珠帘高卷莫轻遮，往往相逢隔岁华。
春气昨宵飘律管，东风今日放梅花。
素姿好把芳姿掩，落势还同舞势斜。
坐有宾朋尊有酒，可怜清味属侬家。

层城无复见娇姿，佳节缠哀不自持。
空有当年旧烟月，芙蓉城上哭蛾眉。

巴山上峡重复重，阳台碧峭十二峰。
荆王猎时逢暮雨，夜卧高丘梦神女。
轻红流烟湿艳姿，行云飞去明星稀。
目极魂断望不见，猿啼三声泪霑衣。

看图闲教阵，画地静论边。
乌垒天西戍，鹰姿塞上川。
路长须算日，书远每题年。
无复生还望，翻思未别前。

大妇裁纨素，中妇弄明珰。
小妇多姿态，登楼红粉妆。
丈人且安坐，初日渐流光。

有美一人兮婉如清扬，识曲别音兮令姿煌煌。
绣袂捧琴兮登君子堂，如彼萱草兮使我忧忘。
欲赠之以紫玉尺，白银珰，久不见之兮湘水茫茫。

贱妾裁纨扇，初摇明月姿。
君王看舞席，坐起秋风时。
玉树清御路，金陈翳垂丝。
昭阳无分理，愁寂任前期。

交甫怜瑶佩，仙妃难重期。
沈沈绿江晚，惆怅碧云姿。
初逢花上月，言是弄珠时。

凤台何逶迤，嬴女管参差。
一旦彩云至，身去无还期。
遗曲此台上，世人多学吹。
一吹一落泪，至今怜玉姿。

蹑珠履，步琼筵。
轻身起舞红烛前，芳姿艳态妖且妍。
回眸转袖暗催弦，凉风萧萧流水急。
月华泛艳红莲湿，牵裙揽带翻成泣。

海鹤一为别，高程方杳然。
影摇江海路，思结潇湘天。
皎然仰白日，真姿栖紫烟。
含情九霄际，顾侣五云前。
遐心属清都，凄响激朱弦。
超摇间云雨，迢遰各山川。
东南信多水，会合当有年。

华屋重翠幄，绮席雕象床。
远漏微更疏，薄衾中夜凉。
炉氲暗裴回，寒灯背斜光。
妍姿结宵态，寝臂幽梦长。
宛转复宛转，忆忆更未央。

有女妖且丽，裴回湘水湄。
水湄兰杜芳，采之将寄谁。
瓠犀发皓齿，双蛾嚬翠眉。
红脸如开莲，素肤若凝脂。
绰约多逸态，轻盈不自持。
常矜绝代色，复恃倾城姿。
子夫前入侍，飞燕复当时。
正悦掌中舞，宁哀团扇诗。
洛川昔云遇，高唐今尚违。
幽合禽雀噪，闲阶草露滋。
流景一何速，年华不可追。
解佩安何赠，怨咽空自悲。

一面妖桃千里蹄，娇姿骏背价应齐。
乍牵玉勒辞金栈，催整花钿出绣闺。
去日岂无霑袂泣，归时还有顿衔嘶。
婵娟躞蹀春风里，挥手摇鞭杨柳堤。

共君结新婚，岁寒心未卜。
相与游春园，各随情所逐。
君念菖蒲花，妾感苦寒竹。
菖花多艳姿，寒竹有贞叶。
此时妾比君，君心不如妾。
簪玉步河堤，妖韶援绿{/戢}。
凫雁将子游，莺燕从双栖。
君念春光好，妾向春光啼。
君时不得意，妾弃还金闺。
结言本同心，悲懽何未齐。
怨咽前致辞，愿得中所悲。
人间丈夫易，世路妇难为。
始经天月照，终若流星驰。
长信佳丽人，失意非蛾眉。
庐江小吏妇，非关织作迟。
本愿长相对，今已长相思。
复有游宦子，结援从梁陈。
燕居崇三朝，去来历九春。
誓心妾终始，蚕桑奉所亲。
归愿未克从，黄金赠路人。
洁妇怀明义，从泛河之津。
于今千万年，谁当问水滨。
更忆倡家楼，夫婿事封侯。
去时思灼灼，去罢心悠悠。
不怜妾岁晏，千载陇西头。
以兹常惕惕，百虑恒盈积。
由来共结褵，几人同匪石。
故岁雕梁燕，双去今来只。
今日玉庭梅，朝红暮成碧。
碧荣始芬敷，黄叶已[淅]沥。
何用念芳春，芳春有流易。
何用重懽娱，懽娱俄戚戚。
家本巫山阳，归去路何长。
叙言情未尽，采菉已盈筐。
桑榆日映物，草色盈高冈。
下有碧流水，上有丹桂香。
桂枝不须折，碧流清且洁。
赠君比芳菲，受惠常不灭。
赠君泪潺湲，相思无断绝。
妾有秦家镜，宝匣装珠玑。
鉴来年二八，不记易阴晖。
妾无光寂寂，委照影依依。
今日持为赠，相识莫相违。

策名十二载，独立先斯文。
迩来及门者，半已升青云。
青云岂无姿，黄鹄素不群。
一辞芸香吏，几岁沧江𣸣。
散职既不羁，天听亦昭闻。
虽承急贤诏，未谒陶唐君。
薄俸还自急，此言那足云。
和风媚东郊，时物滋南薰。
蕙草正可摘，豫章犹未分。
宗师忽千里，使我心氛氲。

十月河洲时，一看有归思。
风飙生惨烈，雨雪暗天地。
我辈今胡为，浩哉迷所至。
缅怀当涂者，济济居声位。
邈然在云霄，宁肯更沦踬。
周旋多燕乐，门馆列车骑。
美人芙蓉姿，狭室兰麝气。
金𬬻陈兽炭，谈笑正得意。
岂论草泽中，有此枯槁士。
我惭经济策，久欲甘弃置。
君负纵横才，如何尚憔悴。
长歌增郁怏，对酒不能醉。
穷达自有时，夫子莫下泪。

安西都护胡青骢，声价歘然来向东。
此马临阵久无敌，与人一心成大功。
功成惠养随所致，飘飘远自流沙至。
雄姿未受伏枥恩，猛气犹思战场利。
腕促蹄高如踣铁，交河几蹴曾冰裂。
五花散作云满身，万里方看汗流血。
长安壮儿不敢骑，走过掣电倾城知。
青丝络头为君老，何由却出横门道。

邓公马癖人共知，初得花骢大宛种。
夙昔传闻思一见，牵来左右神皆竦。
雄姿逸态何崷崪，顾影骄嘶自矜宠。
隅目青荧夹镜悬，肉骏碨礌连钱动。
朝来久试华轩下，未觉千金满高价。
赤汗微生白雪毛，银鞍却覆香罗帕。
卿家旧赐公取之，天厩真龙此其亚。
昼洗须腾泾渭深，朝趋可刷幽幷夜。
吾闻良骥老始成，此马数年人更惊。
岂有四蹄疾于鸟，不与八骏俱先鸣。
时俗造次那得致，云雾晦冥方降精。
近闻下诏喧都邑，肯使骐驎地上行。

威弧不能弦，自尔无宁岁。
川谷血横流，豺狼沸相噬。
天子从北来，长驱振凋敝。
顿兵岐梁下，却跨沙漠裔。
二京陷未收，四极我得制。
萧索汉水清，缅通淮湖税。
使者纷星散，王纲尚旒缀。
南伯从事贤，君行立谈际。
生知七曜历，手画三军势。
冰雪净聪明，雷霆走精锐。
幕府辍谏官，朝廷无此例。
至尊方旰食，仗尔布嘉惠。
补阙暮征入，柱史晨征憩。
正当艰难时，实藉长久计。
回风吹独树，白日照执袂。
恸哭苍烟根，山门万重闭。
居人莽牢落，游子方迢递。
裴回悲生离，局促老一世。
陶唐歌遗民，后汉更列帝。
恨无匡复姿，聊欲从此逝。

皇帝二载秋，闰八月初吉。
杜子将北征，苍茫问家室。
维时遭艰虞，朝野少暇日。
顾惭恩私被，诏许归蓬荜。
拜辞诣阙下，怵惕久未出。
虽乏谏诤姿，恐君有遗失。
君诚中兴主，经纬固密勿。
东胡反未已，臣甫愤所切。
挥涕恋行在，道途犹恍惚。
乾坤含疮痍，忧虞何时毕。
靡靡逾阡陌，人烟眇萧瑟。
所遇多被伤，呻吟更流血。
回首凤翔县，旌旗晚明灭。
前登寒山重，屡得饮马窟。
邠郊入地底，泾水中荡潏。
猛虎立我前，苍崖吼时裂。
菊垂今秋花，石戴古车辙。
青云动高兴，幽事亦可悦。
山果多琐细，罗生杂橡栗。
或红如丹砂，或黑如点漆。
雨露之所濡，甘苦齐结实。
缅思桃源内，益叹身世拙。
坡陀望鄜畤，岩谷互出没。
我行已水滨，我仆犹木末。
鸱鸟鸣黄桑，野鼠拱乱穴。
夜深经战场，寒月照白骨。
潼关百万师，往者散何卒。
遂令半秦民，残害为异物。
况我堕胡尘，及归尽华发。
经年至茅屋，妻子衣百结。
恸哭松声回，悲泉共幽咽。
平生所娇儿，颜色白胜雪。
见耶背面啼，垢腻脚不袜。
床前两小女，补绽才过膝。
海图坼波涛，旧绣移曲折。
天吴及紫凤，颠倒在裋褐。
老夫情怀恶，呕泄卧数日。
那无囊中帛，救汝寒凛栗。
粉黛亦解苞，衾裯稍罗列。
瘦妻面复光，痴女头自栉。
学母无不为，晓妆随手抹。
移时施朱铅，狼藉画眉阔。
生还对童穉，似欲忘饥渴。
问事竞挽须，谁能即嗔喝。
翻思在贼愁，甘受杂乱聒。
新归且慰意，生理焉能说。
至尊尚蒙尘，几日休练卒。
仰观天色改，坐觉祅气豁。
阴风西北来，惨淡随回鹘。
其王愿助顺，其俗善驰突。
送兵五千人，驱马一万匹。
此辈少为贵，四方服勇决。
所用皆鹰腾，破敌过箭疾。
圣心颇虚伫，时议气欲夺。
伊洛指掌收，西京不足拔。
官军请深入，蓄锐何俱发。
此举开青徐，旋瞻略恒碣。
昊天积霜露，正气有肃杀。
祸转亡胡岁，势成擒胡月。
胡命其能久，皇纲未宜绝。
忆昨狼狈初，事与古先别。
奸臣竟葅醢，同恶随荡析。
不闻夏殷衰，中自诛褒妲。
周汉获再兴，宣光果明哲。
桓桓陈将军，仗钺奋忠烈。
微尔人尽非，于今国犹活。
凄凉大同殿，寂寞白兽闼。
都人望翠华，佳气向金阙。
园陵固有神，埽洒数不缺。
煌煌太宗业，树立甚宏达。

明公壮年值时危，经济实藉英雄姿。
国之社稷今若是，武定祸乱非公谁。
凤翔千官且饱饭，衣马不复能轻肥。
青袍朝士最困者，白头拾遗徒步归。
人生交契无老少，论交何必先同调。
妻子山中哭向天，须公枥上追风骠。

代北有豪鹰，生子毛尽赤。
渥洼骐骥儿，尤异是龙脊。
李舟名父子，清峻流辈伯。
人间好少年，不必须白皙。
十五富文史，十八足宾客。
十九授校书，二十声辉赫。
众中每一见，使我潜动魄。
自恐二男儿，辛勤养无益。
乾元元年春，万姓始安宅。
舟也衣彩衣，告我欲远适。
倚门固有望，敛衽就行役。
南登吟白华，已见楚山碧。
蔼蔼咸阳都，冠盖日云积。
何时太夫人，堂上会亲戚。
汝翁草明光，天子正前席。
归期岂烂漫，别意终感激。
顾我蓬屋姿，谬通金闺籍。
小来习性懒，晚节慵转剧。
每愁悔吝作，如觉天地窄。
羡君齿发新，行己能夕惕。
临岐意颇切，对酒不能吃。
回身视绿野，惨淡如荒泽。
老雁春忍饥，哀号待枯麦。
时哉高飞燕，绚练新羽翮。
长云湿褒斜，汉水饶巨石。
无令轩车迟，衰疾悲夙昔。

高堂见生鹘，飒爽动秋骨。
初惊无拘挛，何得立突兀。
乃知画师妙，功刮造化窟。
写作神骏姿，充君眼中物。
鸟鹊满樛枝，轩然恐其出。
侧脑看青霄，宁为众禽没。
长翮如刀剑，人寰可超越。
乾坤空峥嵘，粉墨且萧瑟。
缅思云沙际，自有烟雾质。
吾今意何伤，顾步独纡郁。

招提凭高冈，疏散连草莽。
出泉枯柳根，汲引岁月古。
石间见海眼，天畔萦水府。
广深丈尺间，宴息敢轻侮。
青白二小蛇，幽姿可时睹。
如丝气或上，烂熳为云雨。
山头到山下，凿井不尽土。
取供十方僧，香美胜牛乳。
北风起寒文，弱藻舒翠缕。
明涵客衣净，细荡林影趣。
何当宅下流，余润通药圃。
三春湿黄精，一食生毛羽。

南有龙兮在山湫，古木巃嵷枝相樛。
木叶黄落龙正蛰，蝮蛇东来水上游。
我行怪此安敢出，拔剑欲斩且复休。
鸣呼六歌兮歌思迟，溪壑为我回春姿。

鹿头何亭亭，是日慰饥渴。
连山西南断，俯见千里豁。
游子出京华，剑门不可越。
及兹险阻尽，始喜原野阔。
殊方昔三分，霸气曾间发。
天下今一家，云端失双阙。
悠然想扬马，继起名硉兀。
有文令人伤，何处埋尔骨。
纡余脂膏地，惨淡豪侠窟。
仗钺非老臣，宣风岂专达。
冀公柱石姿，论道邦国活。
斯人亦何幸，公镇逾岁月。

落景下高堂，进州泛回溪。
谁谓筑居小，未尽乔木西。
远郊信荒僻，秋色有余凄。
练练峰上雪，纤纤云表霓。
童戏左右岸，罟弋毕提携。
翻倒荷芰乱，指挥径路迷。
得鱼已割鳞，采藕不洗泥。
人情逐鲜美，物贱事已睽。
吾邨蔼暝姿，异舍鸡亦栖。
萧条欲何适，出处无可齐。
衣上见新月，霜中登故畦。
浊醪自初熟，东城多鼓鼙。

有柏生崇冈，童童状车盖。
偃蹙龙虎姿，主当风云会。
神明依正直，故老多再拜。
岂知千年根，中路颜色坏。
出非不得地，蟠据亦高大。
岁寒忽无凭，日夜柯叶改。
丹凤领九雏，哀鸣翔其外。
鸱鸮志意满，养子穿穴内。
客从何乡来，伫立久吁怪。
静求元精理，浩荡难倚赖。

群橘少生意，虽多亦奚为。
惜哉结实小，酸涩如棠棃。
剖之尽蠹虫，采掇爽其宜。
纷然不适口，岂只存其皮。
萧萧半死叶，未忍别故枝。
玄冬霜雪积，况乃回风吹。
尝闻蓬莱殿，罗列潇湘姿。
此物岁不稔，玉食失光辉。
寇盗尚凭陵，当君减膳时。
汝病是天意，吾谂罪有司。
忆昔南海使，奔腾献荔支。
百马死山谷，到今耆旧悲。

赤骥顿长缨，非无万里姿。
悲鸣泪至地，为问驭者谁。
凤凰从东来，何意复高飞。
竹花不结实，念子忍朝饥。
古时君臣合，可以物理推。
贤人识定分，进退固其宜。

少保有古风，得之陕郊篇。
惜哉功名忤，但见书画传。
我游梓州东，遗迹涪江边。
画藏青莲界，书入金榜悬。
仰看垂露姿，不崩亦不骞。
郁郁三大字，蛟龙岌相缠。
又挥西方变，发地扶屋椽。
惨淡壁飞动，到今色未填。
此行叠壮观，郭薛俱才贤。
不知百载后，谁复来通泉。

我生性放诞，雅欲逃自然。
嗜酒爱风竹，卜居必林泉。
遭乱到蜀江，卧疴遣所便。
诛茅初一亩，广地方连延。
经营上元始，断手宝应年。
敢谋土木丽，自觉面势坚。
台亭随高下，敞豁当清川。
虽有会心侣，数能同钓船。
干戈未偃息，安得酣歌眠。
蛟龙无定窟，黄鹄摩苍天。
古来达士志，宁受外物牵。
顾惟鲁钝姿，岂识悔吝先。
偶携老妻去，惨淡凌风烟。
事迹无固必，幽贞愧双全。
尚念四小松，蔓草易拘缠。
霜骨不甚长，永为邻里怜。

将军魏武之子孙，于今为庶为清门。
英雄割据虽已矣，文彩风流犹尚存。
学书初学卫夫人，但恨无过王右军。
丹青不知老将至，富贵于我如浮云。
开元之中常引见，承恩数上南熏殿。
凌烟功臣少颜色，将军下笔开生面。
良相头上进贤冠，猛将腰间大羽箭。
褒公鄂公毛发动英姿飒爽来酣战。
先帝天马玉花骢，画工如山貌不同。
是日牵来赤墀下，迥立阊阖生长风。
诏谓将军拂绢素，意匠惨淡经营中。
斯须九重真龙出，一洗万古凡马空。
玉花却在御榻上，榻上庭前屹相向。
至尊含笑催赐金，圉人太仆皆惆怅。
弟子韩干早入室，亦能画马穷殊相。
干惟画肉不画骨，忍使骅骝气凋丧。
将军画善盖有神，必逢佳士亦写真。
即今飘泊干戈际，屡貌寻常行路人。
途穷反遭俗眼白，世上未有如公贫。
但看古来盛名下，终日坎𡒄缠其身。

四松初移时，大抵三尺强。
别来忽三载，离立如人长。
会看根不拔，莫计枝凋伤。
幽色幸秀发，疏柯亦昂藏。
所插小藩篱，本亦有堤防。
终然掁拨损，得吝千叶黄。
敢为故林主，黎庶犹未康。
避贼今始归，春草满空堂。
览物叹衰谢，及兹慰凄凉。
清风为我起，洒面若微霜。
足以送老姿，聊侍偃盖张。
我生无根带，配尔亦茫茫。
有情且赋诗，事迹可两望。
勿矜千载后，惨淡蟠穹苍。

平公今诗伯，秀发吾所羡。
奉使三峡中，长啸得石研。
巨璞禹凿余，异壮君独见。
其滑乃波涛，其光或雷电。
聊坳各尽墨，多水递隐现。
挥洒容数人，十手可对面。
比公头上冠，贞质未为贱。
当公赋佳句，况得终清宴。
公含起草姿，不远明光殿。
致于丹青地，知汝随顾眄。

近时冯绍正，能画鸷鸟样。
明公出此图，无乃传其状。
殊姿各独立，清绝心有向。
疾禁千里马，气敌万人将。
忆昔骊山宫，冬移含元仗。
天寒大羽猎，此物神俱王。
当时无凡材，百中皆用壮。
粉墨形似间，识者一惆怅。
干戈少暇日，真骨老崖嶂。
为君除狡兔，会是翻韝上。

去水绝还波，泄云无定姿。
人生在世间，聚散亦暂时。
离别重相逢，偶然岂定期。
送子清秋暮，风物长年悲。
豪俊贵勋业，邦家频出师。
相公镇梁益，军事无孑遗。
解榻再见今，用才复择谁。
况子已高位，为郡得固辞。
难拒供给费，慎哀渔夺私。
干戈未甚息，纪纲正所持。
泛舟巨石横，登陆草露滋。
山门日易久，当念居者思。

青山澹无姿，白露谁能数。
片片水上云，萧萧沙中雨。
殊俗状巢居，曾台俯风渚。
佳客适万里，沈思情延伫。
挂帆远色外，惊浪满吴楚。
久阴蛟螭出，寇盗复几许。

山雨不作埿，江云薄为雾。
晴飞半岭鹤，风乱平沙树。
明灭洲景微，隐见岩姿露。
拘闷出门游，旷绝经目趣。
消中日伏枕，卧久尘及屦。
岂无平肩舆，莫辨望乡路。
兵戈浩未息，蛇虺反相顾。
悠悠边月破，郁郁流年度。
针灸阻朋曹，糠籺对童孺。
一命须屈色，新知渐成故。
穷荒益自卑，飘泊欲谁诉。
虺羸愁应接，俄顷恐违迕。
浮俗何万端，幽人有独步。
庞公竟独往，尚子终罕遇。
宿留洞庭秋，天寒潇湘素。
杖策可入舟，送此齿发暮。

司空出东夷，童稚刷劲翮。
追随燕蓟儿，颖锐物不隔。
服事哥舒翰，意无流沙碛。
未甚拔行间，犬戎大充斥。
短小精悍姿，屹然强寇敌。
贯穿百万众，出入由咫尺。
马鞍悬将首，甲外控鸣镝。
洗剑青海水，刻铭天山石。
九曲非外蕃，其王转深壁。
飞兔不近驾，鸷鸟资远击。
晓达兵家流，饱闻春秋癖。
胸襟日沈静，肃肃自有适。
潼关初溃散，万乘犹辟易。
偏裨无所施，元帅见手格。
太子入朔方，至尊狩梁益。
胡马缠伊洛，中原气甚逆。
肃宗登宝位，塞望势敦迫。
公时徒步至，请罪将厚责。
际会清河公，间道传玉册天王拜跪毕，谠议果冰释。
翠华卷飞雪，熊虎亘阡陌。
屯兵凤皇山，帐殿泾渭辟。
金成贼咽喉诏镇雄所扼。
禁暴清无双，爽气春淅沥。
巷有从公歌，野多青青麦。
及夫哭庙后，复领太原役恐惧禄位高，怅望王土窄。
不得见清时，呜呼就窀穸。
永系五湖舟，悲甚田横客。
千秋汾晋间，事与云水白。
昔观文苑传，岂述廉蔺绩。
嗟嗟邓大夫，士卒终倒戟。

司徒天宝末，北收晋阳甲。
胡骑攻吾城，愁寂意不惬。
人安若泰山，蓟北断右胁。
朔方气乃苏，黎首见帝业。
二宫泣西郊，九庙起颓压。
未散河阳卒，思明伪臣妾。
复自碣石来，火焚乾坤猎。
高视笑禄山，公又大献捷。
异王册崇勋，小敌信所怯。
拥兵镇河汴，千里初妥帖。
青蝇纷营营，风雨秋一叶。
内省未入朝死泪终映睫。
大屋去高栋，长城埽遗堞。
平生白羽扇，零落蛟龙匣。
雅望与英姿，恻怆槐里接。
三军晦光彩，烈士痛稠叠。
直笔在史臣，将来洗箱箧。
吾思哭孤冢，南纪阻归楫。
扶颠永萧条，未济失利涉。
疲{艹/尔}竟何人，洒涕巴东峡。

长啸宇宙间，高才日陵替。
古人不可见，前辈复谁继。
忆昔李公存，词林有根柢。
声华当健笔，洒落富清制。
风流散金石，追琢山岳锐。
情穷造化理，学贯天人际。
干谒走其门，碑版照四裔。
各满深望还，森然起凡例。
萧萧白杨路，洞彻宝珠惠。
龙宫塔庙涌，浩劫浮云卫。
宗儒俎豆事，故吏去思计。
眄睐已皆虚，跋涉曾不泥。
向来映当时，岂独劝后世。
丰屋珊瑚钩，骐驎织成罽。
紫骝随剑几，义取无虚岁。
分宅脱骖间，感激怀未济。
众归赒给美，摆落多藏秽。
独步四十年，风听九皋唳。
呜呼江夏姿，竟掩宣尼袂。
往者武后朝，引用多宠嬖。
否臧太常议，面折二张势。
衰俗凛生风，排荡秋旻霁。
忠贞负冤恨，宫阙深旒缀。
放逐早联翩，低垂困炎厉。
日斜𫛳鸟入，魂断苍梧帝。
荣枯走不暇，星驾无安税。
几分汉廷竹，夙拥文侯[篲]。
终悲洛阳狱，事近小臣敝。
祸阶初负谤，易力何深哜。
伊昔临淄亭，酒酣托末契。
重叙东都别，朝阴改轩砌。
论文到崔苏，指尽流水逝。
近伏盈川雄，未甘特进丽。
是非张相国，相扼一危脆。
争名古岂然，键捷歘不闭。
例及吾家诗，旷怀埽氛翳。
慷慨嗣真作，咨嗟玉山桂。
锺律俨高悬，鲲鲸喷迢遰。
坡陀青州血，芜没汶阳瘗。
哀赠竟萧条，恩波延揭厉。
子孙存如线，旧客舟凝滞。
君臣尚论兵，将帅接燕蓟。
郎吟六公篇，忧来豁蒙蔽。

武功少也孤，徒步客徐衮。
读书东岳中，十载考坟典。
时下莱芜郭，忍饥浮云𪩘。
负米晚为身，每食脸必泫。
夜字照𦶟薪，垢衣生碧藓。
庶以勤苦志，报兹劬劳显。
学蔚醇儒姿，文包旧史善。
洒落辞幽人，归来潜京辇。
射君东堂策，宗匠集精选。
制可题未干，乙科已大阐。
文章日自负，吏禄亦累践。
晨趋阊阖内，足蹋宿昔趼。
一麾出守还，黄屋朔风卷。
不暇陪八骏，虏庭悲所遣。
平生满尊酒，断此朋知展。
忧愤病二秋，有恨石可转。
肃宗复社稷，得无逆顺辨。
范晔顾其儿，李斯忆黄犬。
秘书茂松意，溟涨本末浅。
青荧芙蓉剑，犀兕岂独剸。
反为后辈亵，予实苦怀缅。
煌煌斋房芝，事绝万手搴。
垂之俟来者，正始征劝勉。
不要悬黄金，胡为投乳贙。
结交三十载，吾与谁游衍。
荥阳复冥莫，罪罟已横罥。
呜呼子逝日，始泰则终蹇。
长安米万钱，凋丧尽余喘。
战伐何当解，归帆阻清沔。
尚缠漳水疾，永负蒿里饯。

鶢鶋至鲁门，不识钟鼓飨。
孔翠望赤霄，愁思雕笼养。
荥阳冠众儒，早闻名公赏。
地崇士大夫，况乃气精爽。
天然生知姿，学立游夏上。
神农极阙漏，黄石愧师长。
药纂西极名，兵流指诸掌。
贯穿无遗恨，荟蕞何技痒。
圭臬星经奥，虫篆丹青广。
子云窥未遍，方朔谐太枉。
神翰顾不一，体变锺兼两。
文传天下口，大字犹在榜。
昔献书画图，新诗亦俱往。
沧洲动玉陛，宣鹤误一响。
三绝自御题，四方尤所仰。
嗜酒益疏放，弹琴视天壤。
形骸实土木，亲近唯几杖。
未曾寄官曹，突兀倚书幌。
晚就芸香阁，胡尘昏坱莽。
反复归圣朝，点染无涤荡。
老蒙台州掾，泛泛浙江桨。
覆穿四明雪，饥拾楢溪橡。
空闻紫芝歌，不见杏坛丈。
天长眺东南，秋色余魍魉。
别离惨至今，斑白徒怀曩。
春深秦山秀，叶坠清渭朗。
剧谈王侯门，野税林下鞅。
操纸终夕酣，时物集遐想。
词场竟疏阔，平昔滥吹奖。
百年见存殁，牢落吾安放。
萧条阮咸在，出处同世网。
他日访江楼，含凄述飘荡。

昔有佳人公孙氏，一舞剑气动四方。
观者如山色沮丧，天地为之久低昂。
{火霍}如羿射九日落，矫如群帝骖龙翔。
来如雷霆收震怒，罢如江海凝清光。
绛唇珠袖两寂莫，况有弟子传芬芳。
临颍美人在白帝，妙舞此曲神扬扬。
与余问答既有以，感时抚事增惋伤。
先帝侍女八千人，公孙剑器初第一。
五十年间似反掌，风尘倾动昏王室。
棃园子弟散如烟，女乐余姿映寒日。
金粟堆南木已拱，瞿唐石城草萧瑟。
玳筵急管曲复终，乐极哀来月东出。
老夫不知其所往，足茧荒山转愁疾。

尝读唐实录，国家草昧初。
刘裴建首义，龙见尚踌躇。
秦王拨乱姿，一剑总兵符。
汾晋为丰沛，暴隋竟涤除。
宗臣则庙食，后祀何疏芜。
彭城英雄种，宜膺将相图。
尔惟外曾孙，倜傥汗血驹。
眼中万少年，用意尽崎岖。
相逢长沙亭，乍问绪业余。
乃吾故人子，童丱聊居诸。
挥手洒衰泪，仰看八尺躯。
内外名家流，风神荡江湖。
范云堪晚友，嵇绍自不孤。
择材征南幕，湖落回鲸鱼。
载感贾生恸，复闻乐毅书。
主忧急盗贼，师老荒京都。
旧丘岂税驾，大厦倾宜扶。
君臣各有分，管葛本时须。
虽当霰雪严，未觉栝柏枯。
高义在云台，嘶鸣望天衢。
羽人埽碧海，功业竟何如。

病鹘孤飞俗眼丑，每夜江边宿衰柳。
清秋落日已侧身，过雁归鸦错回首。
紧脑雄姿迷所向，疏翮稀毛不可状。
强神迷复皂雕前，俊才早在苍鹰上。
风涛飒飒寒山阴，熊罴欲蛰龙蛇深。
念尔此时有一掷，失声溅血非其心。

点素凝姿任画工，霜毛玉羽照帘栊。
借问飞鸣华表上，何如粉缋彩屏中。
文昌宫近芙蓉阙，兰室絪缊香且结。
𬬻气朝成缑岭云，银灯夜作华亭月。
日暖花明梁燕归，应惊片雪在仙闱。
主人顾盼千金重，谁肯裴回五里飞。

种田不遇岁，策名不遭时。
胡尘晦落日，西望泣路岐。
猛虎啸北风，麕麚皆载驰。
深泥驾疲牛，踸踔余何之。
诘屈白道转，缭绕清溪随。
荒谷啸山鬼，深林啼子规。
长叹指故山，三奏归来词。
不逢眼中人，调苦车逶迟。
士繇松筠操，幼深琼树姿。
别来平安否，何阶一申眉。
白云失帝乡，远水恨天涯。
昂藏双威凤，曷月还西枝。
努力爱华发，盛年振羽仪。
但令迍难康，不负沧洲期。
莫作新亭泣，徒使夷吾嗤。

结绿处燕石，卞和不必知。
所以王佐才，未能忘茅茨。
罢官梁山外，获稻楚水湄。
适会傅岩人，虚舟济川时。
天网忽摇顿，公才难弃遗。
凤凰翔千仞，今始一鸣岐。
上马指国门，举鞭射书帷。
预知大人赋，掩却归来词。
天子方在宥，朝廷张四维。
料君能献可，努力副畴咨。
旧友满皇州，高冠飞翠蕤。
相逢绛阙下，应道轩车迟。
高侯秉戎翰，策马观西夷。
方从幕中事，参谋王者师。
贾生去洛阳，焜耀琳琅姿。
芳名动北步，逸韵陵南皮。
肃肃举鸿毛，冷然顺风吹。
波流有同异，由是限别离。
汉塞隔陇底，秦川连镐池。
白云日夜满，道里安可思。
梦想浩盈积，物华愁变衰。
因君附错刀，送远益凄其。
四海各横绝，九霄应易期。
不知故巢燕，决起栖何枝。

将军禀天姿，义勇冠今昔。
走马百战场，一剑万人敌。
虽为感恩者，竟是思归客。
流落荆巫间，裴回故乡隔。
离筵对祠宇，洒酒暮天碧。
去去勿复言，衔悲向陈迹。

老病无乐事，岁秋悲更长。
穷郊日萧索，生意已苍黄。
小弟发亦白，两男俱不强。
有才且未达，况我非贤良。
幸以朽钝姿，野外老风霜。
寒鸦噪晚景，乔木思故乡。
魏人宅蓬池，结网伫鳣鲂。
水清鱼不来，岁暮空徬徨。

河汉降玄霜，昨来节物殊。
愧无神仙姿，岂有阴阳俱。
灵鸟望不见，慨然悲高梧。
华叶随风扬，珍条杂榛芜。
为君寒谷吟，叹息知何如。

吾尝好奇，古来草圣无不知，岂不知右军与献之。
虽有壮丽之骨，恨无狂逸之姿。
中间张长史，独放荡而不羁，以颠为名倾荡于当时。
张老颠，殊不颠于怀素。
怀素颠，乃是颠。
人谓尔从江南来，我谓尔从天上来。
负颠狂之墨妙，有墨狂之逸才。
狂僧前日动京华，朝骑王公大人马，暮宿王公大人家。
谁不造素屏，谁不涂粉壁。
粉壁摇晴光，素屏凝晓霜，待君挥洒兮不可弥忘。
骏马迎来坐堂中，金盆盛酒竹叶香。
十杯五杯不解意，百杯已后始颠狂。
一颠一狂多意气，大叫一声起攘臂。
挥毫倏忽千万字，有时一字两字长丈二。
翕若长鲸泼剌动海岛，歘若长蛇戌律透深草。
回环缭绕相拘连，千变万化在眼前。
飘风骤雨相击射，速禄飒拉动檐隙。
掷华山巨石以为点，掣衡山阵云以为画。
兴不尽，势转雄。
恐天低而地窄，更有何处最可怜，袅袅枯藤万丈悬。
万丈悬，拂秋水，映秋天。
或如丝，或如发，风吹欲绝又不绝，锋芒利如欧冶剑。
劲直浑是幷州铁，时复枯燥何{衤离}褷。
忽觉阴山突兀横翠微，中有枯松错落一万丈。
倒挂绝壁蹙枯枝，千魑魅兮万魍魉，欲出不可何闪尸。
又如翰海日暮愁阴浓，忽然跃出千黑龙。
夭矫偃蹇，入乎苍穹。
飞沙走石满穷塞，万里飕飕西北风。
狂僧有绝艺，非数仞高墙不足以逞其笔势。
或逢花笺与绢素，凝神执笔守恒度。
别来筋骨多情趣，霏霏微微点长露。
三秋月照丹凤楼，二月花开上林树。
终恐绊骐骥之足，不得展千里之步。
狂僧狂僧，尔虽有绝艺。
犹当假良媒，不因礼部张公将尔来，如何得声名一旦諠九垓。

何草乏灵姿，无山不孤绝。
我行虽云蹇，偶胜聊换节。
上界浮中流，光响洞明灭。
晚禽曝霜羽，寒鱼依石发。
自有无还心，隔波望松雪。

洞庭违鄂渚，袅袅秋风时。
何人不客游，独与帝子期。
黄鹄铩飞翅，青云叹沈姿。
身终一骑曹，高盖者为谁。
从驾至梁汉，金根复京师。
皇恩溢九垠，不记屠沽儿。
立身有高节，满卷多好诗。
赫赫承明庭，群公默无词。
草木正摇落，哭兄鄱水湄。
共居云阳里，𫐘轲多别离。
人生倏忽间，旅衬飘若遗。
稚子新学拜，枯杨生一枝。
人生倏忽间，精爽无不之。
旧国数千里，家人由未知。
人生倏忽间，安用才士为。

数岁平津邸，诸生出门时。
羇孤力行早，疏贱托身迟。
芳草看无厌，青山到未期。
贫居悲老大，春日上茅茨。
卫玠琼瑶色，玄成鼎鼐姿。
友朋汉相府，兄弟谢家诗。
律合声虽应，劳歌调自悲。
流年不可住，惆怅镜中丝。

楚僧怀素工草书，古法尽能新有余。
神清骨竦意真率，醉来为我挥健笔。
始从破体变风姿，一一花开春景迟。
忽为壮丽就枯涩，龙蛇腾盘兽屹立。
驰毫骤墨剧奔驷，满座失声看不及。
心手相师势转奇，诡形怪状翻合宜。
人人细问此中妙，怀素自言初不知。

律仪通外学，诗思入禅关。
烟景随缘到，风姿与道闲。
贯花留静室，咒水度空山。
谁识浮云意，悠悠天地间。

溪中鸟鸣春景旦，一派寒冰忽开散。
璧方镜员流不断，白云鳞鳞满河汉。
叠处浅，旋处深。
撇捩寒鱼上复沈，群鹅鼓舞扬清音。
主人有客簪白笔，玉壶贮水光如一。
持此赠君君饮之，圣君识君冰玉姿。

梦中朝上日，阙下拜天颜。
仿佛瞻王母，分明献玉环。
灵姿趋甲帐，悟道契玄关。
似见霜姿白，如看月彩弯。
霓裳归物外，凤历晓人寰。
仙圣非相远，昭昭寤寐间。

梦中朝上日，阙下拜天颜。
仿佛瞻王母，分明献玉环。
灵姿趋甲帐，悟道契玄关。
似见霜姿白，如看月彩弯。
霓裳归物外，凤历晓人寰。
仙圣非相远，昭昭寤寐间。

昨夜闻山雨，归心便似迟。
几回惊叶落，即到白头时。
雁影将魂去，虫声与泪期。
马卿兼病老，宋玉对秋悲。
谢客才为别，陶公已见思。
非关口腹累，自是雪霜姿。
酿酒栽黄菊，炊粳折绿葵。
山河方入望，风日正宜诗。
牧竖寒骑马，边烽晚立旗。
兰凋犹有气，柳脆不成丝。
别后如相问，高僧知所之。

清泉澣尘缁，灵药释昏狂。
君诗发大雅，正气回我肠。
复令五彩姿，洁白归天常。
昔岁同讲道，青襟在师傍。
出处两相因，如彼衣与裳。
行行成此归，离我适咸阳。
失意未还家，马蹄尽四方。
访余咏新文，不倦道路长。
僮仆怀昔念，亦如还故乡。
相亲惜昼夜，寝息不异床。
犹将在远道，忽忽起思量。
黄金未为罍，无以挹酒浆。
所念俱贫贱，安得相发扬。
回车远归省，旧宅江南厢。
归乡非得意，但贵情义彰。
五月天气热，波涛毒于汤。
慎勿多饮酒，药膳愿自强。

坚贞与和璧，利用归干将。
金玉徒自宝，高贤无比方。
挺生岩松姿，孤直凌雪霜。
亭亭结清阴，不竞桃李芳。
读书哂霸业，翊赞思皇王。
千载有疑议，一言能否臧。
儒风久沦弊，颜闵寿不长。
邦国岂殄瘁，斯人今又亡。
别离长春草，存没隔楚乡。
闻问尚书恸，泪凝向日黄。
奄忽薤露晞，杳冥泉夜长。
贤愚自修短，天色空苍苍。
铭旌敛归魂，荆棘生路傍。
门柳日萧索，穗帷掩空堂。
灯孤晦处明，高节殁后彰。
芳兰已灰烬，幕府留余香。
常爱独坐尊，绣衣如雁行。
至今虚左位，言发泪霑裳。

倾盖见芳姿，晴天琼树枝。
连城犹隐石，唯有卞和知。

翔禽托高柯，倦客念主人。
恩义有所知，四海同一身。
况皆旷大姿，翰音见良辰。
陈规佐武略，高视据要津。
常愿投素诚，今果得所申。
金罍列四座，广厦无氛尘。
留连徂暑中，观望历数旬。
河山险以固，士卒勇且仁。
饬装去未归，相追越城闉。
愧无青玉案，缄佩永不泯。

看图闲教阵，画地静论边。
乌垒天西戍，鹰姿塞上川。
路长唯算月，书远每题年。
无复生还望，翻思未别前。

行年过始衰，秋至独先悲。
事往怜神魄，感深滋涕洟。
百忧纷在虑，一醉兀无思。
宝瑟拂麈匣，徽音凝朱丝。
幽圃蕙兰气，烟窗松桂姿。
我乏济时略，杖节抚藩维。
山川大兵后，牢落空城池。
惊沙犹振野，绿草生荒陂。
物变风雨顺，人怀天地慈。
春耕事秋战，戎马去封陲。
波澜暗超忽，坚白亦磷缁。
客有自嵩颍，重征栖隐期。
丹诀学仙晚，白云归谷迟。
君恩不可报，霜露绕南枝。

步摇金翠玉搔头，倾国倾城胜莫愁。
若逞仙姿游洛浦，定知神女谢风流。

隐几日无事，风交松桂枝。
园庐含晓霁，草木发华姿。
迹似南山隐，官从小宰移。
万殊同野马，方寸即灵龟。
弱质常多病，流年近始衰。
图书传授处，家有一男儿。

绝境殊不远，湖塘直吾庐。
烟霞旦夕生，泛览诚可娱。
慈颜俯见喻，辍尔诗与书。
清旭理轻舟，嬉游散烦劬。
宿雨荡残燠，惠风与之俱。
心灵一开旷，机巧眇已疏。
中流有荷花，花实相芬敷。
田田绿叶映，艳艳红姿舒。
繁香好风结，净质清露濡。
丹霞无容辉，嫮色亦踟蹰。
秾芳射水木，欹叶游龟鱼。
化工若有情，生植皆不如。
轻舟任沿溯，毕景乃踌躇。
家人亦恬旷，稚齿皆忻愉。
素弦激凄清，旨酒盈樽壶。
寿觞既频献，乐极随歌呼。
圆月初出海，澄辉来满湖。
清光照酒酣，𫖯倾百虑无。
以兹心目畅，敌彼名利途。
轻肥何为者，浆藿自有余。
愿销区中累，保此湖上居。
无用诚自适，年年玩芙蕖。

受氏自有殷，树功缅前秦。
圭田接土宇，侯籍相纷纶。
道义集天爵，菁华极人文。
握兰中台并，折桂东堂春。
祖德蹈前哲，家风播清芬。
先公秉明义，大节逢艰屯。
独立挺忠孝，至诚感神人。
命书备追锡，迹远道不伸。
小生谅无似，积庆遭昌辰。
九年西掖忝，五转南宫频。
司理因旷职，曲台仍礼神。
愧非夔龙姿，忽佐尧舜君。
内惟负且乘，徒以弱似仁。
岂足议大政，所忧玷彝伦。
叔父贞素履，含章穷典坟。
百氏若珠贯，九流皆翚分。
黄锺蕴声调，白玉那缁磷。
清论坐虚室，长谣宜幅巾。
开关接人祠，支策无俗宾。
种杏当暑热，烹茶含露新。
井径交碧藓，轩窗栖白云。
飞沈禽鱼乐，芬馥兰桂薰。
经术弘义训，息男茂嘉闻。
筮仕就色养，宴居忘食贫。
四方有翘车，上国有蒲轮。
行当反招隐，岂得常退身。
秦吴路杳杳，朔海望沄沄。
侍坐驰梦寐，结怀积昏昕。
发函捧新诗，慈诲情殷勤。
省躬日三复，拜首书诸绅。

东风变[蘅]薄，时景日妍和。
更想千峰夜，浩然幽意多。
蕙香袭闲趾，松露泫乔柯。
潭影漾霞月，石床封薜萝。
夫君非岁时，已负青冥姿。
龙虎一门盛，渊云四海推。
骎骎步騕袅，婉婉翥长离。
悬圃尽琼树，家林轻桂枝。
声荣徒外奖，恬淡方自适。
逸气凌颢清，仁祠访金碧。
芊眠瑶草秀，断续云窦滴。
芳讯发幽缄，新诗比良觌。
故人石渠署，美价满中朝。
落落杉松直，芬芬兰杜飘。
雄词鼓溟海，旷达豁烟霄。
营道幸同术，论心皆后凋。
循环伐木咏，缅邈招隐情。
惭兹拥肿才，爱彼潺湲清。
拘牵尚多故，梦想何由幷。
终结方外期，不待华发生。

忽惊西江侣，共作南宫郎。
宿昔芝兰室，今兹鸳鹭行。
子猷美风味，左户推公器。
含毫白雪飞，出匣青萍利。
子云尝燕居，作赋似相如。
闲成考课奏，别贡贤良书。
子玉谅贞实，持刑慎丹笔。
秋天鸿鹄姿，晚岁松筠质。
伊予诚薄才，何幸复趋陪。
偶来尘右掖，空此忆中台。
时节东流驶，悲欢追往事。
待月登庾楼，排云上萧寺。
盍簪莲府䜩，落帽龙沙醉。
极浦送风帆，灵山眺烟翠。
解颐通善谑，喻指穷精义。
搦管或飞章，分曹时按吏。
雨散与蓬飘，秦吴两寂寥。
方期全拥肿，岂望蹑扶摇。
夜直分三署，晨趋共九霄。
外庭时接武，广陌更连镳。
北极星辰拱，南薰气序调。
欣随众君子，并立圣明朝。

候晓起徒驭，春江多好风。
白波连青云，荡漾晨光中。
四望浩无际，沈忧将此同。
未离奔走途，但恐成悲翁。
俯见触饵鳞，仰目凌霄鸿。
缨尘日已厚，心累何时空。
区区此人世，所向皆樊笼。
唯应杯中物，醒醉为穷通。
故人悬圃姿，琼树纷青葱。
终当此山去，共结兰桂丛。

靡靡南轩蕙，迎风转芳滋。
落落幽涧松，百尺无附枝。
世物自多故，达人心不羁。
偶陈幕中画，未负林间期。
感恩从慰荐，循性难絷维。
野鹤无俗质，孤云多异姿。
清[泠]松露泫，照灼岩花迟。
终当税尘驾，来就东山嬉。

威凤翔紫气，孤云出寥天。
奇采与幽姿，缥缈皆自然。
尝闻陶唐氏，亦有巢由全。
以此耸风俗，岂必效羁牵。
大君遂群方，左史蹈前贤。
振衣去朝市，赐告归林泉。
滑和固难久，循性得所便。
有名皆畏途，无事乃真筌。
旧壑穷杳窱，新潭漾沦涟。
嵓花落又开，山月缺复圆。
轻策逗萝迳，幅巾凌翠烟。
机闲鱼鸟狎，体和芝术鲜。
四皓本违难，二疏犹待年。
况今寰海清，复此鬓发玄。
顾惭缨上尘，未绝区中缘。
齐竽终自退，心寄嵩峰巅。

念尔强学殖，非贯早从师。
温温禀义方，慥慥习书诗。
计偕来上国，宴喜方怡怡。
经术既修明，艺文亦葳蕤。
伊予谅无取，琐质荷洪慈。
偶来贰仪曹，量力何可支。
废业固相受，避嫌诚自私。
徇吾刺促心，婉尔康庄姿。
古人贵直道，内讼乖坦夷。
用兹处大官，无乃玷清时。
羸车出门去，怅望交涕洟。
琢磨贵分阴，岁月若飙驰。
千里起足下，丰年系镃{钅基}。
苟令志气坚，伫见缨珮随。
斑斓五彩服，前路春物熙。
旧游忆江南，环堵留蓬茨。
湖水白于练，莼羹细若丝。
别来十三年，梦寐时见之。
宠荣忽逾量，荏苒不自知。
晨兴愧华簪，止足为灵龟。
遐路各自爱，大来行可期。
青冥在目前，努力调羽仪。

已见风姿美，仍闻艺业勤。
清秋上国路，白皙少年人。
带月轻帆疾，迎霜彩服新。
过庭若有问，一为说漳滨。

龙沙重九会，千骑驻旌旗。
水木秋光净，丝桐雅奏迟。
烟芜敛暝色，霜菊发寒姿。
今日从公醉，全胜落帽时。

故人随化往，倏忽今六霜。
及我就拘限，清风留此堂。
松竹逾映蔚，芝兰自销亡。
绝弦罢流水，闻笛同山阳。
颎如冰玉姿，粲若鸾凤章。
欲翥摧劲翮，先秋落贞芳。
正平赋鹦鹉，文考颂灵光。
二子古不吊，夫君今何伤。
黄墟既杳杳，玄化亦茫茫。
岂必限宿草，含凄洒衣裳。

华封西祝尧，贵寿多男子。
二贤无主后，贫贱大壮齿。
未成鸿鹄姿，遽顿骅骝趾。
子渊将叔度，自古不得已。

伯英草圣称绝伦，后来学者无其人。
白眉年少未弱冠，落纸纷纷运纤腕。
初闻之子十岁余，当时时辈皆不如。
犹轻昔日墨池学，未许前贤团扇书。
艳彩芳姿相点缀，水映荷花风转蕙。
三春并向指下生，万象争分笔端势。
有时当暑如清秋，满堂风雨寒飕飕。
乍疑崩崖瀑水落，又见古木饥鼯愁。
变化纵横出新意，眼看一字千金贵。
忆昔谢安问献之，时人虽见那得知。

一区杨雄宅，恬然无所欲。
二顷季子田，岁晏常自足。
三端固为累，事物反徽束。
四体苟不动，安得丰菽粟。
五侯诚暐晔，荣甚或为辱。
六翮未鶱翔，虞罗乃相触。
七人称作者，杳杳有遐躅。
八桂挺奇姿，森森照初旭。
九歌伤泽畔，怨思徒刺促。
十翼有格言，幽贞谢浮俗。

辛苦事行役，风波倦晨暮。
摇摇结遐心，靡靡即长路。
别来如昨日，每见缺蟾兔。
潮信催客帆，春光变江树。
宦游岂云惬，归梦无复数。
愧非超旷姿，循此局促步。
笑言思暇日，规劝多远度。
鹑服我久安，荆钗君所慕。
伊予多昧理，初不涉世务。
适因拥肿材，成此懒慢趣。
一身常抱病，不复理章句。
胸中无町畦，与物且多忤。
既非大川檝，则守南山雾。
胡为出处间，徒使名利污。
羁孤望予禄，孩穉待我𫗦。
未能即忘怀，恨恨以此故。
终当税鞿鞅，岂待毕婚娶。
如何久人寰，俛仰学举措。
衡茅去迢遰，水陆两驰骛。
晰晰窥晓星，涂涂践朝露。
静闻田鹤起，远见沙{凡鸟}聚。
怪石不易跻，急湍那可溯。
渔商闻远岸，烟火明古渡。
下碇夜已深，上埼波不驻。
畏途信非一，离念纷难具。
枕席有余清，壶觞无与晤。
南方出兰桂，归日自分付。
北窗留琴书，无乃委童孺。
春江足鱼雁，彼此勤尺素。
早晚到中闺，怡然两相顾。

晏朝受明命，继夏走天衢。
逮兹三伏候，息驾万里途。
省躬既跼蹐，结思多烦纡。
簿领幸无事，宴休谁与娱。
内斋有嘉树，双植分庭隅。
绿叶下成幄，紫花纷若铺。
摛霞晚舒艳，凝露朝垂珠。
炎沴昼方铄，幽姿闲且都。
夭桃固难匹，芍药宁为徒。
懿此时节久，讵同光景驱。
陶甄试一致，品汇乃散殊。
濯质非受彩，无心那夺朱。
粤予负羁絷，留赏益踟蹰。
通夕靡云倦，西南山月孤。

逸才岂凡兽，服猛愚人得。
山泽生异姿，蒙戎蔚佳色。
青毡持与藉，重锦裁为饰。
卧阁幸相宜，温然承宴息。

高翼闲未倦，孤云旷无期。
晴霞海西畔，秋草燕南时。
邺中多上才，耿耿丹霄姿。
顾我于逆旅，与君发光仪。
同将儒者方，获忝携人知。
幽兰与芳佩，寒玉锵美词。
旧友在伊洛，鸣蝉思山陂。
到来再春风，梦尽双琼枝。
素业且无负，青冥殊未迟。
南桥天气好，脉脉一相思。

西园果初熟，上客心逾惬。
凝粉乍辞枝，飘红仍带叶。
幽姿写琼实，殷彩呈妆颊。
持此赠佳期，清芬罗袖裛。

盛府自莲花，群公是岁华。
兰姿丈人圃，松色大夫家。
素卷堆瑶席，朱弦映绛纱。
诗题三百首，高韵照春霞。

满院冰姿粉箨残，一茎青翠近帘端。
离丛自欲亲香火，抱节何妨共岁寒。
能让繁声任真籁，解将孤影对芳兰。
范云许访西林寺，枝叶须和彩凤看。

命代生申甫，承家翊禹汤。
庙谟膺间气，师律动清霜。
钟鼎勋庸大，山河诫誓长。
英姿凌虎视，逸步压龙骧。
道协陶钧力，恩回日月光。
一言弘社稷，九命备珪璋。
政洽军逾肃，仁敷物已康。
朱门重棨戟，丹诏半缣缃。
位总云龙野，师临涿鹿乡。
射雕天更碧，吹角塞仍黄。
深入平夷路，横行辟汉疆。
功垂贞石远，名映色丝香。
断碛瞻貔武，临池识凤凰。
舞腰凝绮榭，歌响拂雕梁。
杯净传鹦鹉，裘鲜照鹔鹴。
吟诗白羽扇，校猎绿沈枪。
风景佳人地，烟沙壮士场。
幕中邀谢鉴，麾下得周郎。
珠影含空彻，琼枝映座芳。
王浑知武子，陈寔奖元方。
富贵春无限，欢娱夜未央。
管弦随玉帐，尊俎奉金章。
俗理宁因劝，边城讵假防。
军容雄朔漠，公望冠岩廊。
分野邻孤岛，京坻溢万厢。
曙华分碣石，秋色入衡阳。
城远迷玄兔，川明辩白狼。
忠贤多感激，今古共苍茫。
堤拥红蕖艳，桥分翠柳行。
轩车纷自至，亭馆郁相当。
珍簟回烦暑，层轩引早凉。
听琴知思静，说剑觉神扬。
佳景燕台上，清辉郑驿傍。
鼓鼙喧北里，珪玉映东床。
敢衒由之瑟，甘循赐也墙。
官微思假路，战胜忝升堂。
欲奋三年翼，频回一夕肠。
消忧期酒圣，乘兴任诗狂。
海内栽桃李，天涯荷稻粱。
升沈门下意，谁道在苍苍。

海鹤一为别，高程方窅然。
影摇江汉路，思结潇湘天。
皎然仰白日，真姿栖紫烟。
含情九霄际，顾侣五云前。
遐心属清都，凄响激朱弦。
超遥闻风雨，迢遰各山川。
东南信多水，会合当有年。
雌飞唳冥冥，此意何由传。

割爱天文动，敦和国步安。
仙姿归旧好，戎意结新欢。
并命瞻鹓鹭，同心揖蕙兰。
玉箫临祖帐，金榜引征鞍。
广陌双旌去，平沙万里看。
海云侵鬓起，边月向眉残。
突兀阴山迥，苍茫朔野宽。
毳庐同甲帐，韦橐比雕盘。
义著亲胡俗，仪全识汉官。
地邻冰鼠净，天映烛龙寒。
节异苏卿执，弦殊蔡女弹。
碛分黄渺渺，塞极黑漫漫。
欢味膻腥列，徴声佅僸攒。
归期先雁候，登路剧鹏搏。
上客离心远，西宫草诏殚。
丽词传锦绮，珍价掩琅玕。
百两开戎垒，千蹄入御栏。
瑞光麟阁上，喜气凤城端。
尚德曾辞剑，柔凶本舞干。
茫茫斗星北，威服古来难。

露井桃花发，双双燕并飞。
美人姿态里，春色上罗衣。
自爱频开镜，时羞欲掩扉。
心知行路客，遥惹五香归。

北极有羁羽，南溟有沈鳞。
川源浩浩隔，影响两无因。
风云一朝会，变化成一身。
谁言道里远，感激疾如神。
我年二十五，求友昧其人。
哀歌西京市，乃与夫子亲。
所尚苟同趋，贤愚岂异伦。
方为金石姿，万世无缁磷。
无为儿女态，憔悴悲贱贫。

君子法天运，四时可前知。
小人惟所遇，寒暑不可期。
利害有常势，取舍无定姿。
焉能使我心，皎皎远忧疑。

南方二月半，春物亦已少。
维舟山水间，晨坐听百鸟。
宿云尚含姿，朝日忽升晓。
羇旅感和鸣，囚拘念轻矫。
潺湲泪久迸，诘曲思增绕。
行矣且无然，盖棺事乃了。

张生手持石鼓文，劝我试作石鼓歌。
少陵无人谪仙死，才薄将奈石鼓何。
周纲陵迟四海沸，宣王愤起挥天戈。
大开明堂受朝贺，诸侯剑佩鸣相磨。
搜于岐阳骋雄俊，万里禽兽皆遮罗。
镌功勒成告万世，凿石作鼓隳嵯峨。
从臣才艺咸第一，拣选撰刻留山阿。
雨淋日炙野火燎，鬼物守护烦㧑呵。
公从何处得纸本，毫发尽备无差讹。
辞严义密读难晓，字体不类隶与科。
年深岂免有缺画，快剑斫断生蛟鼍。
鸾翔凤翥众仙下，珊瑚碧树交枝柯。
金绳铁索锁纽壮，古鼎跃水龙腾梭。
陋儒编诗不收入，二雅褊迫无委蛇。
孔子西行不到秦，掎摭星宿遗羲娥。
嗟予好古生苦晚，对此涕泪双滂沱。
忆昔初蒙博士徴，其年始改称元和。
故人从军在右辅，为我度量掘臼科。
濯冠沐浴告祭酒，如此至宝存岂多。
毡包席裹可立致，十鼓祗载数骆驼。
荐诸太庙比郜鼎，光价岂止百倍过。
圣恩若许留太学，诸生讲解得切磋。
观经鸿都尚填咽，坐见举国来奔波。
剜苔剔藓露节角，安置妥帖平不颇。
大厦深檐与盖覆，经历久远期无佗。
中朝大官老于事，讵肯感激徒媕婀。
牧童敲火牛砺角，谁复着手为摩挲。
日销月铄就埋没，六年西顾空吟哦。
羲之俗书趁姿媚，数纸尚可博白鹅。
继周八代争战罢，无人收拾理则那。
方今太平日无事，柄任儒术崇丘轲。
安能以此上论列，愿借辨口如悬河。
石鼓之歌止于此，呜呼吾意其蹉跎。

大匠无弃材，寻尺各有施。
况当营都邑，杞梓用不疑。
张侯嵩高来，面有熊豹姿。
开口论利害，剑锋白差差。
恨无一尺捶，为国笞羌夷。
诣阙三上书，臣非黄冠师。
臣有胆与气，不忍死茅茨。
又不媚笑语，不能伴儿嬉。
乃著道士服，众人莫臣知。
臣有平贼策，狂童不难治。
其言简且要，陛下幸听之。
天空日月高，下照理不遗。
或是章奏繁，裁择未及斯。
宁当不俟报，归袖风披披。
答我事不尔，吾亲属吾思。
昨宵梦倚门，手取连环持。
今日有书至，又言归何时。
霜天熟柿栗，收拾不可迟。
岭北梁可构，寒鱼下清伊。
既非公家用，且复还其私。
从容进退间，无一不合宜。
时有利不利，虽贤欲奚为。
但当励前操，富贵非公谁。

抑逼教唱歌，不解看艳词。
坐中把酒人，岂有欢乐姿。
幸有伶者妇，腰身如柳枝。
但令送君酒，如醉如憨痴。
声自肉中出，使人能逶随。
复遣悭吝者，赠金不皱眉。
岂有长直夫，喉中声雌雌。
君心岂无耻，君岂是女儿。
君教发直言，大声无休时。
君教哭古恨，不肯复吞悲。
乍可阻君意，艳歌难可为。

桃李有奇质，樗栎无妙姿。
皆承庆云沃，一种春风吹。
美恶苟同归，喧嚣徒尔为。
相将任玄造，聊醉手中卮。

美人河岳灵，家本荥水𣸣。
门承若兰族，身蕴如琼文。
早折青桂枝，俯窥鸿鹄群。
迩来丹霄姿，远逐苍梧云。
有伊光鉴人，惜兹瑶蕙薰。
中酣前激昂，四座同氛氲。
海郡梅霪晴，山邮炎景曛。
回翔罢南游，鸣唳期西闻。
秦塞鸾凤征，越江云雨分。
从兹一别离，伫致如尧君。

算日未成年，英姿已[褒]然。
王家千里后，荀氏八龙先。
葱蒨松犹嫩，清明月渐圆。
将何一枝桂，容易赏名贤。

无能常闭阁，偶以静见名。
奇姿来远山，忽似人家生。
劲色不改旧，芳心与谁荣。
喧卑岂所安，任物非我情。
清韵动竽瑟，谐此风中声。

废逐人所弃，遂为鬼神欺。
才难不其然，卒与大患期。
凌人古受氏，吴世夸雄姿。
寂寞富春水，英气方在斯。
六学诚一贯，精义穷发挥。
著书逾十年，幽頥靡不推。
天庭掞高文，万字若波驰。
记室征西府，宏谋耀其奇。
輶轩下东越，列郡苏疲羸。
宛宛凌江羽，来栖翰林枝。
孝文留弓剑，中外方危疑。
抗声促遗诏，定命由陈辞。
徒隶肃曹官，征赋参有司。
出守乌江浒，老迁湟水湄。
高堂倾故国，葬祭限囚羁。
仲叔继幽沦，狂叫唯童儿。
一门既无主，焉用徒生为。
举声但呼天，孰知神者谁。
泣尽目无见，肾伤足不持。
溘死委炎荒，臧获守灵帷。
平生负国谴，骸骨非敢私。
盖棺未塞责，孤旐凝寒飔。
念昔始相遇，腑肠为君知。
进身齐选择，失路同瑕疵。
本期济仁义，今为众所嗤。
灭名竟不试，世义安可支。
恬死百忧尽，苟生万虑滋。
顾余九逝魂，与子各何之。
我歌诚自恸，非独为君悲。

瘴茅葺为宇，溽暑常侵肌。
适有重膇疾，蒸郁宁所宜。
东邻幸导我，树竹邀凉飔。
欣然惬吾志，荷锸西岩垂。
楚壤多怪石，垦凿力已疲。
江风忽云暮，舆曳还相追。
萧瑟过极浦，旖旎附幽墀。
贞根期永固，贻尔寒泉滋。
夜窗遂不掩，羽扇宁复持。
清泠集浓露，枕簟凄已知。
网虫依密叶，晓禽栖迥枝。
岂伊纷嚣闲，重以心虑怡。
嘉尔亭亭质，自远弃幽期。
不见野蔓草，蓊蔚有华姿。
谅无凌寒色，岂与青山辞。

深春风日净，昼长幽鸟鸣。
仆夫前致词，门有白面生。
摄衣相问讯，解带坐南荣。
端志见眉睫，苦言发精诚。
因出怀中文，调孤词亦清。
悄如促柱弦，掩抑多不平。
乃言本蜀士，世降岷山灵。
前人秉艺文，高视来上京。
曳绶司徒府，所从信国桢。
析薪委宝林，善响继家声。
何处翳附郭，几人思{后阝}成。
云天望乔木，风水悲流萍。
前与计吏西，始列贡士名。
森然就笔札，从试春官卿。
帝城岐路多，万足伺晨星。
茫茫风尘中，工拙同有营。
寒女劳夜织，山苗荣寸茎。
侯门方击钟，衣褐谁将迎。
弱羽果摧颓，壮心郁怦怦。
谅无蟠木容，聊复蓬累行。
昨日讯灵龟，繇言利艰贞。
当求舍拔中，必在审已明。
誓将息薄游，焦思穷笔精。
莳兰在幽渚，安得扬芬馨。
曰余摧落者，散质负华缨。
一聆苦辛词，再动伊郁情。
身弃言不动，爱才心尚惊。
恨无羊角风，使尔化北溟。
论罢情益亲，涉旬忘归程。
日携邑中客，闲眺江上城。
昼憩命金罍，宵谈转璿衡。
薰风香麈尾，月露濡桃笙。
忽被戒羸骖，薄言事南征。
火云蔚千里，旅思浩已盈。
湘江含碧虚，衡岭浮翠晶。
岂伊山水异，适与人事幷。
油幕侣昆丘，粲然叠瑶琼。
庾楼见清月，孔坐多绿{酉灵}。
复有衡山守，本自云龙庭。
抗志在灵府，发越侔咸英。
一挥出荥阳，惠彼嗤嗤氓。
隼旟辞灞水，居者皆涕零。
惟昔与伊人，交欢经宿龄。
一从云雨散，滋我鄙吝萌。
北渚不堪愁，南音谁复听。
离忧若去水，浩漾无时停。
尝闻祝融峰，上有神禹铭。
古石琅玕姿，秘文螭虎形。
圣功奠远服，神物拥休祯。
贤人在其下，仿佛疑蓬瀛。
君行历郡斋，大袂拂双旌。
饰容遇朗鉴，肝鬲可以呈。
昔日马相如，临邛坐尽倾。
勉君刷羽翰，蚤取凌青冥。

昔听东武吟，壮年心已悲。
如何今濩落，闻君辛苦辞。
言有穷巷士，弱龄颇尚奇。
读得玄女符，生当事边时。
借名游侠窟，结客幽幷儿。
往来长楸间，能带双鞬驰。
崩腾天宝末，尘暗燕南垂。
爟火入咸阳，诏征神武师。
是时占军幕，插羽扬金羁。
万夫列辕门，观射中戟支。
誓当雪国雠，亲爱从此辞。
中宵倚长剑，起视蚩尤旗。
介马晨萧萧，阵云竟天涯。
阴风猎白草，旗槊光参差。
勇气贯中肠，视身忽如遗。
生擒白马将，虏骑不敢追。
贵臣上战功，名姓随意移。
终岁肌骨苦，他人印累累。
谒者既清宫，诸侯各罢戏。
上将赐甲第，门戟不可窥。
眦血下沾襟，天高问无期。
却寻故乡路，孤影空相随。
行逢里中旧，扑遬昔所嗤。
一言合侯王，腰佩黄金龟。
问我何自苦，可怜真数奇。
迟回顾徒御，得色悬双眉。
翻然悟世途，抚己昧所宜。
田园已芜没，流浪江海湄。
鸷禽毛翮摧，不见翔云姿。
衰容蔽逸气，孑孑无人知。
寂寞草玄徒，长吟下书帷。
为君发哀韵，若扣瑶林枝。
有客识其真，潺湲涕交颐。
饮尔一杯酒，陶然足自怡。

有事九龙庙，洁斋梵王祠。
玉箫何时绝，碧树空凉飔。
吏散埃{土盍}息，月高庭宇宜。
重城肃穆闭，涧水潺湲时。
人希夜复闲，虑静境亦随。
缅怀断鳌足，凝想乘鸾姿。
朱明盛农节，膏泽方愆期。
瞻言五灵瑞，能救百谷萎。
咿喔晨鸡鸣，阑干斗柄垂。
修容谒神像，注意陈正词。
惊飙起泓泉，若调雷雨师。
黑烟耸鳞甲，洒液如棼丝。
丰隆震天衢，列缺挥火旗。
炎空忽凄紧，高霤悬绠縻。
生物已霶霈，湿云稍离披。
丹霞启南陆，白水含东菑。
熙熙飞走适，蔼蔼草树滋。
浮光动宫观，远思盈川坻。
吴公敏于政，谢守工为诗。
商山有病客，言贺舒庞眉。

几年丹霄上，出入金华省。
暂别万年枝，看花桂阳岭。
南方足奇树，公府成佳境。
绿阴交广除，明艳透萧屏。
雨余人吏散，燕语帘栊静。
懿此含晓芳，翛然忘簿领。
紫茸垂组缕，金[缕]攒锋颕。
露溽暗传香，风轻徐就影。
苒弱多意思，从容占光景。
得地在侯家，移根近仙井。
开尊好凝睇，倚瑟仍回颈。
游蜂驻彩冠，舞鹤迷烟顶。
兴生红药后，爱与甘棠并。
不学夭桃姿，浮荣在俄顷。

势轧枝偏根已危，高情一见与扶持。
忽从憔悴有生意，却为离披无俗姿。
影入岩廊行乐处，韵含天籁宿斋时。
谢公莫道东山去，待取阴成满凤池。

位是才能取，时因际会遭。
羽仪呈鸑鷟，铓刃试豪曹。
洛下推年少，山东许地高。
门承金铉鼎，家有玉璜韬。
海浪扶鹏翅，天风引骥髦。
便知蓬阁閟，不识鲁衣褒。
兴发春塘草，魂交益部刀。
形开犹抱膝，烛尽遽挥毫。
昔仕当初筮，逢时咏载橐。
怀铅辨虫蠹，染素学鹅毛。
车骑方休汝，归来欲效陶。
南台资謇谔，内署选风骚。
羽化如乘鲤，楼居旧冠鳌。
美香焚湿麝，名果赐干萄。
议赦蝇栖笔，邀歌蚁泛醪。
代言无所戏，谢表自称叨。
兰焰凝芳泽，芝泥莹玉膏。
对频声价出，直久梦魂劳。
草诏令归马，批章答献獒。
银花悬院榜，翠羽映帘条。
讽谏欣然纳，奇觚率尔操。
禁中时谔谔，天下免忉忉。
左顾龟成印，双飞鹄织袍。
谢宾缘地密，洁己是心豪。
五日思归沐，三春羡众邀。
茶炉依绿笋，棋局就红桃。
溟海桑潜变，阴阳炭暗熬。
仙成脱屣去，臣恋捧弓号。
建节辞乌柏，宣风看鹭涛。
土山京口峻，铁瓮郡城牢。
曲岛花千树，官池水一篙。
莺来和丝管，雁起拂麾旄。
宛转倾罗扇，回旋堕玉搔。
罚筹长竖纛，觥盏样如舠。
山是千重障，江为四面濠。
卧龙曾得雨，孤鹤尚鸣皋。
剑用熊开匣，弓闲蛰受弢。
凤姿尝在竹，鷃羽不离蒿。
吴月分双镇，东西接万艘。
今朝比潘陆，江海更滔滔。

飞泉天台状，峭石蓬莱姿。
潺湲与青翠，咫尺当幽奇。
居然尽精道，得以书妍词。
岂无他山胜，懿此清轩墀。

羽客骖仙鹤，将飞驻碧山。
映松残雪在，度岭片云还。
清唳因风远，高姿对水闲。
笙歌忆天上，城郭叹人间。
几变霜毛洁，方殊藻质斑。
迢迢烟路逸，奋翮讵能攀。

至道无名，至人长生。
爰观绘事，以挹真形。
方口渥丹，浓眉刷青。
松姿本秀，鹤质自轻。
道德神仙，内蕴心灵。
红肌丝发，外彰华精。
色如含芳，貌若和光。
胚浑造化，含吐阴阳。
吾闻安期，隐见不常。
或在世间，或游上苍。
猗欤真人，得非后身。
写此仙骨，久而不磷。
皎皎明眸，了然如新。
蔼蔼童颜，的然如春。
金石可并，丹青不泯。
通天台上，有见常人。
俗士观瞻，方悟幽尘。
君子图之，敬兮如神。

时令忽已变，行看被霜菊。
可怜后时秀，当此凛风肃。
淅沥翠枝翻，凄清金蘂馥。
凝姿节堪重，澄艳景非淑。
宁祛青女威，愿盈君子掬。
持来泛樽酒，永以照幽独。

共爱东南美，青青叹有筠。
贞姿众木异，秀色四时均。
枝叶当无改，风霜岂惮频。
虚心如待物，劲节自留春。
鲜润期栖凤，婵娟可并人。
可怜初箨卷，粉泽更宜新。

皇天后土力，使我向此生。
贵贱不我均，若为天地情。
我家世道德，旨意匡文明。
家集四百卷，独立天地经。
寄言青松姿，岂羡朱槿荣。
昭昭大化光，共此遗芳馨。

古人犹悲秋，况复岁暮时。
急景迫流念，穷阴结长悲。
阳乌下西岭，月鹊惊南枝。
揽衣步霜砌，倚杖临冰池。
恍恍若有失，悄悄良不怡。
忽闻晨起吟，宛是同所思。
有美壮感激，无何远栖迟。
摧藏变化用，掩抑扶摇姿。
时杰岂虚出，天道信可欺。
巨川望汔济，寒谷待潜吹。
剑匣益精利，玉韬宁磷缁。
戒哉轻沽诸，行矣自宠之。
伊我抱微尚，仲氏即心期。
讨论自少小，形影相差池。
比来胸中气，欲耀天下奇。
云雨沛萧艾，烟阁双萎蕤。
几年困方枘，一旦迷多岐。
道因穷理悟，命以尽性知。
事去类绝弦，时来如转规。
伊吕偶然得，孔墨徒尔为。
早行多露悔，强进触藩羸。
功名岂身利，仁义非吾私。
万物自身化，一失何驱驰。
不如任行止，委命安所宜。
劝君休感叹，与予陶希夷。
明年郊天后，庆泽岁华滋。
曲水杏花雪，香街青柳丝。
良时且暂欢，樽酒聊共持。
闲过漆园叟，醉看五陵儿。
寄言思隐处，不久来相追。

我非好鹅癖，尔乏鸣雁姿。
安得免沸鼎，澹然游清池。
见生不忍食，深情固在斯。
能自远飞去，无念稻粱为。

巴江上峡重复重，阳台碧峭十二峰。
荆王猎时逢暮雨，夜卧高丘梦神女。
轻红流烟湿艳姿，行云飞去明星稀。
目极魂断望不见，猿啼三声泪滴衣。

虽为青松姿，霜风何所宜。
二月天下树，绿于青松枝。
勿谓贤者喻，勿谓愚者规。
伊吕代封爵，夷齐终身饥。
彼曲既在斯，我正实在兹。
泾流合渭流，清浊各自持。
天令设四时，荣衰有常期。
荣合随时荣，衰合随时衰。
天令既不从，甚不敬天时。
松乃不臣木，青青独何为。

强行寻溪水，洗却残病姿。
花景晼晚尽，麦风清泠吹。
交道贱来见，世情贫去知。
高闲思楚逸，澹泊厌齐儿。
终伴碧山侣，结言青桂枝。

幽苦日日甚，老力步步微。
常恐暂下床，至门不复归。
饥者重一食，寒者重一衣。
泛广岂无涘，恣行亦有随。
语中失次第，身外生疮痍。
桂蠹既潜朽，桂花损贞姿。
詈言一失香，千古闻臭词。
将死始前悔，前悔不可追。
哀哉轻薄行，终日与驷驰。

洞庭如潇湘，叠翠荡浮碧。
松桂无赤日，风物饶清激。
逍遥展幽韵，参差逗良觌。
道胜不知疲，冥搜自无斁。
旷然青霞抱，永矣白雪适。
崆峒非凡乡，蓬瀛在仙籍。
无言从远尚，还思君子识。
波涛漱古岸，铿锵辨奇石。
灵响非外求，殊音自中积。
人皆走烦浊，君能致虚寂。
何以祛扰扰，叩调清淅淅。
既惧豪华损，誓从诗书益。
一举独往姿，再摇飞遁迹。
山深有变异，意惬无惊惕。
采翠夺日月，照耀迷昼夕。
松斋何用扫，萝院自然涤。
业峻谢烦芜，文高追古昔。
暂遥朱门恋，终立青史绩。
物表易淹留，人间重离析。
难随洞庭酌，且醉横塘席。

少年三十士，嘉会良在兹。
高歌摇春风，醉舞摧花枝。
意荡晼晚景，喜凝芳菲时。
马迹攒騕袅，乐声韵参差。
视听改旧趣，物象含新姿。
红雨花上滴，绿烟柳际垂。
淹中讲精义，南皮献清词。
前贤与今人，千载为一期。
明鉴有皎洁，澄玉无磷缁。
永与沙泥别，各整云汉仪。
盛气自中积，英名日四驰。
塞鸿绝俦匹，海月难等夷。
郁抑忽已尽，亲朋乐无涯。
幽蘅发空曲，芳杜绵所思。
浮迹自聚散，壮心谁别离。
愿保金石志，无令有夺移。

上楼迎春新春归，暗黄著柳宫漏迟。
薄薄淡霭弄野姿，寒绿幽泥生短丝。
锦床晓卧玉肌冷，露脸未开对朝暝。
官街柳带不堪折，早晚菖蒲胜绾结。

孀妾怨长夜，独客梦归家。
傍檐虫缉丝，向壁灯垂花。
檐外月光吐，帘中树影斜。
悠悠飞露姿，点缀池中荷。

中天表云榭，载极耸昆楼。
圣作规玄造，轩阿复聿修。
高门符令节，形胜总神州。
企翼抟禽萃，飞甍燕雀游。
缀星罗百拱，缘汉转三休。
旦云生玉舃，初月上银钩。
妙管含秦凤，仙姿丽斗牛。
形言防处逸，粹藻发嘉猷。
荷生无以谢，尽瘁竟何酬。

象辂初乘雁，璇宫早结褵。
离元应春夕，帝子降秋期。
鸣瑜合清响，冠玉丽秾姿。
和声跻凤掖，交影步鸾墀。

百川有余水，大海无满波。
器量各相悬，贤愚不同科。
群辩有姿语，众欢无行歌。
唯余洛阳子，郁郁恨常多。
时读过秦篇，为君涕滂沱。

白日照清水，浅深无隐姿。
君子业高文，怀抱多正思。
砥行碧山石，结交青松枝。
碧山无转易，青松难倾移。
落落出俗韵，琅琅大雅词。
自非随氏掌，明月安能持。
千里不可倒，一返无近期。
如何非意中，良觌忽在兹。
道语必疏淡，儒风易凌迟。
愿存坚贞节，勿为霜霰欺。

长安车马道，高槐结浮阴。
下有名利人，一人千万心。
黄鹄多远势，沧溟无近浔。
怡怡静退姿，泠泠思归吟。
菱唱忽生听，芸书回望深。
清风散言笑，余花缀衣襟。
独恨鱼鸟别，一飞将一沈。

玉缕青葳蕤，结为芳树姿。
忽惊明月钩，钩出珊瑚枝。
灼灼不死花，蒙蒙长生丝。
饮柏泛仙味，咏兰拟古词。
霜风清飕飕，与君长相思。

大朴既一剖，众材争万殊。
懿兹南海华，来与北壤俱。
生长如自惜，雪霜无凋渝。
笼笼抱灵秀，簇簇抽芳肤。
寒日吐丹艳，頳子流细珠。
鸳鸯花数重，翡翠叶四铺。
雨洗新妆色，一枝如一姝。
耸异敷庭际，倾妍来坐隅。
散彩饰机案，余辉盈盘盂。
高意因造化，常情逐荣枯。
主公方寸中，陶植在须臾。
养此奉君子，赏觌日为娱。
始觉石楠咏，价倾赋两都。
棠颂庶可比，桂词难以逾。
因谢丘墟木，空采落泥涂。
时来开佳姿，道去卧枯株。
争芳无由缘，受气如郁纡。
抽肝在郢匠，叹息何踟蹰。

王家事已奇，孟氏庆无涯。
献子还生子，羲之又有之。
凤兮且莫叹，鲤也会闻诗。
小小豫章甲，纤纤玉树姿。
人来唯仰乳，母抱未知慈。
我欲拣其养，放麛者是谁。

动觉日月短，静知时岁长。
自悲道路人，暂宿空闲堂。
孤烛让清昼，纱巾敛辉光。
高僧积素行，事外无刚强。
我有岩下桂，愿为炉中香。
不惜青翠姿，为君扬芬芳。
淮水色不污，汴流徒浑黄。
且将琉璃意，净缀芙蓉章。
明日还独行，羇愁来旧肠。

华屋重翠幄，绮席雕象床。
远漏微更疏，薄衾中夜凉。
炉气暗裴徊，寒灯背斜光。
妍姿结宵态，寝臂幽梦长。
宛转复宛转，忆君更未央。

漏天日无光，泽土松不长。
君今职下位，志气安得扬。
白发文思壮，才为国贤良。
无人识高韵，荐于天子傍。
况我愚朴姿，强趋利名场。
远同干贵人，身举固难彰。
昔逢汴水滨，今会习池阳。
岂无再来期，顾恐非此方。
愿为石中泉，不为瓦上霜。
离别勿复道，所贵不相忘。

呜呼吏部公，其道诚巍昂。
生为大贤姿，天使光我唐。
德义动鬼神，鉴用不可详。
独得雄直气，发为古文章。
学无不该贯，吏治得其方。
三次论诤退，其志亦刚强。
再使平山东，不言所谋臧。
荐待皆寒羸，但取其才良。
亲朋有孤稚，婚姻有办营。
如彼天有斗，人可为信常。
如彼岁有春，物宜得华昌。
哀哉未申施，中年遽殂丧。
朝野良共哀，矧于知旧肠。
籍在江湖间，独以道自将。
学诗为众体，久乃溢笈囊。
略无相知人，黯如雾中行。
北游偶逢公，盛语相称明。
名因天下闻，传者入歌声。
公领试士司，首荐到上京。
一来遂登科，不见苦贡场。
观我性朴直，乃言及平生。
由兹类朋党，骨肉无以当。
坐令其子拜，常呼幼时名。
追招不隔日，继践公之堂。
出则连辔驰，寝则对榻床。
搜穷古今书，事事相酌量。
有花必同寻，有月必同望。
为文先见草，酿熟偕共觞。
新果及异鲑，无不相待尝。
到今三十年，曾不少异更。
公文为时师，我亦有微声。
而后之学者，或号为韩张。
我官麟台中，公为大司成。
念此委末秩，不能力自扬。
特状为博士，始获升朝行。
未几享其资，遂忝南宫郎。
是事赖拯扶，如屋有栋梁。
去夏公请告，养疾城南庄。
籍时官休罢，两月同游翔。
黄子陂岸曲，地旷气色清。
新池四平涨，中有蒲荇香。
北台临稻畴，茂柳多阴凉。
板亭坐垂钓，烦苦稍已平。
共爱池上佳，联句舒遐情。
偶有贾秀才，来兹亦同幷。
移船入南溪，东西纵篙撑。
划波激船舷，前后飞鸥鸧。
回入潭濑下，网截鲤与鲂。
踏沙掇水蔬，树下烝新秔。
日来相与嬉，不知暑日长。
柴翁携童儿，聚观于岸傍。
月中登高滩，星汉交垂芒。
钓车掷长线，有获齐欢惊。
夜阑乘马归，衣上草露光。
公为游谿诗，唱咏多慨慷。
自期此可老，结社于其乡。
籍受新官诏，拜恩当入城。
公因同归还，居处隔一坊。
中秋十六夜，魄圆天差晴。
公既相邀留，坐语于堦楹。
乃出二侍女，合弹琵琶筝。
临风听繁丝，忽遽闻再更。
顾我数来过，是夜凉难忘。
公疾浸日加，孺人视药汤。
来候不得宿，出门每回遑。
自是将重危，车马候纵横。
门仆皆逆遣，独我到寝房。
公有旷达识，生死为一纲。
及当临终晨，意色亦不荒。
赠我珍重言，傲然委衾裳。
公比欲为书，遗约有修章。
令我署其末，以为后事程。
家人号于前，其书不果成。
子符奉其言，甚于亲使令。
鲁论未讫注，手迹今微茫。
新亭成未登，闭在庄西厢。
书札与诗文，重叠我笥盈。
顷息万事尽，肠情多摧伤。
旧茔盟津北，野窆动鼓钲。
柳车一出门，终天无回箱。
籍贫无赠赀，曷用申哀诚。
衣器陈下帐，醪饵奠堂皇。
明灵庶鉴知，髣髴斯来飨。

风静杨柳垂，看花又别离。
几年同在此，今日各驱驰。
峡里闻猿叫，山头见月时。
殷勤一杯酒，珍重岁寒姿。

山有洞左颊，拾得玉碑子。
其长一周尺，其阔一药匕。
颜色九秋天，棱角四面起。
轻敲吐寒流，清悲动神鬼。
稽首置手中，只似一片水。
至文反无文，上帝应有以。
予疑仙石灵，愿以仙人比。
心期香汤洗，归送箓堂里。
颇奈穷相驴，行动如跛鳖。
十里五里行，百蹶复千蹶。
颜子不少夭，玉碑中路折。
横文寻龟兆，直理任瓦裂。
劈竹不可合，破环永离别。
向人如有情，似痛滴无血。
勘鬬平地上，罅坼多啮缺。
百见百伤心，不堪再提挈。
怪哉坚贞姿，忽脆不坚固。
矧曰人间人，安能保常度。
敢问生物成，败为有真素。
为禀灵异气，不得受秽污。
驴罪真不厚，驴生亦错误。
更将前前行，复恐山神怒。
白云蓊闭岭，高松吟古墓。
置此忍其伤，驱驴下山路。

天地日月如等闲，卢仝四十无往还。
唯有一片心脾骨，巉岩崒硉兀郁律。
刀剑为峰{山/咢}，平地放着高如昆仑山。
天不容，地不受，日月不敢偷照耀。
神农画八卦，凿破天心胸。
女娲本是伏羲妇，恐天怒。
𢭏炼五色石，引日月之针，五星之缕把天补。
补了三日不肯归婿家，走向日中放老鸦。
月里栽桂养虾{虫麻}，天公发怒化龙蛇。
此龙此蛇得死病，神农合药救死命。
天怪神农党龙蛇，罚神农为牛头。
令载元气车，不知药中有毒药。
药杀元气天不觉，尔来天地不神圣。
日月之光无正定，不知元气元不死。
忽闻空中唤马异，马异若不是祥瑞。
空中敢道不容易，昨日仝不仝，异自异，是谓大仝而小异。
今日仝自仝，异不异，是谓仝不往兮异不至。
直当中兮动天地，白玉璞里斵出相思心。
黄金矿里铸出相思泪，忽闻空中崩崖倒谷声。
绝胜明珠千万斛，买得西施南威一双婢。
此婢娇饶恼杀人，凝脂为肤翡翠裙。
唯解画眉朱点唇，自从获得君。
敲金𪭢玉凌浮云，却返顾。
一双婢子何足云，平生结交若少人。
忆君眼前如见君，青云欲开白日没。
天眼不见此奇骨，此骨纵横奇又奇。
千岁万岁枯松枝，半折半残压山谷。
盘根蹙节成蛟螭，忽雷霹雳卒风暴雨撼不动。
欲动不动千变万化总是鳞皴皮，此奇怪物不可欺。
卢仝见马异文章，酌得马异胸中事。
风姿骨本恰如此，是不是。

上楼迎春新春归，暗黄著柳宫漏迟。
薄薄淡霭弄野姿，寒绿幽风生短丝。
锦床晓卧玉肌冷，露脸未开对朝暝。
官街柳带不堪折，早晚菖蒲胜绾结。

孀妾怨夜长，独客梦归家。
傍檐虫缉丝，向壁灯垂花。
帘外月光吐，帘内树影斜。
悠悠飞露姿，点缀池中荷。

咽咽学楚吟，病骨伤幽素。
秋姿白发生，木叶啼风雨。
灯青兰膏歇，落照飞蛾舞。
古壁生凝尘，羇魂梦中语。

雪下桂花稀，啼乌被弹归。
关水乘驴影，秦风帽带垂。
入乡试万里，无印自堪悲。
卿卿忍相问，镜中双泪姿。

春柳南陌态，冷花寒露姿。
今朝醉城外，拂镜浓扫眉。
烟湿愁车重，红油覆画衣。
舞裙香不暖，酒色上来迟。

闭门感秋风，幽姿任契阔。
大野生素空，天地旷肃杀。
露光泣残蕙，虫响连夜发。
房寒寸辉薄，迎风绛纱折。
披书古芸馥，恨唱华容歇。
百日不相知，花光变凉节。
弟兄谁念虑，笺翰既通达。
青袍度白马，草简奏东阙。
梦中相聚笑，觉见半床月。
长思剧寻环，乱忧抵覃葛。

御服沾霜露，天衢长蓁棘。
金隐秋尘姿，无人为带饰。
玉堂歌声寝，芳林烟树隔。
云阳台上歌，鬼哭复何益。
铁剑常光光，至凶威屡逼。
彊枭噬母心，犇厉索人魄。
相看两相泣，泪下如波激。
宁用清酒为，欲作黄泉客。
不说玉山颓，且无饮中色。
勉从天帝诉，天上寡沈厄。
无处张穗帷，如何望松柏。
妾身昼团团，君魂夜寂寂。
蛾眉自觉长，颈粉谁怜白。
矜持昭阳意，不肯看南陌。

古人皆执古，不辞[冻]饿悲。
今人亦执古，自取行坐危。
老菊凌霜葩，狞松抱雪姿。
武王亦至明，宁哀首阳饥。
仲尼岂非圣，但为互乡嗤。
寸心生万路，今古棼若丝。
逐逐行不尽，茫茫休者谁。
来恨不可遏，去悔何足追。
玉石共笑唾，驽骥相奔驰。
请君勿执古，执古徒自隳。

宝地琉璃坼，紫苞琅玕踊。
亭亭巧于削，一一大如拱。
冰碧林外寒，峰峦眼前耸。
槎枒矛戟合，屹仡龙蛇动。
烟泛翠光流，岁余霜彩重。
风朝竽籁过，雨夜鬼神恐。
佳色有鲜妍，修茎无拥肿。
节高迷玉镞，箨缀疑花捧。
讵必太山根，本自仙坛种。
谁令植幽壤，复此依闲冗。
居然霄汉姿，坐受藩篱壅。
噪集倦鸱乌，炎昏繁蠛蠓。
未遭伶伦听，非安子犹宠。
威凤来有时，虚心岂无奉。

风行自委顺，云合非有期。
神哉心相见，无眹安得离。
我有恳愤志，三十无人知。
修身不言命，谋道不择时。
达则济亿兆，穷亦济毫牦。
济人无大小，誓不空济私。
研几未淳熟，与世忽参差。
意气一为累，猜仍良已随。
昨来窜荆蛮，分与平生隳。
那言返为遇，获见心所奇。
一见肺肝尽，坦然无滞疑。
感念交契定，泪流如断縻。
此交定生死，非为论盛衰。
此契宗会极，非为同路岐。
君今虎在柙，我亦鹰就羁。
驯养保性命，安能奋殊姿。
玉色深不变，井水挠不移。
相看各年少，未敢深自悲。

阶蓂附瑶砌，藂兰偶芳藿。
高位良有依，幽姿亦相托。
鲍叔知我贫，烹葵不为薄。
半面契始终，千金比然诺。
人生系时命，安得无苦乐。
但感游子颜，又值余英落。
苍苍秦树云，去去缑山鹤。
日暮分手归，杨花满城郭。

放鹤在深水，置鱼在高枝。
升沈或异势，同谓非所宜。
君为邑中吏，皎皎鸾凤姿。
顾我何为者，翻侍白玉墀。
昔作芸香侣，三载不暂离。
逮兹忽相失，旦夕梦魂思。
崔嵬骊山顶，宫树遥参差。
祗得两相望，不得长相随。
多君岁寒意，裁作秋兴诗。
上言风尘苦，下言时节移。
官家事拘束，安得携手期。
愿为云与雨，会合天之垂。

松树短于我，清风亦已多。
况乃枝上雪，动摇微月波。
幽姿得闲地，讵感岁蹉跎。
但恐厦终构，藉君当奈何。

慈竹不外长，密比青瑶华。
矛攒有森束，玉粒无蹉跎。
纤粉妍腻质，细琼交翠柯。
亭亭霄汉近，霭霭雨露多。
冰碧寒夜耸，箫韶风昼罗。
烟含胧胧影，月泛鳞鳞波。
鸾凤一已顾，燕雀永不过。
幽姿媚庭实，颢气爽天涯。
峻节高转露，贞筠寒更佳。
托身仙坛上，灵物神所呵。
时与天籁合，日闻阳春歌。
应怜孤生者，摧折成病疴。

种花有颜色，异色即为妖。
养鸟恶羽翮，剪翮不待高。
非无剪伤者，物性难自逃。
百足虽捷捷，商羊亦翘翘。
伊余狷然质，谬入多士朝。
任气有愎戆，容身寡朋曹。
愚狂偶似直，静僻非敢骄。
一为毫发忤，十载山川遥。
烁铁不在火，割肌不在刀。
险心露山岳，流语翻波涛。
六尺安敢主，方寸自由调。
神剑土不蚀，异布火不燋。
虽无二物姿，庶欲效一毫。
未能深蹙蹙，多谢相劳劳。
去去我移马，迟迟君过桥。
云势正横壑，江流初满槽。
持此慰远道，此之为旧交。

昔岁俱充赋，同年遇有司。
八人称迥拔，两郡滥相知。
逸骥初翻步，鞲鹰暂脱羁。
远途忧地窄，高视觉天卑。
并入红兰署，偏亲白玉规。
近朱怜冉冉，伐木愿偲偲。
鱼鲁非难识，铅黄自懒持。
心轻马融帐，谋夺子房帷。
秀发幽岩电，清澄隘岸陂。
九霄排直上，万里整前期。
勇赠栖鸾句，惭当古井诗。
多闻全受益，择善颇相师。
脱俗殊常调，潜工大有为。
还醇凭酎酒，运智托围棋。
情会招车胤，闲行觅戴逵。
僧餐月灯阁，醵宴劫灰池。
胜概争先到，篇章竞出奇。
输赢论破的，点窜肯容丝。
山岫当街翠，墙花拂面枝。
莺声爱娇小，燕翼玩逶迤。
辔为逢车缓，鞭缘趁伴施。
密携长上乐，偷宿静坊姬。
僻性慵朝起，新晴助晚嬉。
相欢常满目，别处鲜开眉。
翰墨题名尽，光阴听话移。
绿袍因醉典，乌帽逆风遗。
暗插轻筹箸，仍提小屈卮。
本弦才一举，下口已三迟。
逃席冲门出，归倡借马骑。
狂歌繁节乱，醉舞半衫垂。
散漫纷长薄，邀遮守隘岐。
几遭朝士笑，兼任巷童随。
茍务形骸达，浑将性命[推]。
何曾爱官序，不省计家资。
忽悟成虚掷，翻然叹未宜。
使回耽乐事，坚赴策贤时。
寝食都忘倦，园庐遂绝窥。
劳神甘戚戚，攻短过孜孜。
叶怯穿杨箭，囊藏透颕锥。
超遥望云雨，摆落占泉坻。
略削荒凉苑，搜求激直词。
那能作牛后，更拟助洪基。
唱第听鸡集，趋朝忘马疲。
内人舆御案，朝景丽神旗。
首被呼名姓，多惭冠等衰。
千官容眷盼，五色照离披。
鹓侣从兹洽，鸥情转自縻。
分张殊品命，中外却驱驰。
出入称金籍，东西侍碧墀。
鬬班云汹涌，开扇雉参差。
切愧寻常质，亲瞻咫尺姿。
日轮光照耀，龙服瑞葳蕤。
誓欲通愚謇，生憎效喔咿。
佞存真妾妇，谏死是男儿。
便殿承偏召，权臣惧挠私。
庙堂虽稷契，城社有狐狸。
似锦言应巧，如弦数易欺。
敢嗟身暂黜，所恨政无毗。
谬辱良由此，升腾亦在斯。
再令陪宪禁，依旧履阽危。
使蜀常绵远，分台更崄巇。
匿奸劳发掘，破党恶持疑。
斧刃迎皆碎，盘牙老未萎。
乍能还帝笏，讵忍折吾支。
虎尾元来险，圭文却类疵。
浮荣齐壤芥，闲气咏江蓠。
阙下殷勤拜，樽前啸傲辞。
飘沈委蓬梗，忠信敌蛮夷。
戏诮青云驿，讥题皓发祠。
贪过谷隐寺，留读岘山碑。
草没章台阯，堤横楚泽湄。
野莲侵稻陇，亚柳压城陴。
遇物伤凋换，登楼思漫弥。
金攒嫩橙子，瑿泛远鸬鹚。
仰竹藤缠屋，苫茆荻补篱。
面梨通蒂朽，火米带芒炊。
苇笋针筒束，𫚣鱼箭羽鬐。
芋羹真底可，鲈鲙漫劳思。
北渚销魂望，南风著骨吹。
度梅衣色渍，食稗马蹄羸。
院榷和泥碱，官酤小麹醨。
讹音烦缴绕，轻俗丑威仪。
树罕贞心柏，畦丰卫足葵。
坳洼饶尰矮，游惰压庸缁。
病赛乌称鬼，巫占瓦代龟。
连阴蛙张王，瘴疟雪治医。
我正穷于是，君宁念及兹。
一篇从日下，双鲤送天涯。
坐捧迷前席，行吟忘结綦。
匡床铺错绣，几案踊灵芝。
形影同初合，参商喻此离。
扇因秋弃置，镜异月盈亏。
壮志诚难夺，良辰岂复追。
宁牛终夜永，潘鬓去年衰。
溟渤深那测，穹苍意在谁。
驭方轻騕袅，车肯重辛夷。
卧辙希濡沫，低颜受颔颐。
世情焉足怪，自省固堪悲。
溷鼠虚求洁，笼禽方讶饥。
犹胜忆黄犬，幸得早图之。

忆昔凤翔城，龆年是事荣。
理家烦伯舅，相宅尽吾兄。
诗律蒙亲授，朋游忝自迎。
题头筠管缦，教射角弓骍。
矮马𫘞鬃{韦詹}，牦牛兽面缨。
对谈依赳赳，送客步盈盈。
米椀诸贤让，蠡杯大户倾。
一船席外语，三榼拍心精。
传盏加分数，横波掷目成。
华奴歌淅淅，媚子舞卿卿。
鬬设狂为好，谁忧饮败名。
屠过隐朱亥，楼梦古秦嬴。
环坐唯便草，投盘暂废觥。
春郊才烂熳，夕鼓已砰轰。
荏苒移灰琯，喧阗倦塞兵。
糟浆闻渐足，书剑讶无成。
抵璧惭虚弃，弹珠觉用轻。
遂笼云际鹤，来狎谷中莺。
学问攻方苦，篇章兴太清。
囊疏萤易透，锥钝股多坑。
笔阵戈矛合，文房栋桷撑。
豆萁才敏俊，羽猎正峥嵘。
岐下寻时别，京师触处行。
醉眠街北庙，闲绕宅南营。
柳爱凌寒软，梅怜上番惊。
观松青黛笠，栏药紫霞英。
尽日听僧讲，通宵咏月明。
正耽幽趣乐，旋被宦途萦。
吏晋资材枉，留秦岁序更。
我髯黳数寸，君发白千茎。
芸阁怀铅暇，姑峰带雪晴。
何由身倚玉，空睹翰飞琼。
世道难于剑，谗言巧似笙。
但憎心可转，不解跽如擎。
始效神羊触，俄随旅雁征。
孤芳安可驻，五鼎几时烹。
潦倒沉泥滓，欹危践矫衡。
登楼王粲望，落帽孟嘉情。
巫峡连天水，章台塞路荆。
雨摧渔火焰，风引竹枝声。
分作屯之蹇，那知困亦亨。
官曹三语掾，国器万寻桢。
逸杰雄姿迥，皇王雅论评。
蕙依潜可习，云合定谁令。
原燎逢冰井，鸿流值木罂。
智囊推有在，勇爵敢徒争。
迅拔看鹏举，高音侍鹤鸣。
所期人拭目，焉肯自佯盲。
铅钝丁宁淬，芜荒展转耕。
穷通须豹变，撄搏笑狼狞。
愧捧芝兰赠，还披胏腑呈。
此生如未死，未拟变平生。

郑驿骑翩翩，丘门子弟贤。
文翁开学日，正礼骋途年。
骏骨黄金买，英髦绛帐延。
趋风皆蹀足，侍坐各差肩。
解榻招徐穉，登楼引仲宣。
凤攒题字扇，鱼落讲经筵。
盛气河包济，贞姿岳柱天。
皋夔当五百，邹鲁重三千。
科斗翻腾取，关雎教授先。
篆垂朝露滴，诗缀夜珠联。
逸礼多心匠，焚书旧口传。
陈遵修尺牍，阮瑀让飞笺。
中的颜初启，抽毫踵未旋。
森罗万木合，属对百花全。
词海跳波涌，文星拂坐悬。
戴冯遥避席，祖逖后施鞭。
西蜀凌云赋，东阳咏月篇。
劲芟鳌足断，精贯虱心穿。
浩汗神弥王，鹞飏兴欲仙。
冰壶通皓雪，绮树眇晴烟。
驱驾雷霆走，铺陈锦绣鲜。
情机登穾奥，流韵溢山川。
墨客膺潜服，谈宾膝误前。
张鳞定摧败，折角反矜怜。
句句推琼玉，声声播管弦。
纤新撩造化，澒洞斡陶甄。
卫磬琤鍧极，齐竽僭滥偏。
空虚惭炙輠，点窜许怀铅。
惫色秋来草，哀吟雨后蝉。
自伤魂惨沮，何暇思幽玄。
喜到樽罍侧，愁亲几案边。
菁华知竭矣，胏腑尚求旃。
抵滞浑成醉，徘徊转慕膻。
老叹才渐少，闲苦病相煎。
瓦砾难追琢，刍荛分弃捐。
漫劳成恳恳，那得美娟娟。
拙劣仍非速，迂愚且异专。
移时停笔砚，挥景乏戈鋋。
仪舌忻犹在，舒帷誓不褰。
会将连献楚，深耻谬游燕。
蒲有临书叶，韦充读易编。
沙须披见宝，经拟带耕田。
入雾长期闰，持朱本望研。
轮辕呈曲直，凿枘取方圆。
呼吸宁徒尔，霑濡岂浪然。
过箫资响亮，随水涨沦涟。
惜日看圭短，偷光恨壁坚。
勤勤雕朽木，细细导蒙泉。
传癖今应甚，头风昨已痊。
丹青公旧物，一为变蚩妍。

何年安石国，万里贡榴花。
迢递河源道，因依汉使槎。
酸辛犯葱岭，憔悴涉龙沙。
初到摽珍木，多来比乱麻。
深抛故园里，少种贵人家。
唯我荆州见，怜君胡地赊。
从教当路长，兼恣入檐斜。
绿叶裁烟翠，红英动日华。
新帘裙透影，疏牖烛笼纱。
委作金炉焰，飘成玉砌瑕。
乍惊珠缀密，终误绣帏奢。
琥珀烘梳碎，燕支懒颊涂。
风翻一树火，电转五云车。
绛帐迎宵日，芙蕖绽早牙。
浅深俱隐映，前后各分葩。
宿露低莲脸，朝光借绮霞。
暗虹徒缴绕，濯锦莫周遮。
俗态能嫌旧，芳姿尚可嘉。
非专爱颜色，同恨阻幽遐。
满眼思乡泪，相嗟亦自嗟。

未面西川张校书，书来稠叠颇相于。
我闻声价金应敌，众道风姿玉不如。
远处从人须谨慎，少年为事要舒徐。
劝君便是酬君爱，莫比寻常赠鲤鱼。

有鸟有鸟如鹳雀，食蛇抱礐天姿恶。
行经水浒为毒流，羽拂酒杯为死药。
汉后忍渴天岂知，骊姬坟地君宁觉。
呜呼为有白色毛，亦得乘轩谬称鹤。

有鸟有鸟名野鸡，天姿耿介行步齐。
主人偏养怜整顿，玉粟充肠瑶树栖。
池塘潜狎不鸣雁，津梁暗引无用鹈。
秋鹰迸逐霜鹘远，𫛳鸟护巢当昼啼。
主人频问遣妖术，力尽计穷音响凄。
当时何不早量分，莫遣辉光深照泥。

山枇杷，花似牡丹殷泼血。
往年乘传过青山，正值山花好时节。
压枝凝艳已全开，映叶香苞才半裂。
紧搏红袖欲支颐，慢解绛囊初破结。
金线丛飘繁蘂乱，珊瑚朵重纤茎折。
因风旋落裙片飞，带日斜看目精热。
亚水依岩半倾侧，笼云隐雾多愁绝。
绿珠语尽身欲投，汉武眼穿神渐灭。
秾姿秀色人皆爱，怨媚羞容我偏别。
说向闲人人不听，曾向乐天时一说。
昨来谷口先相问，及到山前已消歇。
左降通州十日迟，又与幽花一年别。
山枇杷，尔托深山何太拙。
天高万里看不精，帝在九重声不彻。
园中杏树良人醉，陌上柳枝年少折。
因尔幽芳喻昔贤，磻谿冷坐权门咽。

鹤有不群者，飞飞在野田。
饥不啄腐鼠，渴不饮盗泉。
贞姿自耿介，杂鸟何翩翾。
同游不同志，如此十余年。
一兴嗜欲念，遂为矰缴牵。
委质小池内，争食群鸡前。
不惟怀稻粱，兼亦竞腥膻。
不惟恋主人，兼亦狎鸟鸢。
物心不可知，天性有时迁。
一饱尚如此，况乘大夫轩。

豫樟生深山，七年而后知。
挺高二百尺，本末皆十围。
天子建明堂，此材独中规。
匠人执斤墨，采度将有期。
孟冬草木枯，烈火燎山陂。
疾风吹猛焰，从根烧到枝。
养材三十年，方成栋梁姿。
一朝为灰烬，柯叶无孑遗。
地虽生尔材，天不与尔时。
不如粪土英，犹有人掇之。
已矣勿重陈，重陈令人悲。
不悲焚烧苦，但悲采用迟。

青石出自蓝田山，兼车运载来长安。
工人磨琢欲何用，石不能言我代言。
不愿作人家墓前神道碣，坟土未干名已灭。
不愿作官家道旁德政碑，不镌实录镌虚辞。
愿为颜氏段氏碑，雕镂太尉与太师。
刻此两片坚贞质，状彼二人忠烈姿。
义心如石屹不转，死节如石确不移。
如观奋击朱泚日，似见叱诃希烈时。
各于其上题名谥，一置高山一沈水。
陵谷虽迁碑独存，骨化为尘名不死。
长使不忠不烈臣，观碑改节慕为人。
慕为人，劝事君。

牡丹芳，牡丹芳，黄金蘂绽红玉房。
千片赤英霞烂烂，百枝绛点灯煌煌。
照地初开锦绣段，当风不结兰麝囊。
仙人琪树白无色，王母桃花小不香。
宿露轻盈泛紫艳，朝阳照耀生红光。
红紫二色间深浅，向背万态随低昂。
映叶多情隐羞面，卧丛无力含醉妆。
低娇笑容疑掩口，凝思怨人如断肠。
秾姿贵彩信奇绝，杂卉乱花无比方。
石竹金钱何细碎，芙蓉芍药苦寻常。
遂使王公与乡士，游花冠盖日相望。
庳车软轝贵公主，香衫细马豪家郎。
卫公宅静闭东院，西明寺深开北廊。
戏蝶双舞看人久，残莺一声春日长。
共愁日照芳难驻，仍张帷幕垂阴凉。
花开花落二十日，一城之人皆若狂。
三代以还文胜质，人心重华不重实。
重华直至牡丹芳，其来有渐非今日。
元和天子忧农桑，恤下动天天降祥。
去岁嘉禾生九穗，田中寂莫无人至。
今年瑞麦分两岐，君心独喜无人知。
无人知，可叹息，我愿暂求造化力。
减却牡丹妖艳色，少回乡士爱花心，同似吾君忧稼穑。

汉武帝，初丧李夫人。
夫人病时不肯别，死后留得生前恩。
君恩不尽念未已，甘泉殿里令写真。
丹青画出竟何益，不言不笑愁杀人。
又令方士合灵药，玉釜煎炼金𬬻焚。
九华帐深夜悄悄，反魂香降夫人魂。
夫人之魂在何许，香烟引到焚香处。
既来何苦不须臾，缥缈悠扬还灭去。
去何速兮来何迟，是耶非耶两不知。
翠蛾髣髴平生貌，不似昭阳寝疾时。
魂之不来君心苦，魂之来兮君亦悲。
背灯隔帐不得语，安用暂来还见违。
伤心不独汉武帝，自古及今皆若斯。
君不见穆王三日哭，重璧台前伤盛姬。
又不见泰陵一掬泪，马嵬坡下念杨妃。
纵令妍姿艳质化为土，此恨长在无销期。
生亦惑，死亦惑，尤物惑人忘不得。
人非木石皆有情，不如不遇倾城色。

井底引银缾，银缾欲上丝绳绝。
石上磨玉簪，玉簪欲成中央折。
缾沈簪折知奈何，似妾今朝与君别。
忆昔在家为女时，人言举动有殊姿。
婵娟两鬓秋蝉翼，宛转双蛾远山色。
笑随戏伴后园中，此时与君未相识。
妾弄青梅凭短墙，君骑白马傍垂杨。
墙头马上遥相顾，一见知君即断肠。
知君断肠共君语，君指南山松柏树。
感君松柏化为心，暗合双鬟逐君去。
到君家舍五六年，君家大人频有言。
聘则为妻奔是妾，不堪主祀奉蘋蘩。
终知君家不可住，其奈出门无去处。
岂无父母在高堂，亦有亲情满故乡。
潜来更不通消息，今日悲羞归不得。
为君一日恩，误妾百年身。
寄言痴小人家女，慎勿将身轻许人。

风竹散清韵，烟槐凝绿姿。
日高人吏去，闲坐在茅茨。
葛衣御时暑，蔬饭疗朝饥。
持此聊自足，心力少营为。
亭上独吟罢，眼前无事时。
数峰太白雪，一卷陶潜诗。
人心各自是，我是良在兹。
回谢争名客，甘从君所嗤。

故人对酒叹，叹我在天涯。
见我昔荣遇，念我今蹉跎。
问我为司马，官意复如何。
荅云且勿叹，听我为君歌。
我本蓬荜人，鄙贱剧泥沙。
读书未百卷，信口嘲风花。
自从筮仕来，六命三登科。
顾惭虚劣姿，所得亦已多。
散员足庇身，薄俸可资家。
省分辄自愧，岂为不遇耶。
烦君对杯酒，为我一咨蹉。

三年典郡归，所得非金帛。
天竺石两片，华亭鹤一只。
饮啄供稻粱，包裹用茵席。
诚知是劳费，其奈心爱惜。
远从余杭郭，同到洛阳陌。
下担拂云根，开笼展霜翮。
贞姿不可杂，高性宜其适。
遂就无尘坊，仍求有水宅。
东南得幽境，树老寒泉碧。
池畔多竹阴，门前少人迹。
未请中庶禄，且脱双骖易。
岂独为身谋，安吾鹤与石。

灵珠产无种，彩云出无根。
亦如彼姝子，生此遐陋村。
至丽物难掩，遽选入君门。
独美众所嫉，终弃出塞垣。
唯此希代色，岂无一顾恩。
事排势须去，不得由至尊。
白黑既可变，丹青何足论。
竟埋代北骨，不返巴东魂。
惨淡晚云水，依稀旧乡园。
妍姿化已久，但有村名存。
村中有遗老，指点为我言。
不敢往者戒，恐贻来者冤。
至今村女面，烧灼成瘢痕。

骑马出西郭，悠悠欲何之。
独上高寺去，一与白云期。
虚槛晚潇洒，前山碧参差。
忽似青龙合，同望玉峰时。
因咏松雪句，永怀鸾鹤姿。
六年不相见，况乃隔荣衰。

朝餐多不饱，夜卧常少睡。
自觉寝食间，多无少年味。
平生好诗酒，今亦将舍弃。
酒唯下药饮，无复曾欢醉。
诗多听人吟，自不题一字。
病姿与衰相，日夜相继至。
况当尚少朝，弥惭居近侍。
终当求一郡，聚少渔樵费。
合口便归山，不问人间事。

植物之中竹难写，故今虽画无似者。
萧郎下笔独逼真，丹青以来唯一人。
人画竹身肥拥肿，萧画茎瘦节节竦。
人画竹梢死羸垂，萧画枝活叶叶动。
不根而生从意生，不笋而成由笔成。
野塘水边埼岸侧，森森两丛十五茎。
婵娟不失筠粉态，萧飒尽得风烟情。
举头忽看不似画，低耳静听疑有声。
西丛七茎劲而健，省向天竺寺前石上见。
东丛八茎疏且寒，忆曾湘妃庙里雨中看。
幽姿远思少人别，与君相顾空长叹。
萧郎萧郎老可惜，手颤眼昏头雪色。
自言便是绝笔时，从今此竹尤难得。

苏家小女名简简，芙蓉花腮柳叶眼。
十一把镜学点妆，十二抽针能绣裳。
十三行坐事调品，不肯迷头白地藏。
玲珑云髻生花样，飘飖风袖蔷薇香。
殊姿异态不可状，忽忽转动如有光。
二月繁霜杀桃李，明年欲嫁今年死。
丈人阿母勿悲啼，此女不是凡夫妻。
恐是天仙谪人世，只合人间十三岁。
大都好物不坚牢，彩云易散琉璃脆。

忆在贞元岁，初登典校司。
身名同日授，心事一言知。
肺腑都无隔，形骸两不羁。
疏狂属年少，闲散为官卑。
分定金兰契，言通药石规。
交贤方汲汲，友直每偲偲。
有月多同赏，无杯不共持。
秋风拂琴匣，夜雪卷书帷。
高上慈恩塔，幽寻皇子陂。
唐昌玉蘂会，崇敬牡丹期。
笑劝迂辛酒，闲吟短李诗。
儒风爱敦质，佛理赏玄师。
度日曾无闷，通宵靡不为。
双声联律句，八面对宫棋。
往往游三省，腾腾出九逵。
寒销直城路，春到曲江池。
树暖枝条弱，山晴彩翠奇。
峰攒石绿点，柳宛麹尘丝。
岸草烟铺地，园花雪压枝。
早光红照耀，新溜碧逶迤。
幄幕侵堤布，盘筵占地施。
征伶皆绝艺，选伎悉名姬。
粉黛凝春态，金钿耀水嬉。
风流夸堕髻，时世鬬啼眉。
密坐随欢促，华尊逐胜移。
香飘歌袂动，翠落舞钗遗。
筹插红螺椀，觥飞白玉卮。
打嫌调笑易，饮讶卷波迟。
残席喧哗散，归鞍酩酊骑。
酡颜乌帽侧，醉袖玉鞭垂。
紫陌传钟鼓，红尘塞路岐。
几时曾𫏐别，何处不相随？茌苒星霜换，回环节候催。
两衙多请告，三考欲成资。
运启千年圣，天成万物宜。
皆当少壮日，同惜盛明时。
光景嗟虚掷，云霄窃暗窥。
攻文朝矻矻，讲学夜孜孜。
策目穿如札，锋毫锐若锥。
繁张获鸟网，坚守钓鱼坻。
并受夔龙荐，齐陈鼌董词。
万言经济略，三策太平基。
中第争无敌，专场战不疲。
辅车排胜阵，掎角搴降旗。
双阙纷容卫，千僚俨等衰。
恩随紫泥降，名向白麻披。
既在高科选，还从好爵縻。
东垣君谏诤，西邑我驱驰。
再喜登乌府，多惭侍赤墀。
官班分内外，游处遂参差。
每列鹓鸾序，偏瞻獬豸姿。
简威霜凛冽，衣彩绣葳蕤。
正色摧强御，刚肠嫉喔咿。
常憎持禄位，不拟保妻儿。
养勇期除恶，输忠在灭私。
下韝惊燕雀，当道慑狐狸。
南国人无怨，东台吏不欺。
理冤多定国，切谏甚辛毗。
造次行于是，平生志在兹。
道将心共直，言与行兼危。
水暗波翻覆，山藏路险巇。
未为明主识，已被幸臣疑。
木秀遭风折，兰芳遇霰萎。
千钧势易压，一柱力难搘。
腾口因成痏，吹毛遂得疵。
忧来吟贝锦，谪去咏江蓠。
邂逅尘中遇，殷勤马上辞。
贾生离魏阙，王粲向荆夷。
水过清源寺，山经绮季祠。
心摇汉皋珮，泪堕岘亭碑。
驿路缘云际，城楼枕水湄。
思乡多绕泽，望阙独登陴。
林晚青萧索，江平绿渺弥。
野秋鸣蟋蟀，沙冷聚鸬鹚。
官舍黄茅屋，人家苦竹篱。
白醪充夜酌，红粟备晨炊。
寡鹤摧风翮，鳏鱼失水鬐。
暗雏啼渴旦，凉叶坠相思。
一点寒灯灭，三声晓角吹。
蓝衫经雨故，骢马卧霜羸。
念涸谁濡沫，嫌醒自歠醨。
耳垂无伯乐，舌在有张仪。
负气冲星剑，倾心向日葵。
金言自销铄，玉性肯磷缁。
伸屈须看蠖，穷通莫问龟。
定知身是患，应用道为医。
想子今如彼，嗟予独在斯。
无憀当岁杪，有梦到天涯。
坐阻连襟带，行乖接履綦。
润销衣上雾，香散室中芝。
念远缘迁贬，惊时为别离。
素书三往复，明月七盈亏。
旧里非难到，余欢不可追。
树依兴善老，草傍静安衰。
前事思如昨，中怀写向谁。
北村寻古柏，南宅访辛夷。
此日空搔首，何人共解颐。
病多知夜永，年长觉秋悲。
不饮长如醉，加餐亦似饥。
狂吟一千字，因使寄微之。

元圣生乘运，忠贤出应期。
还将稽古力，助立太平基。
土控吴兼越，州连歙与池。
山河地襟带，军镇国藩维。
廉察安江甸，澄清肃海夷。
股肱分外守，耳目付中司。
楚老歌来暮，秦人咏去思。
望如时雨至，福是岁星移。
政静民无讼，刑行吏不欺。
㧑谦惊主宠，阴德畏人知。
白玉惭温色，朱绳让直辞。
行为时领袖，言作世蓍龟。
盛幕招贤士，连营训锐师。
光华下鹓鹭，气色动熊罴。
出入麾幢引，登临剑戟随。
好风迎解榻，美景待搴帷。
晴野霞飞绮，春郊柳宛丝。
城乌惊画角，江雁避红旗。
藉草朱轮驻，攀花紫绶垂。
山宜谢公屐，洲称柳家诗。
酒气和芳杜，弦声乱子规。
分球齐马首，列舞匝蛾眉。
醉惜年光晚，欢怜日影迟。
回塘排玉櫂，归路拥金羁。
自顾龙钟者，尝蒙噢咻之。
仰山尘不让，涉海水难为。
身忝乡人荐，名因国士推。
提携增善价，拂拭长妍姿。
射策端心术，迁乔整羽仪。
幸穿杨远叶，谬折桂高枝。
佩德潜书带，铭仁暗勒肌。
饬躬趋馆舍，拜手挹阶墀。
霄汉程虽在，风尘迹尚卑。
敝衣羞布素，败屋厌茅茨。
养乏晨昏膳，居无伏腊资。
盛时贫可耻，壮岁病堪嗤。
擢第名方立，耽书力未疲。
磨铅重剸割，策蹇再奔驰。
相马须怜瘦，呼鹰正及饥。
扶摇重即事，会有荅恩时。

闲看明镜坐清晨，多病姿容半老身。
谁论情性乖时事，自想形骸非贵人。
三殿失恩宜放弃，九宫推命合漂沦。
如今所得须甘分，腰佩银龟朱两轮。

奇果标南土，芳林对北堂。
素华春漠漠，丹实夏煌煌。
叶捧低垂户，枝擎重压墙。
始因风弄色，渐与日争光。
夕讶条悬火，朝惊树点妆。
深于红踯躅，大校白槟榔。
星缀连心朵，珠排耀眼房。
紫罗裁衬壳，白玉裹填瓤。
早岁曾闻说，今朝始摘尝。
嚼疑天上味，嗅异世间香。
润胜莲生水，鲜逾橘得霜。
燕支掌中颗，甘露舌头浆。
物少尤珍重，天高苦渺茫。
已教生暑月，又使阻遐方。
粹液灵难驻，妍姿嫩易伤。
近南光景热，向北道途长。
不得充王赋，无由寄帝乡。
唯君堪掷赠，面白似潘郎。

我为江司马，君为荆判司。
俱当愁悴日，始识虚舟师。
师年三十余，白皙好容仪。
专心在铅汞，余力工琴碁。
静弹弦数声，闲饮酒一卮。
因指尘土下，蜉蝣良可悲。
不闻姑射上，千岁冰雪肌。
不见辽城外，古今冢累累。
嗟我天地间，有术人莫知。
得可逃死籍，不唯走三尸。
授我参同契，其辞妙且微。
六一閟扃𫔎，子午守雄雌。
我读随日悟，心中了无疑。
黄芽与紫车，谓其坐致之。
自负因自叹，人生号男儿。
若不佩金印，即合翳玉芝。
高谢人间世，深结山中期。
泥坛方合矩，铸鼎圆中{矢见}。
𬬻橐一以动，瑞气红辉辉。
斋心独叹拜，中夜偷一窥。
二物正䜣合，厥状何怪奇。
绸缪夫妇体，狎猎鱼龙姿。
简寂馆钟后，紫霄峰晓时。
心尘未净洁，火候遂参差。
万寿觊刀圭，千功失毫厘。
先生弹指起，姹女随烟飞。
始知缘会间，阴隲不可移。
药灶今夕罢，诏书明日追。
追我复追君，次第承恩私。
官虽小大殊，同立白玉墀。
我直紫微闼，手进赏罚词。
君侍玉皇座，口含生杀机。
直躬易媒孽，浮俗多瑕疵。
转徙今安在，越峤吴江湄。
一提支郡印，一建连帅旗。
何言四百里，不见如天涯。
秋风旦夕来，白日西南驰。
雪霜各满鬓，朱紫徒为衣。
师从庐山洞，访旧来于斯。
寻君又觅我，风驭纷逶迤。
帔裾曳黄绢，须发垂青丝。
逢人但敛手，问道亦颔颐。
孤云难久留，十日告将归。
款曲话平昔，殷勤勉衰羸。
后会杳何许，前心日磷缁。
俗家无异物，何以充别资。
素笺一百句，题附元家诗。
朱顶鹤一只，与师云间骑。
云间鹤背上，故情若相思。
时时摘一句，唱作步虚辞。

我昔元和侍宪皇，曾陪内宴宴昭阳。
千歌百舞不可数，就中最爱霓裳舞。
舞时寒食春风天，玉钩栏下香案前。
案前舞者颜如玉，不着人家俗衣服。
虹裳霞帔步摇冠，钿璎累累佩珊珊。
娉婷似不任罗绮，顾听乐悬行复止。
磬箫筝笛遰相搀，击𢬍弹吹声逦迤。
散序六奏未动衣，阳台宿云慵不飞。
中序擘騞初入拍，秋竹竿裂春冰拆。
飘然转旋回雪轻，嫣然纵送游龙惊。
小垂手后柳无力，斜曳裾时云欲生。
烟蛾敛略不胜态，风袖低昂如有情。
上元点鬟招萼绿，王母挥袂别飞琼。
繁音急节十二遍，跳珠撼玉何铿铮。
翔鸾舞了却收翅，唳鹤曲终长引声。
当时乍见惊心目，凝视谛听殊未足。
一落人间八九年，耳冷不曾闻此曲。
湓城但听山魈语，巴峡唯闻杜鹃哭。
移领钱唐第二年，始有心情问丝竹。
玲珑箜篌谢好筝，陈宠觱栗沈平笙。
清弦脆管纤纤手，教得霓裳一曲成。
虚白亭前湖水畔，前后祗应三度按。
便除庶子抛却来，闻道如今各星散。
今年五月至苏州，朝锺暮角催白头。
贪看案牍常侵夜，不听笙歌直到秋。
秋来无事多闲闷，忽忆霓裳无处问。
闻君部内多乐徒，问有霓裳舞者无。
荅云七县十万户，无人知有霓裳舞。
唯寄长歌与我来，题作霓裳羽衣谱。
四幅花笺碧间红，霓裳实录在其中。
千姿万状分明见，恰与[昭]阳舞者同。
眼前髣髴睹形质，昔日今朝想如一。
疑从魂梦呼召来，似著丹青图写出。
我爱霓裳君合知，发于歌咏形于诗。
君不见我歌云，惊破霓裳羽衣曲。
又不见我诗云，曲爱霓裳未拍时。
由来能事皆有主，杨氏创声君造谱。
君言此舞难得人，须是倾城可怜女。
吴妖小玉飞作烟，越艳西施化为土。
娇花巧笑久寂寥，娃馆苎萝空处所。
如君所言诚有是，君试从容听我语。
若求国色始翻传，但恐人间废此舞。
妍媸优劣宁相远，大都只在人抬举。
李娟张态君莫嫌，亦拟随宜且教取。

远望老嵯峨，近观怪嵚崟。
才高八九尺，势若千万寻。
嵌空华阳洞，重叠匡山岑。
邈矣仙掌迥，呀然剑门深。
形质冠今古，气色通晴阴。
未秋已瑟瑟，欲雨先沈沈。
天姿信为异，时用非所任。
磨刀不如砺，𢭏帛不如砧。
何乃主人意，重之如万金。
岂伊造物者，独能知我心。

霜降山水清，王屋十月时。
石泉碧漾漾，岩树红离离。
朝为灵都游，暮有阳台期。
飘然世尘外，鸾鹤如可追。
忽念公程尽，复惭身力衰。
天坛在天半，欲上心迟迟。
尝闻此游者，隐客与损之。
各抱贵仙骨，俱非泥垢姿。
二人相顾言，彼此称男儿。
若不为松乔，即须作皋夔。
今果如其语，光彩双葳蕤。
一人佩金印，一人翳玉芝。
我来高其事，咏欢偶成诗。
为君题石上，欲使故山知。

朝从思益峰游后，晚到楞伽寺歇时。
照水姿容虽已老，上山筋力未全衰。
行逢禅客多相问，坐倚渔舟一自思。
犹去悬车十五载，休官非早亦非迟。

能骤复能驰，翩翩白马儿。
毛寒一团雪，鬃薄万条丝。
皂盖春行日，骊驹晓从时。
双旌前独步，五马内偏骑。
芳草承蹄叶，垂杨拂顶枝。
跨将迎好客，惜不换妖姬。
慢鞚游萧寺，闲驱醉习池。
睡来乘作梦，兴发倚成诗。
鞭为驯难下，鞍缘稳不离。
北归还共到，东使亦相随。
赭白何曾变，玄黄岂得知。
嘶风觉声急，蹋雪怪行迟。
昨夜犹刍秣，今朝尚絷维。
卧槽应不起，顾主遂长辞。
尘灭骎骎迹，霜留皎皎姿。
度关形未改，过隙影难追。
念倍燕求骏，情深项别骓。
银收钩臆带，金卸络头羁。
何处埋奇骨，谁家觅弊帷。
稠桑驿门外，吟罢涕双垂。

海内时无事，江南岁有秋。
生民皆乐业，地主尽贤侯。
郊静销戎马，城高逼斗牛。
平河七百里，沃壤二三州。
坐有湖山趣，行无风浪忧。
食宁妨解缆，寝不废乘流。
泉石谙天竺，烟霞识虎丘。
余芳认兰泽，遗咏思蘋洲。
菡萏红涂粉，菰蒲绿泼油。
鳞差渔户舍，绮错稻田沟。
紫洞藏仙窟，玄泉贮怪湫。
精神昂老鹤，姿彩媚潜蚪。
静阅天工妙，闲窥物状幽。
投竿出比目，掷果下猕猴。
味苦莲心小，浆甜蔗节稠。
橘苞从自结，藕孔是谁锼。
逐日移潮信，随风变櫂讴。
递夫交烈火，候吏次鸣驺。
梵塔形疑踊，阊门势欲浮。
客迎携酒榼，僧待置茶瓯。
小宴闲谈笑，初筵雅献酬。
稍催朱蜡炬，徐动碧牙筹。
圆盏飞莲子，长裾曳石榴。
柘枝随画鼓，调笑从香球。
幕飏云飘槛，帘褰月露钩。
舞繁红袖凝，歌切翠眉愁。
弦管宁容歇，杯盘未许收。
良辰宜酩酊，卒岁好优游。
鲙缕鲜仍细，莼丝滑且柔。
饱餐为日计，稳睡是身谋。
名愧空虚得，官知止足休。
自嫌犹屑屑，众笑大悠悠。
物表疏形役，人寰足悔尤。
蛾须远灯烛，兔勿近罝罘。
幻世春来梦，浮生水上沤。
百忧中莫入，一醉外何求。
未死痴王湛，无儿老邓攸。
蜀琴安膝上，周易在床头。
去去无程客，行行不系舟。
劳君频问讯，劝我少淹留。
云雨多分散，关山苦阻修。
一吟江月别，七见日星周。
珠玉传新什，鹓鸾念故俦。
悬旌心宛转，束楚意绸缪。
驿舫妆青雀，官槽{饣末}紫骝。
镜湖期远泛，禹穴约冥搜。
预扫题诗壁，先开望海楼。
饮思亲履舄，宿忆并衾裯。
志气吾衰也，风情子在不。
应须相见后，别作一家游。

三江路千里，五湖天一涯。
何如集贤第，中有平津池。
池胜主见觉，景新人未知。
竹森翠琅玕，水深洞琉璃。
水竹以为质，质立而文随。
文之者何人，公来亲指麾。
疏凿出人意，结构得地宜。
灵襟一搜索，胜概无遁遗。
因下张沼沚，依高筑阶基。
嵩峰见数片，伊水分一支。
南溪修且直，长波碧逶迤。
北馆壮复丽，倒影红参差。
东岛号晨光，杲曜迎朝曦。
西岭名夕阳，杳暧留落晖。
前有水心亭，动荡架涟漪。
后有开阖堂，寒温变天时。
幽泉镜泓澄，怪石山欹危。
春葩雪漠漠，夏果珠离离。
主人命方舟，宛在水中坻。
亲宾次第至，酒乐前后施。
解缆始登泛，山游仍水嬉。
沿洄无滞碍，向背穷幽奇。
瞥过远桥下，飘旋深涧陲。
管弦去缥缈，罗绮来霏微。
櫂风逐舞回，梁尘随歌飞。
宴余日云暮，醉客未放归。
高声索彩笺，大笑催金卮。
唱和笔走疾，问荅杯行迟。
一咏清两耳，一酣畅四肢。
主客忘贵贱，不知俱是谁。
客有诗魔者，吟哦不知疲。
乞公残纸墨，一扫狂歌词。
维云社稷臣，赫赫文武姿。
十授丞相印，五建大将旗。
四朝致勋华，一身冠皋夔。
去年才七十，决赴悬车期。
公志不可夺，君恩亦难希。
从容就中道，俛僶来保厘。
貂蝉虽未脱，鸾皇已不羁。
历征今与古，独步无等夷。
陆贾功业少，二疏官秩卑。
乘舟范蠡惧，辟谷留侯饥。
岂若公今日，身安家国肥。
羊祜在汉南，空留岘首碑。
柳恽在江南，祗赋汀洲诗。
谢安入东山，但说携蛾眉。
山简醉高阳，唯闻倒接{罒/离}。
岂如公今日，余力兼有之。
愿公寿如山，安乐长在兹。
愿我比蒲稗，永得相因依。

老鹤风姿异，衰翁诗思深。
素毛如我鬓，丹顶似君心。
松际雪相映，鸡群尘不侵。
殷勤远来意，一只重千金。

明媚如怀玉，奇姿自诧幽。
白虹深不见，绿水折空流。
方珏清沙遍，纵横气色浮。
类圭才有角，写月让成钩。
久处沈潜贵，希当特达收。
滔滔在何许，揭厉愿从游。

天上玉郎骑白鹤，肘后金壶盛妙药。
暂游下界傲五侯，重看当时旧城郭。
羽衣茸茸轻似雪，云上双童持绛节。
王母亲缝紫锦囊，令向怀中藏秘诀。
令威子晋皆俦侣，东岳同寻太真女。
搜奇缀韵和阳春，文章不是人间语。
药成自固黄金骨，天地齐兮身不没。
日月宫中便是家，下视昆仑何突兀。
童姿玉貌谁方比，玄发绿髯光弥弥。
满朝将相门弟子，随师尽愿抛尘滓。
九转琅玕必有余，愿乞刀圭救生死。

海上多仙峤，灵人信长生。
荣卫冰雪姿，咽嚼日月精。
默书绛符遍，晦步斗文成。
翠发披肩长，金盖凌风轻。
晓籁息尘响，天鸡叱幽声。
碧树来户阴，丹霞照窗明。
焚香叩虚寂，稽首回太清。
鸾鹭振羽仪，飞翻拂斾旌。
左挹玉泉液，右搴云芝英。
念得参龙驾，攀天度赤城。

蹑珠履，步琼筵轻身起舞红烛前，芳姿艳态妖且妍。
回眸转袖暗催弦，凉风萧萧漏水急。
月华泛艳红莲湿，牵裙揽带翻成泣。

江亭闲望处，远近见秦源。
古寺迟春景，新花发杏园。
萼中轻蘂密，枝上素姿繁。
拂雨云初起，含风雪欲翻。
容辉明十地，香气遍千门。
愿莫随桃李，芳菲不为言。

夷女采山蕉，缉纱浸江水。
野花满髻妆色新，闲歌[欸]乃深峡里。
[欸]乃知从何处生，当时泣舜肠断声。
翠华寂寞婵娟没，野筿空余红泪情。
青烟冥冥覆杉桂，崖壁凌天风雨细。
昔人幽恨此地遗，绿芳红艳含怨姿。
清猿未尽鼯鼠切，泪水流到湘妃祠。
北人莫作潇湘游，九疑云入苍梧愁。

泰陵遗乐何最珍，彩绳冉冉天仙人。
广场寒食风日好，百夫伐鼓锦臂新。
银画青绡抹云发，高处绮罗香更切。
重肩接立三四层，著屐背行仍应节。
两边丸剑渐相迎，侧身交步何轻盈。
闪然欲落却收得，万人肉上寒毛生。
危机险势无不有，倒挂纤腰学垂柳。
下来一一芙蓉姿，粉薄钿稀态转奇。
坐中还有沾巾者，曾见先皇初教时。

寒姿数片奇突兀，曾作秋江秋水骨。
先生应是厌风云，著向江边塞龙窟。
我来池上倾酒尊，半酣书破青烟痕。
参差翠缕摆不落，笔头惊怪黏秋云。
我闻吴中项容水墨有高价，邀得将来倚松下。
铺却双缯直道难，掉首空归不成画。

夙陪翰墨徒，深论穷文格。
丽则风骚后，公然我词客。
晚依方外友，极理探精赜。
吻合南北宗，昼公我禅伯。
尤明性不染，故我行贞白。
随顺令得解，故我言芳泽。
霅水漾清浔，吴山横碧岑。
含珠复蕴玉，价重双南金。
的皪曜奇彩，凄清流雅音。
商声发楚调，调切谱瑶琴。
吴山为我高，霅水为我深。
万景徒有象，孤云本无心。
众木岂无声，椅桐有清响。
众耳岂不聆，锺期有真赏。
高洁古人操，素怀夙所仰。
觌君冰雪姿，祛我淫滞想。
常吟柳恽诗，苕浦久相思。
逮此远为郡，蘋洲芳草衰。
逢师年腊长，值我病容羸。
共话无生理，聊用契心期。

献谋既我违，积愤从心痗。
鸿门入已迫，赤帝时潜退。
宝位方苦竞，玉斗何情爱。
犹看虹气凝，讵惜冰姿碎。
而嗟大事返，当起千里悔。
谁为西楚王，坐见东城溃。

嬴女昔解网，楚王有遗躅。
破关既定秦，碎首闻献玉。
贞姿应刃散，清响因风续。
匪徇切泥功，将明怀璧辱。
莫量汉祖德，空受项君勗。
事去见前心，千秋渭水绿。

共怜独鹤青霞姿，瀛洲故山归已迟。
仁者焉能效鸷鹗，飞舞自合追长离。
梧桐迥齐𫛛鹊观，烟雨屡拂蛟龙旗。
鸿雁冲𩙪去不尽，寒声晚下天泉池。
顾我蓬莱静无事，玉版宝书藏众瑞。
青编尽以汲冢来，科斗皆从鲁室至。
金门待诏何逍遥，名儒早问张子侨。
王褒轶材晚始入，宫女已能传洞箫。
应令柏台长对户，别来相望独寥寥。

欲求尘外物，此树是瑶林。
后素合余绚，如丹见本心。
妍姿无点辱，芳意托幽深。
愿以鲜葩色，凌霜照碧浔。

芙蓉含露时，秀色波中溢。
玉女袭朱裳，重重映皓质。
晨霞耀丹景，片片明秋日。
兰泽多众芳，妍姿不相匹。

绿荷舒卷凉风晓，红萼开萦紫菂重。
游女汉皋争笑脸，二妃湘浦并愁容。
自含秋露贞姿结，不竞春妖冶态秾。
终恐玉京仙子识，却将归种碧池峰。

伯劳飞迟燕飞疾，垂杨绽金花笑日。
绿窗娇女字莺莺，金雀娅鬟年十七。
黄姑上天阿母在，寂莫霜姿素莲质。
门掩重关萧寺中，芳草花时不曾出。

仲月开凌室，斋心感圣情。
寒姿分玉坐，皓彩发丹楹。
积素因风壮，虚空向日明。
遥涵窗户冷，近映冕旒清。
在掌光逾澈，当轩质自轻。
良辰方可致，由此表精诚。

芙蓉寒艳镂冰姿，天朗灯深拔豸时。
好见吹笙伊洛上，紫烟丹凤亦相随。

荐冰朝日后，辟庙晓光清。
不改晶荧质，能彰语露情。
且无霜共洁，岂与水均明。
在捧摇寒色，当呈表素诚。
凝姿陈俎豆，浮彩映窗楹。
皎皎盘盂侧，棱棱严气生。

的皪舒芳艳，红姿映绿蘋。
摇风开细浪，出沼媚清晨。
翻影初迎日，流香暗袭人。
独披千叶浅，不竞百花春。
鱼戏参差动，龟游次第新。
涉江如可采，从此免迷津。

中部接戎塞，顽山四周遭。
风冷木长瘦，石硗人亦劳。
牧守茍怀仁，痒之时为搔。
其爱如赤子，始得无啼号。
奈何贪狼心，润屋沈脂膏。
攫搏如猛虎，吞噬若狂獒。
山秃逾高采，水穷益深捞。
龟鱼即绝迹，鹿兔无遗毛。
氓苦税外缗，吏忧笑中刀。
大君明四目，烛之洞秋毫。
眷兹一州命，虑齐坠波涛。
临轩诏小臣，汝往穷贪饕。
分明举公法，为我缓穷骚。
小臣诚小心，奉命如煎熬。
饮冰不待夕，驱马凌晨皋。
及此督簿书，游词出狴牢。
门墙见狼狈，案牍闻腥臊。
探情与之言，变态如奸猱。
真非既巧饰，伪意乃深韬。
去恶犹农夫，稂莠须耘耨。
恢恢布疏网，罪者何由逃。
自顾孱钝姿，利器非能操。
六旬始归奏，霜落秋原蒿。
寄谢守土臣，努力清郡曹。
须知听甚卑，勿谓天之高。

十年一相见，世俗信多岐。
云雨易分散，山川长间之。
我衔凤阙恩，按狱桥山陲。
君在龙骧府，掌奏羽檄词。
相去百余里，魂梦自相驰。
形容在胸臆，书札通相思。
烦君爱我深，轻车忽载脂。
塞门秋色老，霜气方凝姿。
此地少平川，冈阜相参差。
谁知路非远，行者多云疲。
君能犯劲风，信宿凌欹危。
情亲不自倦，下马开双眉。
相对坐沉吟，屈指惊岁时。
万事且莫问，一杯欣共持。
阳乌忽西倾，明蟾挂高枝。
卷帘引瑶玉，灭烛临霜墀。
中庭有疏芦，淅淅闻风吹。
长河卷云色，凝碧无瑕疵。
一言开我怀，旷然澹希夷。
悠悠夜方永，冷思偏相宜。
眉睫无他人，与君闲解题。
陶然叩寂寞，更请吟清诗。
得意且忘言，何况竹与丝。
顷刻过三夕，起坐轻四肢。
明朝告行去，惨然还别离。
出门送君去，君马扬金羁。
回来坐空堂，寂寞无人知。

隆佳秀兮昭盛时，播薰绿兮淑华归。
顾室荑与处萼兮，潜重房以饰姿。
见稚态之韶羞兮，蒙长霭以为帏。
醉融光兮渺渺弥弥，迷千里兮涵烟眉。
晨陶陶兮暮熙熙，舞婑那之秾条兮。
骋盈盈以披迟，酡游颜兮倡蔓卉縠，流蒨霓兮石发髓旎。

年长方慕道，金丹事参差。
故园归未得，秋风思难持。
蹇拙公府弃，朴静高人知。
以我齐杖屦，昏旭讵相离。
吟诗红叶寺，对酒黄菊篱。
所赏未及毕，后游良有期。
粲粲华省步，屑屑旅客姿。
未同山中去，固当殊路岐。

露荷迎曙发，灼灼复田田。
乍见神应骇，频来眼尚颠。
光凝珠有蒂，焰起火无烟。
粉腻黄丝蘂，心重碧玉钱。
日浮秋转丽，雨洒晚弥鲜。
醉艳酣千朵，愁红思一川。
绿茎扶萼正，翠菂满房圆。
淡晕还殊众，繁英得自然。
高名犹不厌，上客去争先。
景逸倾芳酒，怀浓习彩笺。
海霞宁有态，蜀锦不成妍。
客至应消病，僧来欲破禅。
晓多临水立，夜只傍堤眠。
金似明沙渚，灯疑宿浦船。
风惊丛乍密，鱼戏影微偏。
秾彩烧晴雾，殷姿缬碧泉。
画工投粉笔，宫女弃花钿。
鸟恋惊难起，蜂偷困不前。
遶行香烂熳，折赠意缠绵。
谁计江南曲，风流合管弦。

葩叠萼相重，烧栏复照空。
妍姿朝景里，醉艳晚烟中。
乍怪霞临砌，还疑烛出笼。
遶行惊地赤，移坐觉衣红。
殷丽开繁朵，香浓发几丛。
裁绡样岂似，染茜色宁同。
嫩畏人看损，鲜愁日炙融。
婵娟涵宿露，烂熳抵春风。
纵赏襟情合，闲吟景思通。
客来归尽懒，莺恋语无穷。
万物珍那比，千金买不充。
如今难更有，纵有在仙宫。

野栏秋景晚，疏散两三枝。
嫩碧浅轻态，幽香闲澹姿。
露倾金盏小，风引道冠欹。
独立悄无语，清愁人讵知。

遥遥寒冬时，萧萧蹑太无。
仰望蘂宫殿，横天临不虚。
下看白日流，上造真皇居。
西牖日门开，南衢星宿疏。
王母来瑶池，庆云拥琼轝。
嵬峩丹凤冠，摇曳紫霞裾。
照彻圣姿严，飘飖神步徐。
仙郎执玉节，侍女捧金书。
灵香散彩烟，北阙路𫐌阗。
龙马行无迹，歌钟声沸天。
驭风升宝坐，郁景晏华筵。
妙奏三春曲，高罗万古仙。
七珍飞满坐，九液酌如泉。
灵佩垂轩下，旗旛列帐前。
狮麟威赫赫，鸾凤影翩翩。
顾盼乃须臾，已是数千年。

碧落桂含姿，清秋是素期。
一年逢好夜，万里见明时。
绝域行应久，高城下更迟。

何处𣃁云烟，新移此馆前。
碧姿尘不染，清影露长鲜。
耸地心才直，凌云操未全。
可悲人自老，何日是千年。

一面妖桃千里蹄，娇姿骏骨价应齐。
乍牵玉勒辞金栈，催整花钿出绣闺。
去日岂无沾袂泣，归时还有顿衔嘶。
婵娟躞蹀春风里，挥手摇鞭杨柳堤。

细雨弄春阴，余寒入昼深。
山姿轻薄雾，烟色澹幽林。
鹿践莓苔滑，鱼牵水荇沈。
怀情方未已，清酒漫须斟。

山城树叶红，下有碧溪水。
溪桥向吴路，酒旗夸酒美。
下马此送君，高歌为君醉。
念君苞材能，百工在城垒。
空山三十年，鹿裘挂窗睡。
自言陇西公，飘然我知己。
举酒属吴门，今朝为君起。
悬弓三百斤，囊书数万纸。
战贼即战贼，为吏即为吏。
尽我所有无，惟公之指使。
予曰陇西公，滔滔大君子。
常思抡群材，一为国家治。
譬如匠见木，碍眼皆不弃。
大者麤十围，小者细一指。
{扌屑}橛与栋梁，施之皆有位。
忽然竖明堂，一挥立能致。
予亦何为者，亦受公恩纪。
处士有常言，残虏为犬豕。
常恨两手空，不得一马棰。
今依陇西公，如虎傅两翅。
公非刺史材，当坐岩廊地。
处士魁奇姿，必展平生志。
东吴饶风光，翠𪩘多名寺。
疏烟亹亹秋，独酌平生思。
因书问故人，能忘批纸尾。
公或忆姓名，为说都憔悴。

昔子来陵阳，时当苦炎热。
我虽在金台，头角长垂折。
奉披尘意惊，立语平生豁。
寺楼最鶱轩，坐送飞鸟没。
一樽中夜酒，半破前峰月。
烟院松飘萧，风廊竹交戛。
时步郭西南，缭径苔圆折。
好鸟响丁丁，小溪光汃汃。
篱落见娉婷，机丝弄哑轧。
烟湿树姿娇，雨余山态活。
仲秋往历阳，同上牛矶歇。
大江吞天去，一练横坤抹。
千帆美满风，晓日殷鲜血。
历阳裴太守，襟韵苦超越。
鞔鼓画麒麟，看君击狂节。
离袖飐应劳，恨粉啼还咽。
明年忝谏官，绿树秦川阔。
子提健笔来，势若夸父渴。
九衢林马挝，千门织车辙。
秦台破心胆，黥阵惊毛髪。
子既屈一鸣，余固宜三刖。
慵忧长者来，病怯长街喝。
僧炉风雪夜，相对眠一褐。
暖灰重拥瓶，晓粥还分钵。
青云马生角，黄州使持节。
秦岭望樊川，只得回头别。
商山四皓祠，心与樗蒲说。
大泽蒹葭风，孤城狐兔窟。
且复考诗书，无因见簪笏。
古训屹如山，古风冷刮骨。
周鼎列瓶罂，荆璧横抛𢫬。
力尽不可取，忽忽狂歌发。
三年未为苦，两郡非不达。
秋浦倚吴江，去檝飞青鹘。
溪山好画图，洞壑深闺闼。
竹冈森羽林，花坞团宫缬。
景物非不佳，独坐如韝绁。
丹鹊东飞来，喃喃送君札。
呼儿旋供衫，走门空踏袜。
手把一枝物，桂花香带雪。
喜极至无言，笑余翻不悦。
人生直作百岁翁，亦是万古一瞬中。
我欲东召龙伯翁，上天揭取北斗柄。
蓬莱顶上斡海水，水尽到底看海空。
月于何处去，日于何处来？跳丸相趁走不住，尧舜禹汤文武周孔皆为灰。
酌此一杯酒，与君狂且歌。
离别岂足更关意，衰老相随可奈何。

楚女梅簪白雪姿，前溪碧水冻醪时。
云罍心凸知难捧，凤管簧寒不受吹。
南国剑眸能盼眄，侍臣香袖爱僛垂。
自怜穷律穷途客，正怯孤灯一局碁。

本因遮日种，却似为溪移。
历历羽林影，疏疏烟露姿。
萧骚寒雨夜，敲劼晚风时。
故国何年到，尘冠挂一枝。

绿树南阳道，千峰势远随。
碧溪风澹态，芳树雨余姿。
野渡云初暖，征人袖半垂。

万物有丑好，各一姿状分。
唯人即不尔，学与不学论。
学非探其花，要自拨其根。
孝友与诚实，而不忘尔言。
根本既深实，柯叶自滋繁。
念尔无忽此，期以庆吾门。

忆昨新春霰雪飞，堦前檐上鬬寒姿。
狂风送在竹深处，隔日未消花发时。
轻压嫩蔬旁出土，冷冲幽鸟别寻枝。
晚来又喜登楼见，一曲高歌和者谁。

元和天子神武姿，彼何人哉轩与羲。
誓将上雪列圣耻，坐法宫中朝四夷。
淮西有贼五十载，封狼生䝙䝙生罴。
不据山河据平地，长戈利矛日可麾。
帝得圣相相曰度，贼斫不死神扶持。
腰悬相印作都统，阴风惨淡天王旗。
愬武古通作牙爪，仪曹外郎载笔随。
行军司马智且勇，十四万众犹虎貔。
入蔡缚贼献太庙，功无与让恩不訾。
帝曰汝度功第一，汝从事愈宜为辞。
愈拜稽首蹈且舞，金石刻画臣能为。
古者世称大手笔，此事不系于职司。
当仁自古有不让，言讫屡颔天子颐。
公退斋戒坐小阁，濡染大笔何淋漓。
点窜尧典舜典字，涂改清庙生民诗。
文成破体书在纸，清晨再拜铺丹墀。
表曰臣愈昧死上，咏神圣功书之碑。
碑高三丈字如斗，负以灵鳌蟠以螭。
句奇语重喻者少，谗之天子言其私。
长绳百尺拽碑倒，麤砂大石相磨治。
公之斯文若元气，先时已入人肝脾。
汤盘孔鼎有述作，今无其器存其辞。
呜呼圣皇及圣相，相与烜赫流淳熙。
公之斯文不示后，曷与三五相攀追。
愿书万本诵万过，口角流沫右手胝。
传之七十有二代，以为封禅玉检明堂基。

一树浓姿独看来，秋庭暮雨类轻埃。
不先摇落应为有，已欲别离休更开。
桃绶含情依露井，柳绵相忆隔章台。
天涯地角同荣谢，岂要移根上苑栽。

高松出众木，伴我向天涯。
客散初晴候，僧来不语时。
有风传雅韵，无雪试幽姿。
上药终相待，他年访伏龟。

冰雾怨何穷，秦丝娇未已。
寒空烟霞高，白日一万里。
碧嶂愁不行，浓翠遥相倚。
茜袖捧琼姿，皎日丹霞起。
孤猿耿幽寂，西风吹白芷。
回首苍梧深，女萝闭山鬼。
荒郊白鳞断，别浦晴霞委。
长彴压河心，白道连地尾。
秦人昔富家，绿窗闻妙旨。
鸿惊雁背飞，象床殊故里。
因令五十丝，中道分宫征。
斗粟配新声，娣侄徒纤指。
风流大堤上，怅望白门里。
蠹粉实雌弦，灯光冷如水。
羌管促蛮柱，从醉吴宫耳。
满内不埽眉，君王对西子。
初花惨朝露，冷臂凄愁髓。
一曲送连钱，远别长于死。
玉砌衔红兰，妆窗结碧绮。
九门十二关，清晨禁桃李。

衮师我骄儿，美秀乃无匹。
文葆未周晬，固已知六七。
四岁知名姓，眼不视棃栗。
交朋颇窥观，谓是丹穴物。
前朝尚器貌，流品方第一。
不然神仙姿，不尔燕鹤骨。
安得此相谓，欲慰衰朽质。
青春妍和月，朋戏浑甥侄。
绕堂复穿林，沸若金鼎溢。
门有长者来，造次请先出。
客前问所须，含意下吐实。
归来学客面，{门为}败秉爷笏。
或谑张飞胡，或笑邓艾吃。
豪鹰毛崱屴，猛马气佶傈。
截得青筼筜，骑走恣唐突。
忽复学参军，按声唤苍鹘。
又复纱灯旁，稽首礼夜佛。
仰鞭罥蛛网，俯首饮花蜜。
欲争蛱蝶轻，未谢柳絮疾。
阶前逢阿姊，六甲颇输失。
凝走弄香奁，拔脱金屈[戌]。
抱持多反侧，威怒不可律。
曲躬牵窗网，衉唾拭琴漆。
有时看临书，挺立不动膝。
古锦请裁衣，玉轴亦欲乞。
请爷书春胜，春胜宜春日。
芭蕉斜卷笺，辛夷低过笔。
爷昔好读书，恳苦自著述。
憔悴欲四十，无肉畏蚤虱。
儿慎勿学爷，读书求甲乙。
穰苴司马法，张良黄石术。
便为帝王师，不假更纤悉。
况今西与北，羌戎正狂悖。
诛赦两未成，将养如痼疾。
儿当速成大，探雏入虎穴。
当为万户侯，勿守一经帙。

皇都依仁里，西北有高斋。
昨日主人氏，治井堂西陲。
工人三五辈，辇出土与泥。
到水不数尺，积共庭树齐。
他日井甃毕，用土益作堤。
曲随林掩映，缭以池周回。
下去冥寞穴，上承雨露滋。
寄辞别地脉，因言谢泉扉。
升腾不自意，畴昔忽已乖。
伊余掉行鞅，行行来自西。
一日下马到，此时芳草萋。
四面多好树，旦暮云霞姿。
晚落花满地，幽鸟鸣何枝。
萝幄既已荐，山樽亦可开。
待得孤月上，如与佳人来。
因兹感物理，恻怆平生怀。
茫茫此群品，不定轮与蹄。
喜得舜可禅，不以瞽瞍疑。
禹竟代舜立，其父吁咈哉。
嬴氏幷六合，所来因不韦。
汉祖把左契，自言一布衣。
当涂佩国玺，本乃黄门携。
长戟乱中原，何妨起戎氐。
不独帝王耳，臣下亦如斯。
伊尹佐兴王，不藉汉父资。
蟠溪老钓叟，坐为周之师。
屠狗兴贩缯，突起定倾危。
长沙启封土，岂是出程姬。
帝问主人翁，有自卖珠儿。
武昌昔男子，老苦为人妻。
蜀王有遗魄，今在林中啼。
淮南鸡舐药，翻向云中飞。
大钧运群有，难以一理推。
顾于冥冥内，为问秉者谁。
我恐更万世，此事愈云为。
猛虎与双翅，更以角副之。
凤凰不五色，联翼上鸡栖。
我欲秉钧者，朅来与我偕。
浮云不相顾，寥泬谁为梯。
悒怏夜将半，但歌井中泥。

先达志其大，求意不约文。
士伸在知己，已况仕于君。
微诚夙所尚，细故不足云。
时来忽易失，事往良难分。
顾念凡近姿，焉欲殊常勋。
亦以行则是，岂必素有闻。
千虑且犹失，万绪何其纷。
进士茍非党，免相安得群。
众口金可铄，孤心丝共棼。
意忠仗朋信，语勇同败军。
古剑徒有气，幽兰秪自薰。
高秩向所忝，于义如浮云。

大妇裁纨素，中妇弄明珰。
小妇多姿态，登楼红粉妆。
丈人且安坐，初日渐流光。

凤台何逶迤，嬴女管参差。
一旦彩云至，身去无还期。
遗曲此台上，世人多学吹。
一吹一落泪，至今怜玉姿。

亭台腊月时，松竹见贞姿。
林积烟藏日，风吹水合池。
恨无人此住，静有鹤相窥。
是景吟诗遍，真于野客宜。

兹山突出何怪奇，上有万状无凡姿。
大者嶙峋若奔兕，小者{山/垒}嵬如婴儿。
玉柱金茎相拄枝，干空逾碧势参差。
虚中始讶巨灵擘，阧处乍惊愚叟移。
萝烟石月相蔽亏，天风袅袅猿咿咿。
龙潭万古喷飞溜，虎穴几人能得窥。
吁予比年爱灵境，到此始觉魂神驰。
如何独得百丈索，直上高峰抛俗羁。

忆闻九华山，尚在童稚年。
浮沈任名路，窥仰会无缘。
罢职池阳时，复遭迎送牵。
因兹契诚愿，瞩望枕席前。
况值春正浓，气色无不全。
或如碧玉静，或似青霭鲜。
或接白云堆，或暎红霞天。
呈姿既不一，变态何啻千。
巍峩本无动，崇峻性岂偏。
外景自隐隐，潜虚固幽玄。
我来暗凝情，务道志更坚。
色与山异性，性并山亦然。
境变山不动，性存形自迁。
自迁不阻俗，自定不失贤。
浮华与朱紫，安可迷心田。

瑞羽奇姿踉跄形，称为仙驭过清冥。
何年厚禄曾居卫，几世前身本姓丁。
幸有远云兼远水，莫临华表望华亭。
劳君赠我清歌侣，将去田园夜坐听。

津阳门北临通逵，雪风猎猎飘酒旗。
泥寒款段蹶不进，疲童退问前何为。
酒家顾客催解装，案前罗列樽与卮。
青钱琐屑安足数，白醪软美甘如饴。
开垆引满相献酬，枯肠渴肺忘朝饥。
愁忧似见出门去，渐觉春色入四肢。
主翁移客挑华灯，双肩隐膝乌帽欹。
笑云鲐老不为礼，飘萧雪鬓双垂颐。
问余何往凌寒曦，顾翁枯朽郎岂知。
翁曾豪盛客不见，我自为君陈昔时。
时平亲卫号羽林，我才十五为孤儿。
射熊搏虎众莫敌，弯弧出入随佽飞。
此时初创观风楼，檐高百尺堆华榱。
楼南更起鬬鸡殿，晨光出影相参差。
其年十月移禁仗，山下栉比罗百司。
朝元阁成老君见，会昌县以新丰移。
幽州晓进供奉马，玉珂宝勒黄金羁。
五王扈驾夹城路，传声校猎渭水湄。
羽林六军各出射，笼山络野张罝维。
雕弓绣韣不知数，翻身灭没皆蛾眉。
赤鹰黄鹘云中来，妖狐狡兔无所依。
人烦马殆禽兽尽，百里腥膻禾黍稀。
暖山度腊东风微，宫娃赐浴长汤池。
刻成玉莲喷香液，漱回烟浪深逶迤。
犀屏象荐杂罗列，锦凫绣雁相追随。
破簪碎钿不足拾，金沟残溜和缨緌。
上皇宽容易承事，十家三国争光辉。
绕床呼卢恣樗博，张灯达昼相谩欺。
相君侈拟纵骄横，日从秦虢多游嬉。
朱衫马前未满足，更驱武卒罗旌旗。
画轮宝轴从天来，云中笑语声融怡。
鸣鞭后骑何躞蹀，宫妆襟袖皆仙姿。
青门紫陌多春风，风中数日残春遗。
骊驹吐沬一奋迅，路人拥篲争珠玑。
八姨新起合欢堂，翔鹍贺燕无由窥。
万金酬工不肯去，矜能恃巧犹嗟咨。
四方节制倾附媚，穷奢极侈沽恩私。
堂中特设夜明枕，银烛不张光鉴帷。
瑶光楼南皆紫禁，梨园仙宴临花枝。
迎娘歌喉玉{穴/叫}窱，蛮儿舞带金葳蕤。
三郎紫笛弄烟月，怨如别鹤呼羁雌。
玉奴琵琶龙香拨，倚歌促酒声娇悲。
饮鹿泉边春露晞，粉梅檀杏飘朱墀。
金沙洞口长生殿，玉蘂峰头王母祠。
禁庭术士多幻化，上前较胜纷相持。
罗公如意夺颜色，三藏袈裟成散丝。
蓬莱池上望秋月，无云万里悬清辉。
上皇夜半月中去，三十六宫愁不归。
月中秘乐天半间，丁珰玉石和埙篪。
宸聪听览未终曲，却到人间迷是非。
千秋御节在八月，会同万国朝华夷。
花萼楼南大合乐，八音九奏鸾来仪。
都卢寻橦诚龌龊，公孙剑伎方神奇。
马知舞彻下床榻，人惜曲终更羽衣。
禄山此时侍御侧，金鸡画障当罘罳。
绣{衤羽}衣褓日屃赑，甘言狡计愈娇痴。
诏令上路建甲第，楼通走马如飞翚。
大开内府恣供给，玉缶金筐银簸箕。
异谋潜炽促归去，临轩赐带盈十围。
忠臣张公识逆状，日日切谏上弗疑。
汤成召浴果不至，潼关已溢渔阳师。
御街一夕无禁鼓，玉辂顺动西南驰。
九门回望尘坌多，六龙夜驭兵卫疲。
县官无人具军顿，行宫彻屋屠云螭。
马嵬驿前驾不发，宰相射杀冤者谁。
长眉鬒发作凝血，空有君王潜涕洟。
青泥坂上到三蜀，金堤城边止九旗。
移文泣祭昔臣墓，度曲悲歌秋雁辞。
明年尚父上捷书，洗清观阙收封畿。
两君相见望贤顿，君臣鼓舞皆歔欷。
宫中亲呼高骠骑，潜令改葬杨真妃。
花肤雪艳不复见，空有香囊和泪滋。
鉴舆却入华清宫，满山红实垂相思。
飞霜殿前月悄悄，迎春亭下风飔飔。
雪衣女失玉笼在，长生鹿瘦铜牌垂。
象床尘凝罨飒被，画檐虫网颇梨碑。
碧菱花覆云母陵，风篁雨菊低离披。
真人影帐偏生草，果老药堂空掩扉。
鼎湖一日失弓剑，桥山烟草俄霏霏。
空闻玉椀入金市，但见铜壶飘翠帷。
开元到今逾十纪，当初事迹皆残隳。
竹花唯养栖梧凤，水藻周游巢叶龟。
会昌御宇斥内典，去留二教分黄缁。
庆山污潴石瓮毁，红楼绿阁皆支离。
奇松怪柏为樵苏，童山眢谷亡崄巇。
烟中壁碎摩诘画，云间字失玄宗诗。
石鱼岩底百寻井，银床下卷红绠迟。
当时清影荫红叶，一旦飞埃埋素规。
韩家烛台倚林杪，千枝灿若山霞摛。
昔年光彩夺天月，昨日销镕当路岐。
龙宫御榜高可惜，火焚牛挽临崎峗。
孔雀松残赤琥珀，鸳鸯瓦碎青琉璃。
今我前程能几许，徒有余息筋力羸。
逢君话此空洒涕，却忆欢娱无见期。
主翁莫泣听我语，宁劳感旧休吁嘻。
河清海宴不难睹，我皇已上升平基。
湟中土地昔湮没，昨夜收复无疮痍。
戎王北走弃青冢，虏马西奔空月支。
两逢尧年岂易偶，愿翁颐养丰肤肌。
平明酒醒便分首，今夕一樽翁莫违。

慢态不能穷，繁姿曲向终。
低回莲破浪，凌乱雪萦风。
坠珥时流盻，修裾欲溯空。
唯愁捉不住，飞去逐惊鸿。

吾家五千言，至道悬日月。
若非函谷令，谁注流沙说。
多君飞升志，机悟独超拔。
学道玉笥山，烧丹白云穴。
南穷衡疑秀，采药历幽绝。
夜卧瀑布风，朝行碧岩雪。
洞宫四百日，玉籍恣探阅。
徒以菌蟪姿，缅攀修真诀。
尘笼罩浮世，遐思空飞越。
一罢棋酒欢，离情满寥泬。
愿骑紫盖鹤，早向黄金阙。
城市不可留，尘埃秽仙骨。

黄叶下空馆，寂寥寒雨愁。
平居岁华晏，络纬啼林幽。
节物凋壮志，咄嗟不能休。
空怀赵鞅叹，变化良无由。
所思杳何如，侧身仰皇州。
苍烟晦楚野，寒浪埋昭丘。
赵壹赋命薄，陈思多世忧。
翻然羡鱼鸟，畅矣山川游。
薛公龙泉姿，其气在斗牛。
南冠束秀发，白石劳悲讴。
圭衮照崇阅，文儒嗣箕裘。
旷然方寸地，霁海浮云舟。
澧浦一遗佩，郢南再悲秋。
叫阍路既阻，浩荡怀灵修。
莫奏武溪笛，且登仲宣楼。
亨通与否闭，物理相沈浮。
天子坐宣室，夔龙奉谟猷。
行当赐环去，岂作遗贤羞。

丽质仙姿烟逐风，凤皇声断吹台空。
多情草色怨还绿，无主杏花春自红。
堕珥尚存芳树下，余香渐减玉堂中。
唯应去抱云和管，从此长归阿母宫。

夜久城馆闲，情幽出在山。
新月有微辉，朗朗空庭间。
处世虽识机，伊余多掩关。
松姿度腊见，篱药知春还。
静览冰雪词，厚为酬赠颜。
东林有踯躅，脱屣期共攀。

春姿暖气昏神沼，李树拳枝紫芽小。
玉皇夜入未央宫，长火千条照栖鸟。
马过平桥通画堂，虎幡龙戟风飘扬。
帘间清唱报寒点，丙舍无人遗烬香。

水客夜骑红鲤鱼，赤鸾双鹤蓬瀛书。
轻尘不起雨新霁，万里孤光含碧虚。
露魄冠轻见云发，寒丝七炷香泉咽。
夜深天碧乱山姿，光碎平波满船月。

斜掩朱门花外钟，晓莺时节好相逢。
窗间桃蘂宿妆在，雨后牡丹春睡浓。
苏小风姿迷下蔡，马卿才调似临邛。
谁怜芳草生三径，参佐桥西陆士龙。

昔年曾识范安成，松竹风姿鹤性情。
西掖曙河横漏响，北山秋月照江声。
乘舟觅吏经舆县，为酒求官得步兵。
千顷水流通故墅，至今留得谢公名。

持颐望平绿，万景集所思。
南塘遇新雨，百草生容姿。
幽鸟不相识，美人如何期。
徒然委摇荡，惆怅春风时。

寒宵何耿耿，良䜩有余姿。
宝靺徘徊处，熏𬬻怅望时。
曲琼垂翡翠，斜月到罘罳。
委坠金釭烬，阑珊玉局棋。
话穷犹注睇，歌罢尚持颐。
晻暖遥相属，氛氲积所思。
秦蛾卷衣晚，胡雁度云迟。
上郡归来梦，那知锦字诗。

淅沥生丛筿，空蒙泫网轩。
暝姿看远树，春意入尘根。
点细飘风急，声轻入夜繁。
雀喧争槿树，人静出蔬园。
瓦湿光先起，房深影易昏。
不应江上草，相与滞王孙。

雪花岂结子，徒满连理枝。
嫁作征人妻，不得长相随。
去年君点行，贱妾是新姬。
别早见未熟，入梦无定姿。
悄悄空闺中，蛩声遶罗帏。
得书喜犹甚，况复见君时。

四朝忧国鬓如丝，龙马精神海鹤姿。
天上玉书传诏夜，阵前金甲受降时。
曾经庾亮三秋月，下尽羊昙两路碁。
惆怅旧堂扃绿野，夕阳无限鸟飞迟。

垅上扶犂儿，手种腹长饥。
窗下抛梭女，手织身无衣。
我愿燕赵姝，化为嫫母姿。
一笑不值钱，自然家国肥。

所尚雪霜姿，非关落帽期。
香飘风外别，影到月中疑。
发在林雕后，繁当露冷时。
人间稀有此，自古乃无诗。

三辰至精气，生自苍颉前。
粤从有文字，精气铢于绵。
所以杨墨后，文词纵横颠。
元狩富材术，建安俨英贤。
厥祀四百余，作者如排穿。
五马渡江日，群鱼食蒲年。
大风荡天地，万阵黄须膻。
纵有命世才，不如一空弮。
后至陈隋世，得之拘且緛。
太浮如潋滟，太细如蚳蝝。
太乱如靡靡，太轻如芊芊。
流之为{酉句}蒏，变之为游畋。
百足虽云众，不救杀马蚿。
君臣作降虏，北走如{犭联}猭。
所以文字妖，致其国朝迁。
吾唐革其弊，取士将科县。
文星下为人，洪秀密于缏。
大开紫宸扉，来者皆详延。
日晏朝不罢，龙姿欢{车身}{车身}。
于焉周道反，由是秦法悛。
射洪陈子昂，其声亦喧阗。
惜哉不得时，将奋犹拘挛。
玉垒李太白，铜堤孟浩然。
李宽包堪舆，孟澹拟漪涟。
埋骨采石圹，留神鹿门埏。
俾其羇旅死，实觉天地孱。
猗与子美思，不尽如转辁。
纵为三十车，一字不可捐。
既作风雅主，遂司歌咏权。
谁知耒阳土，埋却真神仙。
当于李杜际，名辈或溯沿。
良御非异马，由弓非他弦。
其物无同异，其人有媸妍。
自开元至今，宗社纷如烟。
爽若沆瀣英，高如昆仑巅。
百家嚣浮说，诸子率寓篇。
筑之为京观，解之为牲牷。
各持天地维，率意东西牵。
竞抵元化首，争扼真宰咽。
或作制诰薮，或为宫体渊。
或堪被金石，或可投花钿。
或为舆隶唱，或被儿童怜。
乌垒虏亦写，鸡林夷争传。
披揭覆载枢，捭阖神异键。
力抛尾闾立，思轧大块旋。
降气或若虹，耀影或如{艹/冖/残}。
万象疮复痏，百灵瘠且{疒}。
谓乎数十公，笔若明堂椽。
其中有拟者，不绝当如𫄧。
齐驱不让策，并驾或争骈。
所以吾唐风，直将三代甄。
被此文物盛，由乎声诗宣。
采彼风人谣，輶轩轻似鹯。
丽者固不舍，鄙者亦为铨。
其中有銮戒，一一堪雕镌。
乙夜以观之，吾君无释焉。
遂命大司乐，度之如星躔。
播于乐府中，俾为万代蠲。
吹彼圆丘竹，诵兹清庙弦。
不惟娱列祖，兼可格上玄。
粤予何为者，生自江海壖。
𫘤𫘤自总角，不甘耕一壥。
诸昆指仓库，谓我死道边。
何为不力农，稽古真可嘕。
遂与袯襫著，兼之籉笠全。
风吹蔓草花，飒飒盈荒田。
老牛瞪不行，力弱谁能鞭。
乃将耒与耜，并换椠与铅。
阅彼图籍肆，致之千百编。
携将入苏岭，不就无出缘。
堆书塞低屋，添砚涸小泉。
对灯任髻𦶟，冯案从肘研。
苟无切玉刀，难除指上胼。
尔来五寒暑，试艺称精专。
昌黎道未著，文教如欲骞。
其中有声病，于我如{舌延}{舌单}。
是敢驱颓波，归之于大川。
其文如可用，不敢佞与便。
明水在稿秸，太羹临豆笾。
将来示时人，{豸契}貐垂馋涎。
亦或尚华缛，亦曾为便嬛。
亦能制灏灏，亦解攻翩翩。
唯思逢阵敌，与彼争后先。
避兵入句吴，穷悴祗自跧。
平原陆夫子，投刺来翩跹。
开卷读数行，为之加敬虔。
忽穷一两首，反顾唯曲拳。
始来遗巾帼，乃敢排戈鋋。
或为拔帜走，或遭劘垒还。
不能收乱辙，岂暇重为篿。
虽然未三北，亦可输千鐉。
向来说文字，尔汝名可联。
圣人病殁世，不患穷而蹎。
我未九品位，君无一囊钱。
相逢得何事，两笼酬戏笺。
无颜解媮合，底事居冗员。
方知万锺禄，不博五湖船。
夷[险]但明月，死生应白莲。
吟余凭几饮，钓罢偎蓑眠。
终抛岘山业，相共此留连。

越舼轻似萍，漾漾出烟郭。
人声渐疏旷，天气忽寥廓。
伊予惬斯志，有似劀{疒}瘼。
遇胜即夷犹，逢幽且淹泊。
俄然櫂深处，虚无倚岩崿。
霜毫一道人，引我登龙阁。
当中见寿象，欲礼光纷箔。
珠幡时相铿，恐是诸天乐。
树杪见觚棱，林端逢赭垩。
千寻井犹在，万祀灵不涸。
下通蛟人道，水色黮而恶。
欲照六藏惊，将窥百骸愕。
朅去山南岭，其险如邛笮。
悠然放吾兴，欲把青天摸。
紫藤垂罽珥，红荔悬缨络。
藓厚滑似漦，峰尖利如锷。
斯须到绝顶，似愈渐离{火霍}。
一片太湖光，只惊天汉落。
梅风脱纶帽，乳水透芒𪨗。
岚姿与波彩，不动浑相著。
既不暇供应，将何以酬酢。
却来穿竹径，似入青油幕。
穴恐水君开，龛如鬼工凿。
穷幽入兹院，前楯临巨壑。
遗画龙奴狞，残香虫篆薄。
褫魂窥玉镜，澄虑闻金铎。
云态共萦留，鸟言相许诺。
古木势如虺，近之恐相蠚。
怒泉声似激，闻之意争博。
时禽倏已嘿，众籁萧然作。
遂令不羁性，恋此如缠缚。
念彼上人者，将生付寂寞。
曾无肤挠事，肯把心源度。
胡为儒家流，没齿勤且恪。
沐猴本不冠，未是谋生错。
言行既异调，栖迟亦同托。
愿力傥不遗，请作华林鹤。

一子落天上，生此青璧枝。
歘从山之幽，𣃁断云根移。
劲挺隐珪质，盘珊缇油姿。
叶彩碧髓融，花状白毫蕤。
棱层立翠节，偃蹇樛青螭。
影澹雪霁后，香泛风和时。
吾祖在月竁，孤贞能见怡。
愿老君子地，不敢辞喧卑。

古观岑且寂，幽人情自怡。
一来包天下，三宿湖之湄。
况此深夏夕，不逢清月姿。
玉泉浣衣后，金殿添香时。
客省高且敞，客床蟠复奇。
石枕冷入脑，笋席寒侵肌。
气清寐不着，起坐临阶墀。
松阴忽微照，独见萤火芝。
素鹤警微露，白莲明暗池。
窗棂带乳藓，壁缝含云蕤。
闻磬走魍魉，见烛奔羁雌。
沆瀣欲滴沥，芭蕉未离披。
五更山蝉响，醒发如吹篪。
杉风忽然起，飘破步虚词。
道客巾屦样，上清朝礼仪。
明发作此事，岂复甘趋驰。

昔有嵇氏子，龙章而凤姿。
手挥五弦罢，聊复一樽持。
但取性澹泊，不知味醇醨。
兹器不复见，家家唯玉卮。

种日应逢晋，枯来必自隋。
鳄狂将立处，螭鬬未开时。
卓荦掷枪干，叉牙束戟枝。
初惊蟉篆活，复讶獝狂痴。
劲质如尧瘦，贞容学舜霉。
势能擒土伯，丑可骇山祇。
虎爪拏岩稳，虬身脱浪欹。
槎头秃似刷，枿觜利于锥。
突兀方相胫，鳞皴夏氏胝。
根应藏鬼血，柯欲漏龙漦。
拗似神荼怒，呀如猰{犭俞}饥。
朽痈难可吮，枯瘇不堪治。
一炷玄云拔，三寻黑矟奇。
狼头{孛攵}窣竖，虿尾掘挛垂。
目燥那逢爟，心开岂中铍。
任苔为疥癣，从蠹作疮痍。
品格齐辽鹤，年龄等宝龟。
将怀缩地力，欲负拔山姿。
未倒防风骨，初僵负贰尸。
漆书明古本，铁室抗全师。
碨礧还无极，伶俜又莫持。
坚应敌骏骨，文定写甝皮。
蟠屈愁凌刹，腾骧恐攫池。
抢烟寒嶱{山薛}，披茑静{衤离}褷。
威仰诚难识，句芒恐不知。
好烧胡律看，堪共达多期。
寡色诸芳笑，无声众籁疑。
终添八柱位，未要一绳维。
尽日来唯我，当春玩更谁。
他年如入用，直构太平基。

一夜韶姿著水光，谢家春草满池塘。
细挑泉眼寻新脉，轻把花枝嗅宿香。
蝶欲试飞犹护粉，莺初学啭尚羞簧。
分明不得同君赏，尽日倾心羡索郎。

帝青石作绿冰姿，曾得金人手自持。
拘律树边斋散后，提罗花下洗来时。
乳麋味断中天觉，麦𪎊香消大劫知。
从此共君亲顶戴，斜风应不等闲吹。

分明竞襞七香笺，王郎风姿尽列仙。
盈箧共开华顶药，满缾同坼惠山泉。
蟹因霜重金膏溢，橘为风多玉脑鲜。
吟罢不知诗首数，隔林明月过中天。

洪范分九畴，转成天下规。
河图孕八卦，焕作玄中奇。
先开否臧源，次筑经纬基。
粤若鲁圣出，正当周德衰。
越疆必载质，历国将扶危。
诸侯恣崛强，王室方陵迟。
歌凤时不偶，获麟心益悲。
始嗟吾道穷，竟使空言垂。
首赞五十易，又删三百诗。
遂令篇籍光，可并日月姿。
向非笔削功，未必无瑕疵。
迨至夫子没，微言散如枝。
所宗既不同，所得亦异宜。
名法在深刻，虚玄至希夷。
自从战伐来，一派纵横驰。
寒谷生艳木，沸潭结流澌。
惊奔失壮士，好恶随纤儿。
嬴氏幷六合，势尊丞相斯。
加于挟书律，尽取坑焚之。
南勒会稽颂，北恢胡亥阺。
犹怀遍巡狩，不暇亲维持。
及汉文景后，鸿生方{派氵=钅}摫。
簸扬尧舜风，反作三代吹。
飘飖四百载，左右为藩篱。
邺下曹父子，猎贤甚熊罴。
发论若霞驳，裁诗如锦摛。
徐王应刘辈，头角咸相衰。
或有妙绝赏，或为独步推。
或许润色美，或嫌诋诃痴。
倏以中利病，且非混醇醨。
雅当乎魏文，丽矣哉陈思。
不肯少选妄，恐贻后世嗤。
吾祖仗才力，革车蒙虎皮。
手持一白旄，直向文场麾。
轻若脱钳釱，豁如抽扊扅。
精钢不足利，騕袅何劳追。
大可罩山岳，微堪析毫厘。
十体免负赘，百家咸起痿。
争入鬼神奥，不容天地私。
一篇迈华藻，万古无孑遗。
刻鹄尚未已，雕龙奋而为。
刘生吐英辩，上下穷高卑。
下臻宋与齐，上指轩从羲。
岂但标八索，殆将包两仪。
人谣洞野老，骚怨明湘累。
立本以致诘，驱宏来抵隵。
清如朔雪严，缓若春烟羸。
或欲开户牖，或将饰缨緌。
虽非倚天剑，亦是囊中锥。
皆由内史意，致得东莞词。
梁元尽索虏，后主终亡隋。
哀音但浮脆，岂望分雄雌。
吾唐揖让初，陛列森咎夔。
作颂媲吉甫，直言过祖伊。
明皇践中日，墨客肩参差。
岳净秀擢削，海寒光陆离。
皆能取穴凤，尽拟乘云螭。
迩来二十祀，俊造相追随。
余生落其下，亦值文明时。
少小不好弄，逡巡奉弓箕。
虽然苦贫贱，未省亲嚅{口而}。
秋倚抱风桂，晓烹承露葵。
穷年只败袍，积日无晨炊。
远访卖药客，闲寻捕鱼师。
归来蠹编上，得以含情窥。
抗韵吟比雅，覃思念棿攡。
因知昭明前，剖石呈清琪。
又嗟昭明后，败叶埋芳蕤。
纵有月旦评，未能天下知。
徒为强貔豹，不免参狐狸。
谁蹇行地足，谁抽刺天鬐。
谁作河畔草，谁为洞中芝。
谁若灵囿鹿，谁犹清庙牺。
谁轻如鸿毛，谁密如凝脂。
谁比蜀严静，谁方巴賨赀。
谁能钓抃鳌，谁能灼神龟。
谁背如水火，谁同若埙篪。
谁可作梁栋，谁敢驱谷蠡。
用此常不快，无人动交铍。
空消病里骨，枉白愁中髭。
鹿门先生才，大小无不怡。
就彼六籍内，说诗直解颐。
顾我迷未远，开怀溃其疑。
初开凿本源，渐乃疏旁支。
邃古派泛滥，皇朝光赫曦。
揣摩是非际，一一如襟期。
李杜气不易，孟陈节难移。
信知君子言，可并神明蓍。
枯腐尚求律，膏肓犹谒医。
况将太牢味，见啖逋悬饥。
今来置家地，正枕吴江湄。
饵薄钩不曲，跫然守空坻。
嘿坐无影响，唯君款茅茨。
抽书乱签帙，酌茗烦瓯{木羲}。
或伴补缺砌，或偕诣荒祠。
孤筇倚烟蔓，细木横风漪。
触雨妨屝屦，临流泥江蓠。
既狎野人调，甘为豪士訾。
不敢负建鼓，唯忧掉降旗。
希君念余勇，挽袖登文陴。

讽赋轻八植，擅名方一枝。
才高不满意，更自寒山移。
宛宛别云态，苍苍出尘姿。
烟归助华杪，雪点迎芳蕤。
青条坐可结，白日如奔螭。
谅无{䓨刂}翦忧，即是萧森时。
洛浦虽有荫，骚人聊自怡。
终为济川檝，岂在论高卑。

先生炼飞精，羽化成翩翻。
荒坛与古甃，隐轸清泠存。
四面蹙山骨，中心含月魂。
除非紫水脉，即是金沙源。
香实洒桂蘂，甘惟渍云根。
向来探幽人，酌罢祛蒙昏。
况公珪璋质，近处谏诤垣。
又闻虚静姿，早挂冰雪痕。
君对瑶华味，重献兰薰言。
当应涤烦暑，朗咏翚飞轩。
我愿得一掬，攀天叫重阍。
霏霏散为雨，用以移焦原。

尝闻升三清，真有上中下。
官居乘佩服，一一自相亚。
霄裙或霞粲，侍女忽玉姹。
坐进金碧腴，去驰飙歘驾。
今来上真观，恍若心灵讶。
祗恐暂神游，又疑新羽化。
风余撼朱草，云破生瑶榭。
望极觉波平，行虚信烟藉。
闲开飞龟帙，静倚宿凤架。
俗状既能遗，尘冠聊以卸。
人间方大火，此境无朱夏。
松盖荫日车，泉绅垂天罅。
穷幽不知倦，复息芝园舍。
锵珮引凉姿，焚香礼遥夜。
无情走声利，有志依闲暇。
何处好迎僧，希将石楼借。

渺渺洞庭水，盈盈芳屿神。
因知古佳丽，不独湘夫人。
流苏荡遥吹，斜领生轻尘。
蜀彩駮霞碎，吴绡盘雾匀。
可怜飞燕姿，合是乘鸾宾。
坐想烟雨夕，兼知花草春。
空登油壁车，窈窕谁相亲。
好赠玉条脱，堪携紫纶巾。
殷勤拨香池，重荐汀洲蘋。
明朝动兰檝，不翅星河津。

左右佩剑者，彼此亦相笑。
趋时与闭门，喧寂不同调。
潜机取声利，自许臻乎妙。
志士以神窥，惭然真可吊。
天之发遐籁，大小随万窍。
魁其罏冶姿，形质惟所召。
鼗笙磬竽瑟，是必登清庙。
伊圣不可欺，谁能守蓬藋。

天赋识灵草，自然锺野姿。
闲来北山下，似与东风期。
雨后探芳去，云间幽路危。
唯应报春鸟，得共斯人知。

昔人谢塸埞，徒为妍词饰。
岂如珪璧姿，又有烟岚色。
光参筠席上，韵雅金罍侧。
直使于阗君，从来未尝识。

轩阴冉冉移斜日，寒韵泠泠入晚风。
烟格月姿曾不改，至今犹似在山中。

松篁交加午阴黑，别是江南烟霭国。
顽云猛雨更相欺，声似虓号色如墨。
茅茨裛烂檐生衣，夜夜化为萤火飞。
萤飞渐多屋渐薄，一注愁霖当面落。
愁霖愁霖尔何错，灭顶于余奚所作。
既不能赋似陈思王，又不能诗似谢康乐。
昔年尝过杜子美，亦得高歌破印纸。
惯曾掀搅大笔多，为我才情也如此。
高揖愁霖词未已，披文忽自皮夫子。
哀弦怨柱合为吟，{忄宅}我穷栖蓬藋里。
初悲湿翼何由起，末欲笺天叩天耳。
其如玉女正投壶，笑电霏霏作天喜。
我本曾无一棱田，平生啸傲空渔船。
有时赤脚弄明月，踏破五湖光底天。
去岁王师东下急，输兵粟尽民相泣。
伊予不战不耕人，敢怨烝黎无糁粒。
不然受性圆如规，千姿万态分毫厘。
唾壶虎子尽能执，舐痔折枝无所辞。
有头强方心强直，撑拄颓风不量力。
自爱垂名野史中，宁论抱困荒城侧。
唯君浩叹非庸人，分衣辍饮来相亲。
横眠木榻忘华荐，对食露葵轻八珍。
欲穷玄，凤未白，欲怀仙，鲸尚隔。
不如驱入醉乡中，只恐醉乡田地窄。

雪彩冰姿号女华，寄身多是地仙家。
有时南国和霜立，几处东篱伴月斜。
谢客琼枝空贮恨，袁郎金钿不成夸。
自知终古清香在，更出梅妆弄晚霞。

云孤鹤独且相亲，仿效从它折角巾。
不用吴江叹留滞，风姿俱是玉清人。

丑妇竞簪花，花多映愈丑。
邻女恃其姿，掇之不盈手。
量已苟自私，招损乃谁咎。
宠禄既非安，于吾竟何有。

蹙鞠且徒为，宁如目送时。
报雠惭选耎，存想恨逶迟。
促坐疑辟咡，衔杯强朵颐。
恣情窥窈窕，曾恃好风姿。
色授应难夺，神交愿莫辞。
请君看曲谱，不负少年期。

袅丝翘足傍澄澜，消尽年光伫思间。
若使见鱼无羡意，向人姿态更应闲。

好把雄姿浑世尘，一场闲事莫因循。
荆轲只为闲言语，不与燕丹了得人。

雁门禅客吟春亭，牡丹独逞花中英。
双成腻脸偎云屏，百般姿态因风生。
延年不敢歌倾城，朝云暮雨愁娉婷。
蘂繁蚁脚黏不行，甜迷蜂醉飞无声。
庐山根脚含精灵，发妍吐秀丛君庭。
湓江太守多闲情，栏朱绕绛留轻盈。
潺潺绿醴当风倾，平头奴子啾银笙。
红葩艳艳交童星，左文右武怜君荣，白铜鞮上惭清明。

寻常濡翰次，恨不到端溪。
得自新知己，如逢旧解携。
玩余轻照乘，谢欲等悬黎。
静对胜凡客，闲窥忆好题。
娲天补剩石，昆剑切来泥。
著指痕犹湿，停旬水未低。
呵云润柱础，笔彩饮虹霓。
鹆眼工谙谬，羊肝士乍刲。
连澌光比镜，囚墨腻于{瑿玉=石}。
书信成池黑，吟须到日西。
正夸忧盗窃，将隐怯攀跻。
捧受同交印，矜持过秉珪。
草颠终近旭，懒癖必无嵇。
用合缘鹦鹉，珍应负会稽。
贞姿还落落，寒韵或凄凄。
风月情相半，烟花思岂迷。
宜从方袋挈，枉把短行批。
浅小金为斗，泓澄玉作堤。
遇人依我惜，想尔与天齐。
□□□□□，行时秪独赍。

律仪通外学，诗思入玄关。
烟景随人别，风姿与物闲。
贯花留静室，咒水度空山。
谁识浮云意，悠悠天地间。

杜秋在时花解言，杜秋死后花更繁。
柔姿曼态葬何处，天红腻白愁荒原。
高洞紫箫吹梦想，小窗残雨湿精魂。
绮筵金缕无消息，一阵征帆过海门。

芳姿不合并常人，云在遥天玉在尘。
因事爱思荀奉倩，一生闲坐枉伤神。

谢娘休漫逞风姿，未必娉婷胜柳枝。
闻道只因嘲落絮，何曾得似杜红儿。

倚槛还应有所思，半开东阁见娇姿。
可中得似红儿貌，若遇韩朋好杀伊。

晓向妆台与画眉，镜中长欲助娇姿。
若教得似红儿貌，走马章台任道迟。

知己竟何人，哀君尚苦辛。
图书长在手，文学老于身。
公道天难废，贞姿世任嗔。
小斋松菊静，愿卜子为邻。

楼台掩映入春寒，丝竹铮𫓩向夜阑。
席上弟兄皆杞梓，花前宾客尽鸳鸾。
孙弘莫惜频开合，韩信终期别筑坛。
削玉风姿官水土，黑头公自古来难。

阡陌悬云壤，阑畦隔艾芝。
路遥行雨懒，河阔过桥迟。
雁足应难达，狐踪浪得疑。
谢鲲吟未废，张硕梦堪思。
有意通情处，无言拢鬓时。
格高归敛笑，歌怨在颦眉。
醉后金蝉重，欢余玉燕敧。
素姿凌白柰，圆颊诮红棃。
粉字题花笔，香笺咏柳诗。
绣窗携手约，芳草蹋青期。
别泪开泉脉，春愁罥藕丝。
相思不相信，幽恨更谁知。

建业城边蒋帝祠，素髯清骨旧风姿。
江声似激秦军破，山势如匡晋祚危。
残雪岭头明组练，晚霞檐外簇旌旗。
金陵客路方流落，空祝回銮奠酒卮。

又解征帆落照中，暮程还过秣陵东。
二年辛苦烟波里，赢得风姿似钓翁。

凤縠兮鸳绡，霞疏兮绮寮。
玉庭兮春昼，金屋兮秋宵。
愁瞳兮月皎，笑颊兮花娇。
罗轻兮浓麝，室煖兮香椒。
銮舆去兮萧屑，七丝断兮泬寥。
主父卧兮漳水，君王幸兮云轺。
铅华窅窈兮秾姿，棠公肸蚃兮靡依。
翠华长逝兮莫追，晏相望门兮空悲。

卫玠羊车悬，长卿驷马姿。
天嫌太端正，神乃减风仪。
饮冰俾消渴，断谷皆清羸。
越僧夸艾炷，秦女隔花枝。
自能论苦器，不假求良医。
惊杀漳滨鬼，错与刘生随。
昨日已如虎，今朝谒荀池。
扬鞭入王门，四面人熙熙。
青桂任霜霰，尺璧无瑕疵。
回尘却惆怅，归阙难迟迟。

渥洼步数太阿姿，争遣王侯不奉知。
花作城池入官处，锦随刀尺少年时。
两衙断狱兼留客，三考论功合树碑。
须信隔帘看刺史，锦章朱绂已葳蕤。

郭内青山寺，难论此崛奇。
白云生院落，流水下城池。
石像雷霆启，江沙鼎鼐期。
岳僧来坐夏，秦客会题诗。
冈转泉根滑，门升藓级危。
紫微今日句，黄绢昔年碑。
歇鹤松低阁，鸣蛩径出篱。
粉垣千堵束，金塔九层支。
啼鸟笙簧韵，开花锦绣姿。
清斋奔井邑，玄发剃熊罴。
极浦征帆小，平芜落日迟。
风篁清却暑，烟草绿无时。
信士三公作，灵踪四绝推。
良游如不宿，明月拟何之。

巫山十二峰，参差互隐见。
浔阳几千里，周览忽已遍。
想像神女姿，摘芳共珍荐。
楚云何逶迤，红树日葱蒨。
楚云没湘源，红树断荆门。
郢路不可见，况复夜闻猿。

共君结新婚，岁寒心未卜。
相与游春园，各随情所逐。
君爱菖蒲花，妾感苦寒竹。
菖花多艳姿，寒竹有贞叶。
此时妾比君，君心不如妾。
簪玉步河堤，妖韶援绿荑。
凫雁将子游，莺燕从双栖。
君念春光好，妾向春光啼。
君时不得意，弃妾还金闺。
结言本同心，悲欢何未齐。
怨咽前致辞，愿得申所悲。
人间丈夫易，世路妇难为。
始如经天月，终若流星驰。
天月相终始，流星无定期。
长信佳丽人，失意非蛾眉。
庐江小吏妇，非关织作迟。
本愿长相对，今已长相思。
复有游宦子，结援从梁陈。
燕居崇三朝，去来历九春。
誓心妾终始，蚕桑奉所亲。
归愿未克从，黄金赠路人。
洁妇怀明义，从泛河之津。
于今千万年，谁当问水滨。
更忆娼家楼，夫婿事封侯。
去时恩灼灼，去罢心悠悠。
不怜妾岁[晏]，十载陇西头。
以兹常惕惕，百虑恒盈积。
由来共结褵，几人同匪石。
故岁雕梁燕，双去今来只。
今日玉庭梅，朝红暮成碧。
碧荣始芬敷，黄叶已淅沥。
何用念芳春，芳春有流易。
何用重欢娱，欢娱俄戚戚。
家本巫山阳，归去路何长。
叙言情未尽，采菉已盈筐。
桑榆日及景，物色盈高冈。
下有碧流水，上有丹桂香。
桂花不须折，碧流清且洁。
赠君比芳菲，爱惠常不歇。
赠君比潺湲，相思无断绝。
妾有秦家镜，宝匣装珠玑。
鉴来年二八，不记易阴晖。
妾无光寂寂，委照影依依。
今日持为赠，相识莫相违。

春女颜如玉，怨歌阳春曲。
巫山春树红，沅湘春草绿。
自怜妖艳姿，妆成独见时。
愁心伴杨柳，春尽乱如丝。
目极千余里，悠悠春江水。
频想玉关人，愁卧金闺里。
尚言春花落，不知秋风起。
娇爱犹未终，悲凉从此始。
忆昔楚王宫，玉楼妆粉红。
纤腰弄明月，长袖舞春风。
容华委西山，光阴不可还。
桑林变东海，富贵今何在？寄言桃李容，胡为闺合重。
但看楚王墓，唯有数株松。

蚕月桑叶青，莺时柳花白。
澹艳烟雨姿，敷芬阳春陌。
如何秋风起，零落从此始。
独有南涧松，不叹东流水。
玄阴天地冥，皓雪朝夜零。
岂不罹寒暑，为君留青青。
青青好颜色，落落任孤直。
群树遥相望，众草不敢逼。
灵龟卜真隐，仙鸟宜栖息。
耻受秦帝封，愿言唐侯食。
寒山夜月明，山冷气清清。
凄兮归凤集，吹之作琴声。
松子卧仙岑，寂听疑野心。
清泠有真曲，樵采无知音。
美人何时来？幽径委绿苔。
吁嗟深涧底，弃捐广厦材。

可怜瑶台树，灼灼佳人姿。
碧华映朱实，攀折青春时。
岂不盛光宠，荣君白玉墀。
但恨红芳歇，凋伤感所思。

徐陈尝并作，枚马亦同时。
各负当朝誉，俱承明主私。
夫君迈前侣，观国骋奇姿。
山似鸣威凤，泉如出宝龟。
才雄子云笔，学广仲舒帷。
紫绶拂三寺，朱门临九逵。
昔我含香日，联尔缙云司。
朝携兰省步，夕退竹林期。
中路一分手，数载来何迟。
求友还相得，群英复在兹。
留台少人务，方驾递寻追。
涉玩怀同赏，霑芳忆共持。
迎宾南涧饮，载妓东城嬉。
春郊绿亩秀，秋涧白云滋。
名画披人物，良书讨滞疑。
兴来光不惜，欢往迹如遗。
岁晏罢行乐，层城间所思。
夜魂灯处厌，朝髪镜前衰。
忽枉崔骃什，兼流韦孟词。
曲高弥寡和，主善代为师。
齐戒观华玉，留连叹色丝。
终惭起予者，何足与言诗。

暮川罕停波，朝云无留色。
故人琴与诗，可存不可识。
识心尚可亲，琴诗非故人。
鸣皋初梦赵，蜀国已悲陈。
感化伤沦灭，魂交惜未申。
冥期失幽报，兹理复今晨。
前嗟成后泣，已矣将何及。
旧感与新悲，虚怀酬昔时。
赵侯鸿宝气，独负青云姿。
群有含妙识，众象悬清机。
雄谈尽物变，精义解人颐。
在阴既独善，幽跃自为疑。
踠彼千里足，伤哉一尉欺。
陈生富清理，卓荦兼文史。
思缛巫山云，调逸岷江水。
铿锵哀忠义，感激怀知己。
负剑登蓟门，孤游入燕市。
浩歌去京国，归守西山趾。
幽居探元化，立言见千祀。
埋没经济情，良图竟云已。
坐忆平生游，十载怀嵩丘。
题书满古壁，采药遍岩幽。
子微化金鼎，仙笙不可求。
荣哉宋与陆，名宦美中州。
存亡一暌阻，岐路方悠悠。
自予事山海，及兹人世改。
传闻当世荣，皆入古人名。
无复平原赋，空余邻笛声。
泣对西州使，悲访北邙茔。
新坟蔓宿草，旧阙毁残铭。
为君成此曲，因言寄友生。
默语无穷事，凋伤共此情。

朝见亦光彩，暮见亦光彩。
一旦风雨飘，十分无一在。
尔形才似削，尔貌不如昨。
本为是凡姿，谁教染丹雘。
虚饰片时间，天意以为恶。
物假犹如此，人假争堪作。

兰蕙芬香见玉姿，路傍花笑景迟迟。
苎萝山下无穷意，并在三乡惜别时。

苍梧一望隔重云，帝子悲寻不记春。
何事泪痕偏在竹，贞姿应念节高人。

千妖万态逞妍姿，破国亡家更是谁。
匡政必能除茍媚，去邪当断勿狐疑。

磷磷谁为惑温温，至宝凡姿甚易分。
自是时人多贵耳，目无明鉴使俱焚。

几日区区在远程，晚烟林径喜相迎。
姿容虽有尘中色，巾屦犹多岳上清。
野石静排为坐榻，溪茶深煮当飞觥。
留连话与方经宿，又欲携书别我行。

喜游蛟井寺，复见炎州竹。
杳霭万丈间，啸风清独速。
江南正霜霰，吐秀弄颛顼。
似瑞惊坚贞，如魔试金粟。
笋非孝子泣，文异湘灵哭。
金碧谁与邻，萧森自成族。
新闻赤帝种，子落毛人谷。
远祖赐鹪鹏，遗芳遍南陆。
对烟苏麻丑，夹涧筼筜伏。
美誉动丹青，瓌姿艳秦蜀。
因缘鹿苑识，想像虵丘𣃁。
几叶别黄茅，何年依白足。
龙树蛰一花，砌瑶扫云屋。
色静曼仙花，名高给孤独。
青葱太子树，洒落观音目。
法雨每霑濡，玉毫时照烛。
离居鸾节变，住冷金颜缩。
岂念葛陂荣，幸无祖父辱。
光摇水精串，影送莲花轴。
江鹜日相寻，野鹗时寄宿。
幽香入茶灶，静翠直碁局。
肯羡垣上蒿，自多篱下菊。
从来道生一，况伴龟藏六。
栖托讵星回，檀栾已云矗。
霞杯传缥叶，羽管吹紫玉。
久绝钓竿歌，聊裁竹枝曲。
愧生黄金地，千秋为师绿。

长爱龙池二月时，{毛参}{毛参}金线弄春姿。
假饶叶落枝空后，更有梨园笛里吹。

新春花柳竞芳姿，偏爱垂杨拂地枝。
天子遍教词客赋，宫中要唱洞箫词。

白鹭洲边江路斜，轻鸥按翼满平沙。
吾徒来送远行客，停舟为尔长叹息。
酒旗鱼艇两无猜，月影芦花镇相得。
离筵一曲怨复清，满座销魂鸟不惊。
人生不及水禽乐，安用虚名上麟阁。
同心携手今如此，金鼎丹砂何寂寞。
天涯后会眇难期，从此又应添白髭。
愿君不忘分飞处，长保翩翩洁白姿。

万物中萧洒，修篁独逸群。
贞姿曾冒雪，高节欲凌云。
细韵风初发，浓烟日正曛。
因题偏惜别，不可暂无君。

天与黄筌艺奇绝，笔精回感重瞳悦。
运思潜通造化工，挥毫定得神仙诀。
秋来奉诏写秋山，写在轻绡数幅间。
高低向背无遗势，重峦叠嶂何孱颜。
目想心存妙尤极，研巧核能状不得。
珍禽异兽皆自驯，奇花怪木非因植。
崎岖石磴绝游踪，薄雾冥冥藏半峰。
娑萝掩映迷仙洞，薜荔累垂缴古松。
月槛参桥□，僧老坐搘筇。
屈原江上婵娟竹，陶潜篱下芳菲菊。
良宵祗恐鹧鸪啼，晴波但见鸳鸯浴。
暮烟羃羃鏁村坞，一叶扁舟横野度。
飒飒白蘋欲起风，黯黯红蕉犹带雨。
曲沼芙蓉香馥郁，长汀芦荻花{艹/糓}蓛。
雁过孤峰帖远青，鹿傍小溪饮残绿。
秋山秀兮秋江静，江光山色相辉映。
雪迸飞泉溅钓矶，云分落叶拥樵径。
张璪松石徒称奇，边鸾花鸟何足窥。
白旻鹰逞凌风势，薛稷鹤夸警露姿。
方原画山空巉岩，峭壁枯槎人见嫌。
孙位画水多汹涌，惊湍怒涛人见恐。
若教对此定妍媸，必定伏膺怀愧悚。
再三展向冕旒侧，便是移山回磵力。
大李小李灭声华，献之恺之无颜色。
髣髴垂纶渭水滨，吾皇睹之思良臣。
依稀荷锸傅岩野，吾皇睹之求贤者。
从兹仄展复悬旌，宵衣旰食安天下。
才当老人星应候，愿与南山俱献寿。
微臣稽首贡长歌，丹青景化同天和。

水中有片月，照耀婵娟姿。
庭前有孤柏，竦秀岁寒期。
坚然物莫迁，寂焉心为师。
声发响必荅，形存影即随。
雪花安结子，雪叶宁附枝。
兰死不改香，井寒岂生澌。
晨𬬻烟袅袅，病发霜丝丝。
丈室冰凛冽，一衲云离披。
顾此名利场，得不惭冠绥。

叔宝羊车海内稀，山家女婿好风姿。
江东士女无端甚，看杀玉人浑不知。

嬿婉回风态若飞，丽华翘袖玉为姿。
后庭一曲从教舞，舞破江山君未知。

抱璞应难辨，妍媸每自融。
贞姿偏特达，微玷遇磨砻。
泾渭流终异，瑕瑜自不同。
半曾光透石，未掩气如虹。
缜密诚为智，包藏岂谓忠。
停看分美恶，今得值良工。

贱妾裁纨扇，初摇明月姿。
君王看舞席，坐起秋风时。
玉树清御路，金陈翳垂丝。
昭阳无分理，愁寂任前期。

蹑珠履，步琼筵。
轻身起舞红烛前，芳姿艳态妖且妍。
回眸转袖暗催弦，凉风萧萧漏水急。
月华泛溢红莲湿，牵裙揽带翻成泣。

纤纤春草长，迟日度风光。
靃靡含新彩，霏微笼远芳。
殊姿媚原野，佳色满池塘。
最好垂清露，偏宜带艳阳。
浅深浮嫩绿，轻丽拂余香。
好助莺迁势，乘时冀便翔。

出石温然玉，瑕瑜素在中。
妍媸因异彩，音韵信殊风。
让美心方并，求疵意本同。
光华开缜密，清润仰磨砻。
秀质非攘善，贞姿肯废忠。
今来傥成器，分别在良工。

凤阙韶光遍，龙池草色匀。
烟波全让绿，堤柳不争新。
翻叶迎红日，飘香借白蘋。
幽姿偏占暮，芳意欲留春。
已胜生金埓，长思藉玉轮。
翠华如见幸，正好及兹辰。

冬律初阴结，寒冰贮玉壶。
霜姿虽异禀，虹气亦相符。
对月光宜并，临池影不孤。
贞坚方共济，同处岂殊途。
色莹连城璧，形分照乘珠。
提携今在此，抱素节宁渝。

彩障成云母，丹墀隔上公。
才彰二纪盛，荣播一朝同。
近玉初齐白，临花乍散红。
凝姿分缥缈，转佩辨{王灵}珑。
意惬恩偏厚，名新宠更崇。
谁知历千古，犹自仰清风。

居易王起刘禹锡苦雨晴何喜，喜于未雨时。
气收云物变，声乐鸟乌知。
蕙泛光风圃，兰开皎月池。
千峰分远近，九陌好追随。
白日开天路，玄阴卷地维。
余清在林薄，新照入涟漪。
碧树凉先落，青芜湿更滋。
晒毛经浴鹤，曳尾出泥龟。
舞去商羊速，飞来野马迟。
柱边无润础，台上有游丝。
桥净行尘息，堤长禁柳垂。
宫城开睥睨，观阙丽罘罳。
洛水澄清镇，嵩烟展翠帷。
梁成虹乍见，市散蜃初移。
藉草风犹暖，攀条露已晞。
屋穿添碧瓦，墙缺召金锤。
迥彻来双目，昏烦去四支。
霞文晚焕烂，星影夕参差。
爽助门庭肃，寒摧草木衰。
黄干向阳菊，红洗得霜梨。
假盖闲谁惜，弹弦燥更悲。
散蹄良马稳，炙背野人宜。
洞户晨晖入，空庭宿雾披。
推林出书目，倾笥上衣椸。
道路行非阻，轩车望可期。
无辞访圭窦，且愿见琼枝。
山阁蓬莱客，储宫羽翼师。
每优陪丽句，何暇觌英姿。
玩景方搔首，怀人尚敛眉。
因吟仲文什，高兴尽于斯。

一辞拾翠碧江湄，贫守蓬茅但赋诗。
自服蓝衫居郡掾，永抛鸾镜画蛾眉。
立身卓尔青松操，挺志铿然白璧姿。
幕府若容为坦腹，愿天速变作男儿。

绿影竞扶疏，红姿相照灼。
不学桃李花，乱向春风落。

南天春雨时，那鉴雪霜姿。
众类亦云茂，虚心能自持。
多留晋贤醉，早伴舜妃悲。
晚岁君能赏，苍苍劲节奇。

翠色连荒岸，烟姿入远楼。
影铺秋水面，花落钓人头。
根老藏鱼窟，枝低系客舟。
萧萧风雨夜，惊梦复添愁。

山路敧斜石磴危，不愁行苦苦相思。
冰销远磵怜清韵，雪远寒峰想玉姿。
莫听凡歌春病酒，休招闲客夜贪棋。
如松匪石盟长在，比翼连襟会肯迟。
虽恨独行冬尽日，终期相见月圆时。
别君何物堪持赠，泪落晴光一首诗。

曾睹夭桃想玉姿，带风杨柳认蛾眉。
珠归龙窟知谁见，镜在鸾台话向谁。
从此梦悲烟雨夜，不堪吟苦寂寥时。
西山日落东山月，恨想无因有了期。

律仪通外学，诗思入玄关。
烟景随缘到，风姿与道闲。
贯花留净室，咒水度空山。
谁识浮云意，悠悠天地间。

我祖传六经，精义思朝彻。
方舟颇周览，逸书亦备阅。
墨家伤刻薄，儒氏知优劣。
弱植庶可雕，苦心未尝辍。
中年慕仙术，永愿传其诀。
岁驻若木景，日餐琼禾屑。
婵娟羡门子，斯语岂徒设。
天上生白榆，葳蕤信好折。
实可反柔颜，花堪养玄发。
求之性分外，业弃金亦竭。
药化成白云，形雕辞素穴。
一闻西天旨，初禅已无热。
涓子非我宗，然公有真诀。
却寻丘壑趣，始与缨绂别。
野饭敌膏粱，山楹代藻棁。
与君北岩侣，游寓日常昳。
静对春谷泉，晴披阳林雪。
境清觉神王，道胜知机灭。
诣寂长杳冥，忘归暂采撷。
物生岂有心，丽容俟予别。
桂子何蓂苓，琪葩亦皎洁。
此木生意高，亦与众芳列。
赏墨识屡换，省躬悟弥切。
微尚若不亏，足以全吾节。
北风吹蕙带，萧寥闻蜻蛚。
宿昔庐峰期，流芳已再歇。
不有清屏鉴，使我商弦绝。
愿寄千里心，月高不可掇。
优游邦之直，远矣踵前烈。
立俗忘毁誉，遇物遗巧拙。
真气独翛然，轩裳讵能绁。
都曹风韵整，纲纪信明决。
于交必倾写，立行岂矜伐。
政与清渭同，分流自澄澈。
裴侯资亮直，中诚岂徒说。
古人比明义，清士愿交结。
温温躬珪彩，终始声不缺。
颜生炯介士，有志不可越。
仗义冒险难，持操去淄涅。
世论高二贤，贤贤继前哲。
四子遭明盛，裒然皆秀杰。
理名虽殊迹，悟道宁异辙。
爱尔竹柏姿，为予寒不折。

江春行求瘼，偶与真境期。
见说三陵下，前朝开佛祠。
停舟仰丽刹，绣组发香墀。
咫尺空界色，天人花落时。
盛游限羸疾，悚踊瞻旌旗。
峰翠羡闲步，松声入遥思。
素高淮阳理，况负东山姿。
迨此一登览，深情见新诗。

水国苦雕瘵，东皋岂遗黍。
云阴无尽时，日出常带雨。
昨夜西溪涨，扁舟入檐庑。
野人同鸟巢，暴客若蜂聚。
岁晏无斗粟，寄身欲何所。
空羡鸾鹤姿，翩翩自轻举。

望远涉寒水，怀人在幽境。
为高皎皎姿，及爱苍苍岭。
果见栖禅子，潺湲灌真顶。
积疑一念破，澄息万缘静。
世事花上尘，惠心空中境。
清闲诱我性，遂使肠虑屏。
许共林客游，欲从山王请。
木栖无名树，水汲忘机井。
持此一日高，未肯谢箕颍。
夕霁山态好，空月生俄顷。
识妙聆细泉，悟深涤清茗。
此心谁得失，笑向西林永。

上界雨色干，凉宫日迟迟。
水文披菡萏，山翠动罘罳。
中有清真子，愔愔步闲墀。
手萦颇黎缕，愿证黄金姿。
旋草堦下生，看心当此时。

天子锡玄𫄸，倾山礼隐沦。
君抛青霞去，荣资观国宾。
剑光既陆离，琼彩何璘玢。
夙驾别情远，商弦秋意新。
冥冥鸿鹄姿，数尺看苍旻。
残寇近宋郊，西行恶飙尘。
立身素耿介，处难思经纶。
春府搜才日，高科得一人。

相公乃天盖，人文佐生成。
立程正颓靡，绎思何纵横。
春杼弄缃绮，阳林敷玉英。
飘然飞动姿，邈矣高简情。
后辈惊失步，前修敢争衡。
始欣耳目远，再使机虑清。
体正力已全，理精识何妙。
昔年歌阳春，徒推郢中调。
今朝听鸾凤，岂独羡门啸。
帝命镇雄州，待济寄上流。
才兼荆衡秀，气助潇湘秋。
逸荡子山匹，经奇文畅俦。
沈吟未终卷，变态纷难数。
曜耳代明珰，袭衣同芳杜。
愔愔闻玉磬，寤寐在灵府。

沧浪子后玄真子，冥冥钓隐江之汜。
刳木新成舴艋舟，诸侯落舟自兹始。
得道身不系，无机舟亦闲。
从水远逝兮任风还，朝五湖兮夕三山。
停纶乍入芙蓉浦，击汰时过明月湾。
太公取璜我不取，龙伯钓鳌我不钓。
竹竿袅袅鱼簁簁，此中自得还自笑。
汗漫一游何可期，后来谁遇冰雪姿。
上古初闻出尧世，今朝还见在尧时。

万物贵天然，天然不可得。
浑朴无劳剞劂工，幽姿自可蛟龙质。
欲腾未去何翩翩，扬袂争前谁敢拂。
可中风雨一朝至，还应不是池中物。
苍山万重采一枝，形如器车生意奇。
风号雨喷心不折，众木千丛君独知。
高人心，多越格。
有时就月吟春风，持来座右惊神客。
爱君开合江之滨，白云黄鹤长相亲。
南郭子綦我不识，非君独是是何人。

君吏桃州尚奇迹，桃州采得桃花石。
烂疑朝日照已舒，含似春风吹未坼。
珪璋特达世所珍，吾知此物亦其伦。
应羡花开不凋悴，应嘉玉片无缁磷。
立性坚刚平若砥，君子偏将交道比。
何人亦秉坚刚姿，吾见君心得如此。
君心所好我独知，别多见少长相思。
从来赏玩安左右，万里提携君莫辞。

可讶东篱菊，能知节候芳。
细枝青玉润，繁蘂碎金香。
爽气浮朝露，浓姿带夜霜。
泛杯传寿酒，应共乐时康。

有美一人兮，婉如青扬。
识曲别音兮，令姿煌煌。
绣袂捧琴兮，登君子堂。
如彼萱草兮，使我忧忘。
欲赠之以紫玉尺，白银铛，久不见之兮，湘水茫茫。

天骥头似鸟，[倏]忽四天下。
南金色如椹，入火不见火。
吾交二名士，遽立于帝左。
凤姿既出世，天意嘱在我。
奇哉子渊颂，无可无不可。

庭鸟多好音，相呼灌木中。
竹房更何有，还如鸟巢空。
赖逢富人侯，真东晋谢公。
煌煌发令姿，珂珮鸣丁冬。
故山有深霞，未如旌旗红。
惭非卫霍松，何以当清风。

胸中有一物，旅拒复攻击。
向下还上来，唯疑是肺石。
山童顽且小，用之复何益。
教洗煮茶铛，雪团打邻壁。
宛转无好姿，裴回更何适。
庭前早梅树，坐见花尽碧。
屋老多鼠窠，窗卑露山脊。
近来胸中物，已似输药力。
微吟复微今，依稀似庄舃。

分尽君忧一不遗，凤书征入万民悲。
风云终日如相逐，雨露前程即可知。
画舸还盛江革石，秋山又看谢安棋。
谈谐尽是经邦术，头角由来出世姿。
天地事须归橐籥，文章谁得到罘罳。
扣舷傍岛清吟健，问俗看渔晚泊迟。
霞影满江摇枕簟，鸟行和月下涟漪。
周秦汉魏书书在，麟凤龟龙步步随。
金殿恩波将浩浩，圭峰意绪谩孜孜。
郡中条令春常在，境外歌谣美更奇。
道者药罏留要妙，林僧禅偈寄相思。
王杨卢骆真何者，房杜萧张更是谁。
应念衢民千万户，家家皆置一生祠。

错错在禅庭，高宜与竹名。
健添秋雨响，干助夜风清。
雀静如枯折，僧闲见笋生。
对吟殊洒落，负气甚孤贞。
密谢编栏固，齐由灌溉平。
松姿真可敌，柳态薄难幷。
映带兼苔石，参差近画楹。
雪霜消后色，虫鸟默时声。
远忆沧洲岸，寒连暮角城。
幽根狂乱迸，劲叶动相撑。
避暑须临坐，逃眠必遶行。
未逢仙手咏，俗眼见犹轻。

仙掌峰前得，何当此见遗。
百年衰朽骨，六尺岁寒姿。
雪外兼松凭，泉边待月欹。
他时出山去，犹谢见相随。

三宫发明景，朗照同郁仪。
纷然驰飙歘，上釆空清蕤。
令我洞金色，后天耀琼姿。
心协太虚静，寥寥竟何思。
玄中有至乐，淡泊终无为。
但与正真友，飘飖散遨嬉。

隆佳秀兮昭盛时，播薰绿兮淑华归。
故里荑与处萼兮，潜重房以饰姿。
见雅态之韶华兮，蒙长霭以为帏。
醉融光兮渺渺弥弥，迷千里兮涵烟眉，晨陶陶兮暮熙熙。
舞袅娜之秾条兮，娉盈盈以披迟。
酡游颜兮倡蔓卉縠，流倩电兮石发髓施。

团圆今夕色光辉，结了同心翠带垂。
此后莫教尘点染，他年长照岁寒姿。

海峤微茫那得到，楚关迢递心空忆。
夕郎善画岩间松，远意幽姿此何极。
千条万叶纷异状，虎伏螭盘争劲力。
扶疏半映晚天青，凝澹全和曙云黑。
烟笼月照安可道，雨湿风吹未曾息。
能将积雪辨晴光，每与连峰作寒色。
龙楼不竞繁花吐，骑省偏宜遥夜直。
罗浮道士访移来，少室山僧旧应识。
掖垣深沈昼无事，终日亭亭在人侧。
古槐衰柳宁足论，还对罘罳列行植。

油地轻绡碧且红，须怜纤手是良工。
能生丽思千花外，善点秾姿五彩中。
子细传看临霁景，殷勤持赠及春风。
若将江上迎桃叶，一帖何妨锦绣同。

石门新长青龙髯，虬身宛转云光粘。
闻君爱我幽崖前，十株五株寒霜天。
越溪老僧头削雪，曾云手植当庭月。
三十年来遮火云，凉风五月生空门。
愿君栽于清涧泉，贞姿莫迓夭桃妍。
□□易开还易落，贞姿郁郁长依然。
山童懒上孤峰巅，当窗划破屏风烟。

石门新长青龙髯，虬身宛转云光粘。
闻君爱我幽崖前，十株五株寒霜天。
越溪老僧头削雪，曾云手植当庭月。
三十年来遮火云，凉风五月生空门。
愿君栽于清涧泉，贞姿莫迓夭桃妍。
□□易开还易落，贞姿郁郁长依然。
山童懒上孤峰巅，当窗划破屏风烟。

可怜同百草，况负雪霜姿。
歌舞地不尚，岁寒人自移。
堦除添冷淡，毫末入思惟。
尽道生云洞，谁知露崄巇。

莺报帘前暖日红，玉炉残麝犹浓。
起来闺思尚疏慵，[别]愁春梦，谁解此情悰。
彊整娇姿临宝镜，小池一朵芙蓉。
旧欢无处再寻踪，更堪回顾，屏画九疑峰。

秋宵秋月，一朵荷花初发，照前池。
摇曳熏香夜，婵娟对镜时。
蘂中千点泪，心里万条丝。
恰似轻盈女，好风姿。

美人浴，碧沼莲开芬馥。
双髻绾云颜似玉，素娥辉淡绿。
雅态芳姿闲淑，雪映钿装金斛。
水溅青丝珠断续，酥融香透肉。

学道客，修养莫迟迟。
光景斯须如梦里，还丹粟粒变金姿，死去莫回归。

闭囚断外事，昧坐半余期。
有言颕叔子，亡来已一时。
初闻宛不信，中话涕涟洏。
痛哉玄夜重，何遽青春姿。
忆汝曾旅食，屡空瀍涧湄。
吾徒禄未厚，筲斗愧相贻。
原宪贫无愁，颜回乐自持。
诏书择才善，君为王子师。
宠儒名可尚，论秩官犹欺。
化往不复见，情来安可思。
目绝毫翰洒，耳无歌讽期。
灵柩寄何处，精魂今何之？恨予在丹棘，不得看素旗。
孀妻知己叹，幼子路人悲。
感游值商日，绝弦留此词。

有女妖且丽，裴回湘水湄。
水湄兰杜芳，采之将寄谁。
瓠犀发皓齿，双蛾颦翠眉。
红脸如开莲，素肤若凝脂。
绰约多逸态，轻盈不自持。
尝矜绝代色，复恃倾城姿。
子夫前入侍，飞燕复当时。
正悦掌中舞，宁哀团扇诗。
洛川昔云遇，高唐今尚违。
幽合禽雀噪，闲阶草露滋。
流景一何速，年华不可追。
解佩安所赠，怨咽空自悲。

鹦鹉殊姿致，鸾皇得比肩。
常寻金殿里，每话玉阶前。
贾谊才方达，扬雄老未迁。
能言既有地，何惜为闻天。

交甫怜瑶珮，仙妃难重期。
沈沈绿江晚，惆怅碧云姿。
初逢花上月，言是弄珠时。

朗月照帘幌，清夜有余姿。
洞房怨孤枕，挟琴爱前墀。
萱草已数叶，梨花复遍枝。
去岁草始荣，与君新相知。
今年花未落，谁分生别离。
代情难重论，人事好乖移。
合比月华满，分同月易亏。
亏月当再圆，人别星陨天。
吾欲竟此曲，意深不可传。
叹息孤鸾鸟，伤心明镜前。

风姿艳态应无比，烂熳当春一树芳。

今朝忽见渠姿首，不觉殷勤着心口。
令人频作许叮咛，渠家太剧难求守。
端坐剩心惊，愁来益不平。
看时未必相看死，难时那许太难生。
沈吟处幽室，相思转成疾。
自恨往还疏，谁肯交游密。
夜夜空知心失眼，朝朝无便投胶漆。
园里花开不避人，闺中面子翻羞出。
如今寸步阻天津，伊处留心更觅新。
莫言长有千金面，终归变作一抄尘。
生前有日但为乐，死后无春更着人。
祗可徜徉一生意，何须负持百年身。

合欢游璧水，同心侍华阙。
飒飒似朝风，团团如夜月。
鸾姿侵雾起，鹤影排空发。
希君掌中握，勿使恩情歇。

躺游仙院睹灵台，罗绮分明塑匠裁。
高绾绿鬟{髟/云}（云）髻重，手垂罗袖牡丹开。
（“手垂”，项目疑当作“平垂”，与“高绾”为对。
）容仪一见情难舍，玉貌重看意懒回。
若表恳成（诚）心所志，愿将恣貌梦中来。
（“恣”，蒋、项皆云当作“姿”。
）-49-。

掖庭娇幸在蛾眉，争用黄金写艳姿。
始言恩宠由君意，谁谓容颜信画师。
微躯一自入深宫，春华几度落秋风。
君恩不惜便（更）衣处，妾貌应殊画壁中。
闻道和亲将我敞（撇），选貌披图遍宫掖。
图中容貌既不如，选后君王空悔惜。
始知王意本相亲，自恨丹青每误身。
昔是宫中薄命妾，今成塞外断肠人。
九重恩爱应长谢，万里关山愁远嫁。
飞来北地不胜春，月照南庭空度夜。
夜中含涕独婵娟，遥念君边与朔边。
毳幕不同罗帐日，毡裘非复锦衾年。
长安高阙三千里，一望能令一心死。
秋来怀抱既-77-不堪，况复南飞雁声起。

有儿欲娶妇，须择大家儿。
纵使无姿首，终成有礼仪。
（“终成”，伯三六五六、斯四六六九卷作“终身”。
）。

自隐多姿则，欺他独自眠。
故故将纤手，时时弄小弦。
耳闻犹气绝，眼见若为怜。
从渠痛不肯，人更别求天。

鸳带排方镂绿牙，紫罗衫卷合懽花。
当筵舞汗销胸雪，入破凝姿动脸霞。
帽侧蹙腰铃数转，亚身招拍腕频斜。
须臾曲罢归何处？称道巫山是我家。

二雅泄诗源，滂滂接涟漪。
宣尼昔道{卄/氵史}，豁豁无阻疑。
小开作泾港，大涨为塘陂。
可令万顷澄，可使百派支。
生民茍灌溉，九谷长蕃滋。
何意束晳徒，《补亡》辄继之。
安知去圣远，立旨无乖隳。
五言起李陵，-216-其什伤远离。
雄材耻小用，属咏隅成规。
后时班婕妤，团扇托忧悲。
枚情既云妙，蔡韵肯容卑。
建安陈思王，龙变五不知。
刘桢骨气真，王粲文质奇。
阮公先兴亡，陆氏以才推。
雅怨止潘子，高摽存左思。
延年得殊致，灵运拔英姿。
沈侯美玉蕴，谢守文锦摛。
江词骋奇妙，鲍趣出孤危。
飘飘喜泽翁，于在务脱遗。
陈隋后诸子，往往沙可披。
拾遗昔陈公，强立制颓萎。
英华自沈宋，律唱{牙丿=丶}相维。
其间岂无长，声病为深宜。
江宁王昌齢，名贵人可垂。
波澜到李杜，碧海东弥弥。
曲江兼在才，善奏珠累累。
四面近刘复，远与何相追。
迩来韦苏州，气韵甚怡怡。
伶伦管尚在，此律谁能吹。

祜闻昔隋末。
炀帝厄围兵。
太宗初应募，杖劎起边征。
扬师列虚旗，首激将军诚。
神略在一断，解围当未萌。
高祖守河东，权力已兼幷。
猖狂蚁结徒，举踵乃击平。
隋德日已衰，俯折士尊名。
群才{牙丿=丶}相枤，诺以义为盟。
屯军起边州，李密驰传迎。
杨眉爱姿度，失口真王英。
由是太河南，千里响应声。
降王与拘窦，亲待入宫城。
乃命臣萧瑀，府库掌虚盈。
次命臣玄龄，图书收付卿。
开牢释姧枉，各更重从轻。
回戈略伪主，太庙告明明。
殊功茍未已。
徽号为重旌。
文物一以兴，贤良俱间生。
声诗日盈听，智论益纵横。
何意萧墙内，阴谋中构倾。
直词虽可进，王法讵该情。
甲子上即位，南郊赦宪灜。
八蛮与四夷，朝贡路交争，三月后亲蚕，癸亥上亲耕。
侍臣虞南等，碑以纪功成。

中国名花异国香，花开得地更芬芳。
才呈冶态当春昼，却敛妖姿向夕阳。
雨过阿娇慵粉黛，风□□□□□□。
□□□□□□□，□□□□□□□。
（见《分门纂类唐歌诗》残本《草木虫鱼类》卷三。
）。

-287-掖庭娇幸在娥眉，争用黄金写艳姿。
始言恩宠由君意，谁谓容颜信画师。
微躯一身入深宫，春华几度落秋风。
君恩不惜便衣处，妾貌应殊画辟中。
间道和亲将我敞，选貌披图遍宫掖。
图中容貌既不如，选后君王空海（望疑“悔”字之误）惜。
始知王意本相亲，自恨舟（望疑“丹”字之误）青每误身。
昔是宫中薄命妾，今成塞外断肠人。
九重恩爱应长谢，万里关山愁远嫁。
飞来北地不胜春，月照南庭空度夜。
夜中含涕独婵娟，遥念君边与朔边。
毳幕不同罗帐日，毡裘非复锦衾年。
长安高阙三千里，一望能令一心死。
秋来怀抱既不堪，况复南飞雁声起。
（此诗见刘复《炖煌掇琐》三四。
题虽标连句，然不着诸词人姓名，故仍以常诗视之。
此诗又见于王重民《〈补全唐诗〉拾遗》。
王辑本刊出于本书成书之后，故两存之。
）。

俗眼难窥冰雪姿，终朝共咏小山词。
此身依托同鸡犬，他日升天莫弃遗。
（按以上三十首诗见《桂苑笔耕集》第十七卷，前有《献诗启》，略谓：“如某者，迹自外方，艺唯下品。
虽儒宫慕善，每尝窥颜冉之墙，而笔阵争雄，未得摩曹刘之垒。
但以幸游乐国，获睹仁风，久贮恳诚，冀伸歌咏，辄献纪德绝句诗三十首，谨封如别。
”）-312-。

倾国姿容别，多开富贵家。
临轩一赏后，轻薄万千花。
（同上《草木典》二八九《牡丹部》）。

陟崇冈兮望四围，□□闪□兮断虹飞，嗟嗟三军唱凯归。
（见《钦定盘山志》卷一、《日下旧闻考》卷一一六。
）（按：顾炎武《金石文字记》卷五《盘山题名》云：“蓟州西北三十里盘山上有‘李靖舞剑台，李从简曾游’十大字，刻于石。
”复引《册府元龟》谓从简为文宗开成初人。
又按：《全芳备祖前集》卷十一收李靖“泽兰多众芳，妍姿不相匹”为李德裕诗，已收入《全唐诗》卷四七五。
此因二人皆封卫国公而致误。
）。

贤人轨玄度，弱丧升虚迁。
师通资自发，神光照有缘。
应变各殊别，圣录同灵篇。
乘干因九五，逸响亮三千。
法鼓振玄教，龙飞应人天。
恬智冥微妙，缥{耳少}咏重玄。
磐纡七七纪，嘉运莅中旛。
挺此四八姿，映蔚华林园。
（见同书卷三四《见解篇》）。

孤云何其高，明月不可系。
灼灼抱此心，与世自泾渭。
释来从所欢，感乱亦歔欷。
咨惟今之人，窃国未云耻。
白首入吴市，秋风恐燕水。
区区袁与曹，等是刺客耳。
而我于其间，秉义不敢坠。
袁音回衡飚，清义动幽邃。
天心固难亮，吾独信所履。
溶溶日间云，漠漠点寒砌。
饥鼯堕苍瓦，澹薄公所憩。
静然想英姿，孤怀亦差{忄尉}。
（《道藏辑要》本明诸葛曦基辑《汉丞相诸葛忠武侯集》卷十二。
）。

薜荔生空山，幽姿媚苔壁。
根封石燕泥，花似乳窦滴。
灵均没已久，荣落谁人惜。

芳姿抱青峦，根蔓殊众品。
水净隐帘珠，云开露屏锦。
沥沥岩风来，幽香泄清澟。

太极生柔德，雄姿不可名。
凌空虹永挂，泻涧布长成。
映日添霞色，当风振浪声。
潺潺云水下，已得涤幽情。
（同前第二一八○页）（按：《全唐诗补逸》卷十八收白诗，有《讲堂》、《瀑布》、《新池》诸诗，但内容均不同。
）。

丰姿窈窕鬓欲斜，赚煞郎君念法华。
一把骨头挑去后，不知明月落谁家。
（见《全闽诗话》卷十二引《感应传》）。

威凤昔未起，兹山嘉气深。
逶迤抱川阜，萝茑方沈沈。
龙节稍岩径，星轩伴幽寻。
尝闻谢公事，今嘉昭旷心。
绝顶上巍峨，秋晨好登临。
芦洲辨微色，天籁闻虚吟。
支策睇归湖，舒情凝远岑。
徘徊绕灵伞，登坐延芳襟。
溪路鏁重扃，松门交翠阴。
贞姿在空谷，瑞色仍栖林。
晚霭覆回汀，轻桡环碧浔。
探奇幸陪唱，愿继咸池音。
（见《会稽掇英总集》卷四）。

有客有客名丘夏，善写仪容得艳姿。
为徽持此寄敬中，以死报郎为终始。
（以上见《绿窗新话》卷上）（按：《全唐诗》卷四二三收以上二节，有缺误，又误连作一首，今重录。
）。

绝代祇西子，众芳唯牡丹。
月中虚有桂，天上谩夸兰。
夜濯金波满，朝倾玉露残。
性应轻菡萏，根本是琅玕。
夺日霞千片，[凌]（陵）风绮一端。
稍宜经（一作“霑”）宿雨，偏觉耐春寒。
见说开元岁，初令植御栏，贵妃娇欲比，侍女妒羞看。
巧类鸳机织，光攒射月团。
渐移公子第，还种杏花坛。
豪士倾囊买，贫儒假乘观。
叶藏梧际凤，枝动镜中鸾。
似笑宾初至，如愁酒欲阑。
诗人忘芍药，释子愧梅檀。
酷烈宜名寿，姿容想姓潘。
素光翻露羽，丹焰赩鸡冠。
燕拂惊还语，蜂贪困未安。
傥令红脸笑，兼解翠眉攒。
少长呈连萼，娇矜寄合欢。
息肩移九轨，无胫到千官。
日耀香房折，风披蘂粉干。
好酬青玉案，称贮碧冰盘。
璧要连城与，[珠]（殊）堪十斛判。
更思初甲拆，那得异泥蟠。
骚咏应遗恨，农经祇粗刊。
鲁般雕不得，延寿笔将殚。
醉客同攀折，佳人惜犯干。
始知来苑圃，全胜在林峦。
泥潭当浇洒，庭除又绰宽。
若将桃李并，方觉效嚬难。
（见《文苑英华》卷三二一）。

异哉神剑实摽奇，自古求人得者稀。
在匣谓（伯作“为”）言无照耀，用来方觉转（伯作“见腾”）光辉。
破犹（伯作“由”）预，除狐疑，壮心胆兮定神姿。
六贼既因斯剪拂，八万尘劳尽乃（伯作“犹自”）挥。
斩邪徒，荡妖孽，生死荣枯（伯作“魔云”）齐了决。
三尺灵虵覆（伯作“赴”）碧潭，一片晴光莹（伯作“暎”）寒月。
愚人忘（伯作“望”）剑克舟求，奔驰（伯作“他”）浊浪徒悠悠（伯作“游游”）。
抛弃澄（伯作“尘”）源逐浑派，岂知神剑不随流。
他人剑兮（伯无“兮”字）带血腥，我之剑兮含灵鸣（伯作“明”）。
他人（伯作“之”）有剑伤物命，我之有剑救生灵。
君子得时（伯作“之”）离彼此（伯作“我”），小人得处自轻（伯作“之倾其”）生。
他家不用我家剑，世上（伯作“时向”）高低早晚平。
须知神剑功（伯作“弘”）难纪，慑魔威（伯作“怨”）兮定生死。
未得之者易成难，得剑之人难却易。
（伯无此二句）展则（伯作“耶”）周遍（伯作“游”）法界中，收乃还归一尘里。
（伯此下有“不逢斯剑异成难，得剑之人难成异”二句）若将此剑镇乾坤，四塞终无战云起。
（见《祖堂集》卷九、伯三五九一卷）。

蓝采禾，蓝采禾，（《江南野史》卷十首二句作“蓝采采”一句，）尘世纷纷世更多。
争如卖药沽酒饮，归去深崖拍手歌。
（见马令《南唐书》卷十五。
）（〖1〗《江南野史》卷十《陈陶传》：“开宝中常见一叟，角发被褐，与一炼师舁药入城鬻之，获赀则市鲜就炉，二人对饮且唱，旁若无人。
既醉且舞而歌曰〖略〗。
时人见其纵逸，姿貌非常，每饮酒食鲊，疑为陶之夫妇焉。
竟不知所终，或云得仙矣。
”〖2〗马令《南唐书》卷十五《陈陶传》：“开宝中常见一叟，角发被褐，与老媪货药于市，获钱则市鲊对饮，旁若无人，既醉，行舞而歌曰〖略〗。
或疑为陶之夫妇云。
”按：陈陶为大中间人，今存其诗，事迹历历可考。
自大中至开宝，已逾百年。
得仙之说，固属附会，陶即耆寿，恐亦难以存活一百数十年之久，何况当时即为存疑，幷无必证，今列之，另以“开宝中江南叟”列目。
）-1394-。

东望扶桑宫，稽首朝郁仪。
太阳洞明景，寥寥何所思。
令我拜金色，候天望英姿。
皇华将玉女，临轩降此时。

岁星乘木德，展望耀东乡。
凌天姿润泽，正色滉明皇，寻华歌浩漾，掷水咏芝芳。
经时频祷祝，获福自然长。
-1514-。

大道师玄寂，升仙友无英。
公子度灵符，太一捧洞章。
舍利耀所以姿，龙驾倏来迎。
天尊眄云舆，飘飘乘虚翔。
香花若飞雪，氛霭茂玄梁。
（同前卷六。
）。

学道甚亦苦，晨夜建福田。
种德犹植树，积篑而成山。
子能耽玄尚，飘尔升青天，修是无为道，当与善结缘。
太上至隐书，名曰智慧篇。
拔苦其大才，超俗以德真。
灵姿世所奇，晔若渊中莲。

寒艳芳姿色尽明。
（见同书《别集》卷二八。
）。

晋岭高无极，汾川清且濬。
诞粹表前修，资灵光后胤。
澄陂溢万顷，断山耸千仞。
淬水曜金芒，陵寒标玉润。
励精悦缃素，抗志敦风雅。
书帐烛流萤，辨囿驰非马。
发藻春葩落，挥毫秋露下。
宁止冠扬班，方见超终贾。
巨鳞初撃浪，迅翮始搏空。
梁园奉修竹，楚馆仰雄风。
才倾《大言赋》，芳溢小山丛。
曳裾参上客，悬藉偶□（此字已无从辨认，周补为“群”字）公。
无庸惭薄伎，多幸陪高躅。
接景猿岩阴，追飞鸟渚曲。
交态君无□，□□（二字仅存残迹）遂自酌。
共悦忘是非，俱欣齐荣辱。
碣石秋风日，长洲丽景时。
名山多爽气，奇树有华滋。
弦琴恒共赏，酌□□同嬉。
披襟穷雅论，握管赋新诗。
扰扰劳形役。
栖栖倦时纲。
欢娱不再来，光阴诚易往。
遽嗟云雨别，行睽风月[□]。
搔首怅劳歌，霑缨独长想。
宏才惟不噐，出处□多迥。
玉堦表令词，铜章宣美续。
渔人释夜纲，孺子{鸟川}朝翟。
宽刑狱犴虚，富教田畴辟。
鸣峻本周壤，祠仕（此字仅可见下半截）寔秦京。
大藩资变赞，上德荷恩荣。
题舆昭令范，展骥闻喜声。
惠化移甿俗，仁风被属诚。
顾惟策{骞马=足}姿，还伤雕朽质。
及斯牵墨绶，[□]往谢铅笔。
方申捧檄心，聊安代耕帙。
问松宁有裕，求辖终无术。
谬兹叨下邑，滥喜永嘉惠。
依仁道不骞，惟旧情无替。
复此论襟抱，于乌追赏{契大=木}。
投赠重千金，披文高五际。
文酒重留连，高宴促芳筵。
秋灰移玉管，夏火度金天。
□送衔芦雁，风吹医叶蝉。
徒欣接素赏，空恧继华篇。
-1629-。

俄景暧余晖，寒村归栖翼。
吏休案牍敛，庭闲谊讼息。
顾修杇钝姿，多惭弼谐力。
不能庶知止，方归事耕植。

好花本自有春晖，不偶红妆乱玉姿。
若用何郎面上粉，任将多少借光仪。

紫霞儛玄空，神风无纲领。
歘然满八区，祝尔豁虚静。
八窗无常朗，有冥亦有炅。
洞观三丹田，寂寂生形景。
凝神挻相遇，云姿卓铄整。
愧无郢石运，盖彼自然颖。
勤密摄生道，泄替结灾眚。
灵期自有时，携袂乃俱上。
（以上均见《云笈七签》卷九六。
）（按：以上诸诗，《云笈七签》未云出处，今考应出《南岳魏夫人传》。
检颜真卿《文忠集》卷九《晋紫虚元职工领上真司命南岳夫人魏夫人仙坛碑铭》云：“于是西王母击节而歌。
歌毕，冯双礼珠弹云璈而答歌，余真人各歌。
”《太平广记》卷五八《魏夫人》条引《集仙录》及《本传》云：“于是四真吟唱，各命玉女，弹琴击钟吹箫，合节而发歌。
……是时太极真人命北寒玉女宋联消，弹九气之璈，青童命东华玉女烟景珠，击西盈之钟。
旸谷神王命神林玉女贾屈廷，吹凤唳之箫，青虚真人命飞玄玉女鲜于虚，拊九合玉节。
太极真人发《排空之歌》，青童吟‘太霞’之曲，神王讽‘晨启’之章，清虚咏‘驾飚’之词。
……王母击节而，三元夫人弹云璈而答歌，余真各歌。
”魏夫人，传为西晋时人，陶弘景《真诰》已载其事，惟较简略。
晋范邈撰《南真传》，今不存。
《太平广记》所录《本传》，据陈国符先生《道藏源流考》考证，应即《新唐书·艺文志》着录之项宗《紫虚元君魏夫人内传》之节文。
参以颜《碑》所云，其说可信。
项宗，陈考为唐人。
《云笈七签》所据，当即项宗之书，《太平广记》删去诸诗，犹录存之，较可宝惜。
）。

人皆得令室，我命独何[咎]（吝）（从安刻本改）。
不遇姜任德，正值丑恶妇。
才质陋且俭，姿容剧嫫母。
鹿头猕猴面，推额复出口。
折頞靥楼鼻，两眼{幽页}（一交切）如臼。
肤如老桑皮，耳如侧两手。
头如研米槌，发如掘扫帚。
恶观丑仪容，不媚似铺首。
暗钝拙梳髻，刻画又更丑。
妆颊如狗舐，额上独偏厚。
朱唇如踏血，画眉如鼠负。
傅粉堆颐下，面中不遍有。
领如盐豉囊，袖如常拭釜。
履中如和泥，爪甲长有垢。
脚皲可容箸，熟视今人呕。
（见《初学记》卷十九）。

西方白虎本属阴，为男为女亦为金。
长立子宫胎产午，成形兑体坎同心。
娇姿玉貌欺冰雪，素质含光洒轻血。
则知唤作白琅玕，怎识我身是明月。
无媒自嫁得黄芽，生死在归戊己家。
炎烈下时寒国上，-1778-阴阳催强緫成砂。
若人会得吾此语，目前便是三清路。
驾鹤冲天日有菁定知永劫抛尘土。

楚王竟何去，独自留巫山。
偏使世人见，迢迢江汉间。
驻舟春谿里，誓愿拜灵颜。
梦寐睹神女，金沙鸣珮环。
闲艳绝世姿，令人气力微。
含笑默不语，化作朝云飞。

秋天闻好鸟，惊起出帘帷。
却念殊方月，能鸣已后时。
迁乔诚可早，出谷此何迟。
顾影惭无对，怀群空所思。
凄凉岁欲晚，萧索燕将辞。
留听未终曲，弥令心独悲。
高飞凭力致，巧啭任天姿。
返覆知而静，间关断若遗。
花繁上林路，霜落汝川湄。
且长凌风翮，乘春自有期。

饮马伊水中，白云鸣皋上。
氛氲山绝顶，行子时一望。
照日龙虎姿，攒空冰雪状。
嵡嵸殊未已，崚嶒忽相向。
皎皎横绿林，霏霏澹青嶂。
远映村更失，孤高鹤来傍。
胜气欣有逢，仙游且难访。
故人吏京剧，每事多闲放。
室画峨眉峰，心格洞庭浪。
惜哉清兴里，不见予所尚。

绿槐荫长路，骏马垂青丝。
柱史谒承明，翩翩将有期。
千官大朝日，奏事临赤墀。
肃肃仪仗里，风生鹰隼姿。
一从登甲科，三拜皆宪司。
按俗又如此，为郎何太迟。
送君暮春月，花落城南陲。
惜别醉芳草，前山劳梦思。

九霄特立红鸾姿，万仞孤生玉树枝。
刘侯致身能若此，天骨自然多叹美。
声名播扬二十年，足下长途几千里。
举世皆亲丞相阁，我心独爱伊川水。
脱略势利犹埃尘，啸傲时人而已矣。
新诗数岁即文雄，上书昔召蓬莱宫。
明主拜官麒麟阁，光车骏马看玉童。
高人往来庐山远，隐士往来张长公。
扶南甘蔗甜如蜜，杂以荔枝龙州橘。
赤县繁词满剧曹，白云孤峰晖永日。
朝持手板望飞鸟，暮诵楞伽对空室。
一朝出宰汾河间，明府下车人吏闲。
端坐讼庭更无事，开门咫尺巫咸山。
男耕女织蒙惠化，麦熟雉鸣长秋稼。
明年九府议功时，五辟三征当在兹。
闻道桐乡有遗老，邑中还欲置生祠。

庆门叠华组，盛列锺英彦。
贞信发天姿，文明叶邦选。
为情贵深远，作德齐隐见。
别业在春山，怀归出芳甸。
逖听多时友，招邀及浮贱。
朝沿霸水穷，暮瞩蓝田遍。
百花照阡陌，万木森乡县。
涧净绿萝深，岩暄新鸟转。
依然造华薄，豁尔开灵院。
淹留火禁辰，愉乐弦歌宴。
肃肃列樽俎，锵锵引缨弁。
天籁激微风，阳光轹奔箭。
以兹小人腹，不胜君子馔。
是日既低迷，中宵方眄眩。
枕上思独往，胸中理交战。
碧云暗雨来，旧原芳色变。
欢然自此绝，心赏何由见。
鸿蒙已笑云，列缺仍挥电。
忽与去人远，俄逢归者便。
想像玉泉宫，依稀明月殿。
峰峦如登陟，水木以游衍。
息心幸自忘，点翰仍留眷。
恨无荆文璧，以答丹青绚。

楚王竟何去，独自留巫山。
偏使世人见，迢迢江汉间。
驻舟春溪里，皆愿拜灵颜。
寤寐见神女，金沙鸣珮环。
闲艳绝世姿，令人气力微。
含笑竟不语，化作朝云飞。

君不见铜鞮观，数里城池已芜漫。
君不见{厂/虎}祁宫，几重台榭亦微蒙。
介马兵车全盛时，歌童舞女妖艳姿。
一代繁华皆共绝，九原唯望冢累累。

君不见红闺少女端正时，夭夭桃李仙容姿。
幸得君王怜巧笑，披香殿里荐蛾眉。
蛾眉双双人共进，常恐妾身从此摈。
甄妃为妒出层宫，班女因猜下长信。
长信宫门闭不开，昭阳歌吹风送来。
梦中魂魄犹言是，觉后精神尚未回。
念君娇爱无终始，使妾长啼后庭里。
独立每看斜日尽，孤眠直至残灯死。
秋日闻虫翡翠帘，春晴照面鸳鸯水。
红颜旧来花不胜，白发如今雪相似。
传闻纨扇恩未歇，预想蛾眉上初月。
如君贵伪不贵真，还同弃妾逐新人。
借问南山松叶意，何如北砌槿花新。

山色无定姿，如烟复如黛。
孤峰夕阳后，翠岭秋天外。
云起遥蔽亏，江回频向背。
不知今远近，到处犹相对。

亭亭常独立，川上时延颈。
秋水寒白毛，夕阳吊孤影。
幽姿闲自媚，逸翮思一骋。
如有长风吹，青云在俄顷。

爱尔含天姿，丹青有殊智。
无间已得象，象外更生意。
西子不可见，千载无重还。
空令浣沙态，犹在含毫间。
一笑岂易得，双蛾如有情。
窗风不举袖，但觉罗衣轻。
华堂翠幕春风来，内阁金屏曙色开。
此中一见乱人目，只疑行到云阳台。

故人河山秀，独立风神异。
人许白眉长，天姿青云器。
雄辞变文名，高价喧时议。
下笔盈万言，皆合古人意。
一从负能名，数载犹卑位。
宝剑诚可用，烹鲜是虚弃。
昔闻在河上，高卧自无事。
几案终日闲，蒲鞭使人畏。
顷因岁月满，方谢风尘吏。
颂德有舆人，荐贤逢八使。
栖鸾往已屈，驯雀今可嗣。
此道如不移，云霄坐应致。
县前漳水绿，郭外晋山翠。
日得谢客游，时堪陶令醉。
前期今尚远，握手空宴慰。
驿路疏柳长，春城百花媚。
裴回白日隐，暝色含天地。
一鸟向灞陵，孤云送行骑。
夫君多述作，而我常讽味。
赖有琼瑶资，能宽别离思。
槐阴覆堂殿，苔色上阶砌。
鸟倦自归飞，云闲独空{氵裔}。
既将慕幽绝，兼欲看定慧。
遇物忘世缘，还家懒生计。
无生妄已息，有妄心可制。
心镜常虚明，时人自沦翳。

美人出南国，灼灼芙蓉姿。
皓齿终不发，芳心空自持。
由来紫宫女，共妒青蛾眉。
归去潇湘沚，沈吟何足悲。

忆昔娇小姿，春心亦自持。
为言嫁夫婿，得免长相思。
谁知嫁商贾，令人却愁苦。
自从为夫妻，何曾在乡土。
去年下扬州，相送黄鹤楼。
眼看帆去远，心逐江水流。
只言期一载，谁谓历三秋。
使妾肠欲断，恨君情悠悠。
东家西舍同时发，北去南来不逾月。
未知行李游何方，作个音书能断绝。
适来往南浦，欲问西江船。
正见当垆女，红妆二八年。
一种为人妻，独自多悲凄。
对镜便垂泪，逢人只欲啼。
不如轻薄儿，旦暮长相随。
悔作商人妇，青春长别离。
如今正好同懽乐，君去容华谁得知。

皎皎鸾凤姿，飘飘神仙气。
梅生亦何事，来作南昌尉。
清风佐鸣琴，寂寞道为贵。
一见过所闻，操持难与群。
毫挥鲁邑讼，目送瀛洲云。
我隐屠钓下，尔当玉石分。
无由接高论，空此仰清芬。

少年解长剑，投赠即分离。
何不断犀象，精光暗往时。
蹉跎君自惜，窜逐我因谁。
地远虞翻老，秋深宋玉悲。
空摧芳桂色，不屈古松姿。
感激平生意，劳歌寄此辞。

天籁何参差，噫然大块吹。
玄元包橐籥，紫气何逶迤。
七叶运皇化，千龄光本支。
仙风生指树，大雅歌螽斯。
诸王若鸾虬，肃穆列藩维。
哲兄锡茅土，圣代罗荣滋。
九卿领徐方，七步继陈思。
伊昔全盛日，雄豪动京师。
冠剑朝凤阙，楼船侍龙池。
鼓钟出朱邸，金翠照丹墀。
君王一顾盼，选色献蛾眉。
列戟十八年，未曾辄迁移。
大臣小喑鸣，谪窜天南垂。
长沙不足舞，贝锦且成诗。
佐郡浙江西，病闲绝驱驰。
阶轩日苔藓，鸟雀噪檐帷。
时乘平肩舆，出入畏人知。
北宅聊偃憩，欢愉恤惸嫠。
羞言梁苑地，烜赫耀旌旗。
兄弟八九人，吴秦各分离。
太贤达机兆，岂独虑安危。
小子谢麟阁，雁行忝肩随。
令弟字延陵，凤毛出天姿。
清英神仙骨，芬馥茝兰蕤。
梦得春草句，将非惠连谁。
深心紫河车，与我特相宜。
金膏犹罔象，玉液尚磷缁。
伏枕寄宾馆，宛同清漳湄。
药物多见馈，珍羞亦兼之。
谁道溟渤深，犹言浅恩慈。
鸣蝉游子意，促织念归期。
骄阳何太赫，海水烁龙龟。
百川尽凋枯，舟檝阁中逵。
策马摇凉月，通宵出郊圻。
泣别目眷眷，伤心步迟迟。
愿言保明德，王室伫清夷。
掺袂何所道，援毫投此辞。

桂水分五岭，衡山朝九疑。
乡关渺安西，流浪将何之。
素色愁明湖，秋渚晦寒姿。
畴昔紫芳意，已过黄发期。
君王纵疏散，云壑借巢夷。
尔去之罗浮，我还憩峨眉。
中阔道万里，霞月遥相思。
如寻楚狂子，琼树有芳枝。

君即刘越石，雄豪冠当时。
凄清横吹曲，慷慨扶风词。
虎啸俟腾跃，鸡鸣遭乱离。
千金市骏马，万里逐王师。
结交楼烦将，侍从羽林儿。
统兵捍吴越，豺虎不敢窥。
大勋竟莫叙，已过秋风吹。
秉钺有季公，凛然负英姿。
寄深且戎幕，望重必台司。
感激一然诺，纵横两无疑。
伏奏归北阙，鸣驺忽西驰。
列将咸出祖，英僚惜分离。
斗酒满四筵，歌啸宛溪湄。
君携东山妓，我咏北门诗。
贵贱交不易，恐伤中园葵。
昔赠紫骝驹，今倾白玉卮。
同欢万斛酒，未足解相思。
此别又千里，秦吴渺天涯。
月明关山苦，水剧陇头悲。
借问几时还，春风入黄池。
无令长相忆，折断绿杨枝。

朔云横高天，万里起秋色。
壮士心飞扬，落日空叹息。
长啸出原野，凛然寒风生。
幸遭圣明时，功业犹未成。
奈何怀良图，郁悒独愁坐。
杖策寻英豪，立谈乃知我。
崔公生民秀，缅邈青云姿。
制作参造化，托讽含神祇。
海岳尚可倾，吐诺终不移。
是时霜飙寒，逸兴临华池。
起舞拂长剑，四座皆扬眉。
因得穷懽情，赠我以新诗。
又结汗漫期，九垓远相待。
举身憩蓬壶，濯足弄沧海。
从此凌倒景，一去无时还。
朝游明光宫，暮入阊阖关。
但得长把袂，何必嵩丘山。

雁度秋色远，日静无云时。
客心不自得，浩漫将何之。
忽忆范野人，闲园养幽姿。
茫然起逸兴，但恐行来迟。
城壕失往路，马首迷荒陂。
不惜翠云裘，遂为苍耳欺。
入门且一笑，把臂君为谁。
酒客爱秋蔬，山盘荐霜梨。
他筵不下箸，此席忘朝饥。
酸枣垂北郭，寒瓜蔓东篱。
还倾四五酌，自咏猛虎词。
近作十日欢，远为千载期。
风流自簸荡，谑浪偏相宜。
酣来上马去，却笑高阳池。

晋室昔横溃，永嘉遂南奔。
沙尘何茫茫，龙虎鬬朝昏。
胡马风汉草，天骄蹙中原。
哲匠感颓运，云鹏忽飞翻。
组练照楚国，旌旗连海门。
西秦百万众，戈甲如云屯。
投鞭可填江，一埽不足论。
皇运有返正，丑虏无遗魂。
谈笑遏横流，苍生望斯存。
冶城访古迹，犹有谢安墩。
凭览周地险，高标绝人喧。
想像东山姿，缅怀右军言。
梧桐识嘉树，蕙草留芳根。
白鹭暎春洲，青龙见朝暾。
地古云物在，台倾禾黍繁。
我来酌清波，于此树名园。
功成拂衣去，归入武陵源。

茫茫大梦中，惟我独先觉。
腾转风火来，假合作容貌。
灭除昏疑尽，领略入精要。
澄虑观此身，因得通寂照。
朗悟前后际，始知金仙妙。
幸逢禅居人，酌玉坐相召。
彼我俱若丧，云山岂殊调。
清风生虚空，明月见谈笑。
怡然青莲宫，永愿姿游眺。

风静杨柳垂，看花又别离。
几年同在此，今日各驱驰。
峡里闻猿叫，山头见月时。
殷勤一杯酒，珍重岁寒姿。

古宅集祆鸟，群号枯树枝。
黄昏窥人室，鬼物相与期。
居人不安寝，搏击思此时。
岂无鹰与鹯，饱肉不肯飞。
既乖逐鸟节，空养凌云姿。
孤负肉食恩，何异城上鸱。

云霄路竟别，中年迹暂同。
比翼趋丹陛，连骑下南宫。
佳咏邀清月，幽赏滞芳藂。
迨予一出守，与子限西东。
晨露方怆怆，离抱更忡忡。
忽睹九天诏，秉纶归国工。
玉座浮香气，秋禁散凉风。
应向横门度，环珮杳玲珑。
光辉恨未瞩，归思坐难通。
苍苍松桂姿，想在掖垣中。

上宰领淮右，下国属星驰。
雾野腾晓骑，霜竿裂冻旗。
萧萧陟连冈，莽莽望空陂。
风截雁嘹泪，云惨树参差。
高斋明月夜，中庭松桂姿。
当暌一酌恨，况此两旬期。

离弦既罢弹，樽酒亦已阑。
听我歌一曲，南徐在云端。
云端虽云邈，行路本非难。
诸侯皆爱才，公子远结欢。
济济都门宴，将去复盘桓。
令姿何昂昂，良马远游冠。
意气且为别，由来非所叹。

少年不远仕，秉笏东西京。
中岁守淮郡，奉命乃征行。
素惭省阁姿，况忝符竹荣。
效愚方此始，顾私岂获幷。
徘徊亲交恋，怆悢昆友情。
日暮风雪起，我去子还城。
登涂建隼旟，勒驾望承明。
云台焕中天，龙阙郁上征。
晨兴奉早朝，玉露霑华缨。
一朝从此去，服膺理庶甿。
皇恩傥岁月，归服厕群英。

出身忝时士，于世本无机。
爰以林壑趣，遂成顽钝姿。
临流意已凄，采菊露未稀。
举头见秋山，万事都若遗。
独践幽人踪，邈将亲友违。
髦士佐京邑，怀念枉贞词。
久雨积幽抱，清樽宴良知。
从容操剧务，文翰方见推。
安能戢羽翼，顾此林栖时。

天生逸世姿，竹马不曾骑。
览卷冰将释，援毫露欲垂。
金貂传几叶，玉树长新枝。
荣禄何妨早，甘罗亦小儿。

伐鼓通严城，车马溢广躔。
煌煌列明烛，朝服照华鲜。
金门杳深沈，尚听清漏传。
河汉忽已没，司阍启晨关。
丹殿据龙首，崔嵬对南山。
寒生千门里，日照双阙间。
禁旅下成列，炉香起中天。
辉辉睹明圣，济济行俊贤。
愧无鸳鹭姿，短翮空飞还。
谁当假毛羽，云路相追攀。

栖息绝尘侣，孱钝得自怡。
腰悬竹使符，心与庐山缁。
永日一酣寝，起坐兀无思。
长廊独看雨，众药发幽姿。
今夕已云罢，明晨复如斯。
何事能为累，宠辱岂要辞。

晨起满闱雪，忆朝阊阖时。
玉座分曙早，金炉上烟迟。
飘散云台下，凌乱桂树姿。
厕迹鸳鹭末，蹈舞丰年期。
今朝覆山郡，寂寥复何为。

朝红争景新，夕素含露翻。
妍姿如有意，流芳复满园。
单栖守远郡，永日掩重门。
不与花为偶，终遣与谁言。

[擢]干方数尺，幽姿已苍然。
结根西山寺，来植郡斋前。
新含野露气，稍静高窗眠。
虽为赏心遇，岂有岩中缘。

微才弃散地，拙宦惭清时。
白发徒自负，青云难可期。
胡尘暗东洛，亚相方出师。
分陕振鼓鼙，二崤满旌旗。
夫子廊庙器，迥然青冥姿。
阃外佐戎律，幕中吐兵奇。
前者驿使来，忽枉行军诗。
昼吟庭花落，夜讽山月移。
昔君隐苏门，浪迹不可羁。
诏书自征用，令誉天下知。
别来春草长，东望转相思。
寂寞山城暮，空闻画角悲。

急管杂青丝，玉瓶金屈卮。
寒天高堂夜，扑地飞雪时。
贺君关西掾，新绶腰下垂。
白面皇家郎，逸翮青云姿。
明旦之官去，他辰良会稀。
惜别冬夜短，务欢杯行迟。
季女犹自小，老夫未令归。
且看匹马行，不得鸣凤飞。
昔岁到冯翊，人烟接京师。
曾上月楼头，遥见西岳祠。
沙苑逼官舍，莲峰压城池。
多暇或自公，读书复弹棋。
州县信徒劳，云霄亦可期。
应须力为政，聊慰此相思。

颜子人叹屈，宦游今未迟。
伫闻明主用，岂负青云姿。
江柳秋吐叶，山花寒满枝。
知君客愁处，月满巴川时。

露井桃花发，双双燕并飞。
美人姿态里，春色上罗衣。
自爱频开镜，时羞欲掩扉。
不知行路客，遥惹五香归。


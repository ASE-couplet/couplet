良工运精思，巧极似有神。
临窗忽睹繁阴合，再盼真假殊未分。

仰幽岩而流盼，抚桂枝以凝想。
将千龄兮此遇，荃何为兮独往。

朝作猛虎行，暮作猛虎吟。
肠断非关陇头水，泪下不为雍门琴。
旌旗缤纷两河道，战鼓惊山欲倾倒。
秦人半作燕地囚，胡马翻衔洛阳草。
一输一失关下兵，朝降夕叛幽蓟城。
巨鳌未斩海水动，鱼龙奔走安得宁。
颇似楚汉时，翻覆无定止。
朝过博浪沙，暮入淮阴市。
张良未遇韩信贫，刘项存亡在两臣。
暂到下邳受兵略，来投漂母作主人。
贤哲栖栖古如此，今时亦弃青云士。
有策不敢犯龙鳞，窜身南国避胡尘。
宝书长剑挂高阁，金鞍骏马散故人。
昨日方为宣城客，掣铃交通二千石。
有时六博快壮心，绕床三匝呼一掷。
楚人每道张旭奇，心藏风云世莫知。
三吴邦伯多顾盼，四海雄侠皆相推。
萧曹曾作沛中吏，攀龙附凤当有时。
溧阳酒楼三月春，杨花漠漠愁杀人。
胡人绿眼吹玉笛，吴歌白纻飞梁尘。
丈夫相见且为乐，槌牛挝鼓会众宾。
我从此去钓东海，得鱼笑寄情相亲。

古人无宿诺，兹道以为难。
万里赴知己，一言诚可叹。
马蹄经月窟，剑术指楼兰。
地出北庭尽，城临西海寒。
森然瞻武库，则是弄儒翰。
入幕绾银绶，乘轺兼铁冠。
练兵日精锐，杀敌无遗残。
献捷见天子，论功俘可汗。
激昂丹墀下，顾盼青云端。
谁谓纵横策，翻为权势干。
将军既坎𡒄，使者亦辛酸。
耿介挹三事，羇离从一官。
知君不得意，他日会鹏抟。

阴崖有苍鹰，养子黑柏颠。
白蛇登其巢，吞噬恣朝餐。
雄飞远求食，雌者鸣辛酸。
力强不可制，黄口无半存。
其父从西归，翻身入长烟。
斯须领健鹘，痛愤寄所宣。
斗上捩孤影，噭哮来九天。
修鳞脱远枝，巨颡坼老拳。
高空得蹭蹬，短草辞蜿蜒。
折尾能一掉，饱肠皆已穿。
生虽灭众雏，死亦垂千年。
物情有报复，快意贵目前。
兹实鸷鸟最，急难心炯然。
功成失所往，用舍何其贤。
近经潏水湄，此事樵夫传。
飘萧觉素发，凛欲冲儒冠。
人生许与分，只在顾盼间。
聊为义鹘行，用激壮士肝。

棕拂且薄陋，岂知身效能。
不堪代白羽，有足除苍蝇。
荧荧金错刀，擢擢朱丝蝇。
非独颜色好，亦用顾盼称。
吾老抱疾病，家贫卧炎蒸。
咂肤倦扑灭，赖尔甘服膺。
物微世竞弃，义在谁肯征。
三岁清秋至，未敢阙缄藤。

贤豪赞经纶，功成空名垂。
子孙不振耀，历代皆有之。
郑公四叶孙，长大常苦饥。
众中见毛骨，犹是麒麟儿。
磊落贞观事，致君朴直词。
家声盖六合，行色何其微。
遇我苍吾阴，忽惊会面稀。
议论有余地，公侯来未迟。
虚思黄金贵，自笑青云期。
长卿久病渴，武帝元同时。
季子黑貂敝，得无妻嫂欺。
尚为诸侯客，独屈州县卑。
南游炎海甸，浩荡从此辞。
穷途仗神道，世乱轻土宜。
解帆岁云暮，可与春风归。
出入朱门家，华屋刻蛟螭。
玉食亚王者，乐张游子悲。
侍婢艳倾城，绡绮轻雾霏。
掌中琥珀锺，行酒双逶迤。
新欢继明烛，梁栋星辰飞。
两情顾盼合，珠碧赠于斯。
上贵见肝胆，下贵不相疑。
心事披写间，气酣达所为。
错挥铁如意，莫避珊瑚枝。
始兼逸迈兴，终慎宾主仪。
戎马暗天宇，呜呼生别离。

点素凝姿任画工，霜毛玉羽照帘栊。
借问飞鸣华表上，何如粉缋彩屏中。
文昌宫近芙蓉阙，兰室絪缊香且结。
𬬻气朝成缑岭云，银灯夜作华亭月。
日暖花明梁燕归，应惊片雪在仙闱。
主人顾盼千金重，谁肯裴回五里飞。

幽居盼天造，胡息运行机。
春葩妍既荣，秋叶瘁以飞。
滔滔川之逝，日没月光辉。
所贵法乾健，于道悟入微。
任彼声势徒，得志方夸毗。

谁语恓惶客，偏承顾盼私。
应逾骨肉分，敢忘死生期。
山县唯荒垒，云屯尽老师。
庖人宁自代，食蘗谬相推。
黄绶名空罢，青春鬓又衰。
还来扫门处，犹未报恩时。
独立花飞满，无言月下迟。
不知丞相意，更欲遣何之。

高楼倚玉梯，朱槛与云齐。
顾盼亲霄汉，谈谐息鼓鼙。
洪河斜更直，野雨急仍低。
今日陪尊俎，唯当醉似泥。

石梁耸千尺，高盼出林囗。
亘壑蹑丹虹，排云弄清影。
路期访道客，游衍空井井。

荆门一柱观，楚国三休殿。
环珮俨神仙，辉光生顾盼。
春风细腰舞，明月高堂宴。
梦泽水连云，渚宫花似霰。
俄惊白日晚，始悟炎凉变。
别岛异波潮，离鸿分海县。
南北断相闻，叹嗟独不见。

雪满中庭月映林，谢家幽赏在瑶琴。
楚妃波浪天南远，蔡女烟沙漠北深。
顾盼何曾因误曲，殷勤终是感知音。
若将雅调开诗兴，未抵丘迟一片心。

崔君初来时，相识颇未惯。
但闻赤县尉，不比博士慢。
赁屋得连墙，往来忻莫间。
我时亦新居，触事苦难办。
蔬飧要同吃，破袄请来绽。
谓言安堵后，贷借更何患。
不知孤遗多，举族仰薄宦。
有时未朝餐，得米日已晏。
隔墙闻讙呼，众口极鹅雁。
前计顿乖张，居然见真赝。
娇儿好眉眼，裤脚冻两骭。
捧书随诸兄，累累两角丱。
冬惟茹寒齑，秋始识瓜瓣。
问之不言饥，饫若厌刍豢。
才名三十年，久合居给谏。
白头趋走里，闭口绝谤讪。
府公旧同袍，拔擢宰山涧。
寄诗杂诙俳，有类说鹏鷃。
上言酒味酸，冬衣竟未擐。
下言人吏稀，惟足彪与虥。
又言致猪鹿，此语乃善幻。
三年国子师，肠肚习藜苋。
况住洛之涯，鲂鳟可罩汕。
肯效屠门嚼，久嫌弋者篡。
谋拙日焦拳，活计似锄刬。
男寒涩诗书，妻瘦剩腰襻。
为官不事职，厥罪在欺谩。
行当自劾去，渔钓老葭薍。
岁穷寒气骄，冰雪滑磴栈。
音问难屡通，何由觌清盼。

束带值明后，顾盼流辉光。
一心在陈力，鼎列夸四方。
款款效忠信，恩义皎如霜。
生时亮同体，死没宁分张。
壮躯闭幽隧，猛志填黄肠。
殉死礼所非，况乃用其良。
霸基弊不振，晋楚更张皇。
疾病命固乱，魏氏言有章。
从邪陷厥父，吾欲讨彼狂。

武夫何洸洸，衣紫袭绛裳。
借问胡为尔，列校在鹰扬。
依倚将军势，交结少年场。
探丸害公吏，抽刃妒名倡。
家产既不事，顾盼自生光。
酣歌高楼上，袒裼大道傍。
昔为编户人，秉耒甘哺糠。
今来从军乐，跃马饫膏粱。
犹思风尘起，无种取侯王。

舞商初赴节，湘燕远迎秋。
飘丝交殿网，乱滴起池沤。
激溜分龙阙，斜飞洒凤楼。
崇朝方浃宇，宸盼俯凝旒。

古人一言重，尝谓百年轻。
今投欢会面，顾盼尽平生。
簪裾非所托，琴酒冀相倂。
累日同游处，通宵款素诚。
霜飘知柳脆，雪冒觉松贞。
愿言何所道，幸得岁寒名。

昔岁俱充赋，同年遇有司。
八人称迥拔，两郡滥相知。
逸骥初翻步，鞲鹰暂脱羁。
远途忧地窄，高视觉天卑。
并入红兰署，偏亲白玉规。
近朱怜冉冉，伐木愿偲偲。
鱼鲁非难识，铅黄自懒持。
心轻马融帐，谋夺子房帷。
秀发幽岩电，清澄隘岸陂。
九霄排直上，万里整前期。
勇赠栖鸾句，惭当古井诗。
多闻全受益，择善颇相师。
脱俗殊常调，潜工大有为。
还醇凭酎酒，运智托围棋。
情会招车胤，闲行觅戴逵。
僧餐月灯阁，醵宴劫灰池。
胜概争先到，篇章竞出奇。
输赢论破的，点窜肯容丝。
山岫当街翠，墙花拂面枝。
莺声爱娇小，燕翼玩逶迤。
辔为逢车缓，鞭缘趁伴施。
密携长上乐，偷宿静坊姬。
僻性慵朝起，新晴助晚嬉。
相欢常满目，别处鲜开眉。
翰墨题名尽，光阴听话移。
绿袍因醉典，乌帽逆风遗。
暗插轻筹箸，仍提小屈卮。
本弦才一举，下口已三迟。
逃席冲门出，归倡借马骑。
狂歌繁节乱，醉舞半衫垂。
散漫纷长薄，邀遮守隘岐。
几遭朝士笑，兼任巷童随。
茍务形骸达，浑将性命[推]。
何曾爱官序，不省计家资。
忽悟成虚掷，翻然叹未宜。
使回耽乐事，坚赴策贤时。
寝食都忘倦，园庐遂绝窥。
劳神甘戚戚，攻短过孜孜。
叶怯穿杨箭，囊藏透颕锥。
超遥望云雨，摆落占泉坻。
略削荒凉苑，搜求激直词。
那能作牛后，更拟助洪基。
唱第听鸡集，趋朝忘马疲。
内人舆御案，朝景丽神旗。
首被呼名姓，多惭冠等衰。
千官容眷盼，五色照离披。
鹓侣从兹洽，鸥情转自縻。
分张殊品命，中外却驱驰。
出入称金籍，东西侍碧墀。
鬬班云汹涌，开扇雉参差。
切愧寻常质，亲瞻咫尺姿。
日轮光照耀，龙服瑞葳蕤。
誓欲通愚謇，生憎效喔咿。
佞存真妾妇，谏死是男儿。
便殿承偏召，权臣惧挠私。
庙堂虽稷契，城社有狐狸。
似锦言应巧，如弦数易欺。
敢嗟身暂黜，所恨政无毗。
谬辱良由此，升腾亦在斯。
再令陪宪禁，依旧履阽危。
使蜀常绵远，分台更崄巇。
匿奸劳发掘，破党恶持疑。
斧刃迎皆碎，盘牙老未萎。
乍能还帝笏，讵忍折吾支。
虎尾元来险，圭文却类疵。
浮荣齐壤芥，闲气咏江蓠。
阙下殷勤拜，樽前啸傲辞。
飘沈委蓬梗，忠信敌蛮夷。
戏诮青云驿，讥题皓发祠。
贪过谷隐寺，留读岘山碑。
草没章台阯，堤横楚泽湄。
野莲侵稻陇，亚柳压城陴。
遇物伤凋换，登楼思漫弥。
金攒嫩橙子，瑿泛远鸬鹚。
仰竹藤缠屋，苫茆荻补篱。
面梨通蒂朽，火米带芒炊。
苇笋针筒束，𫚣鱼箭羽鬐。
芋羹真底可，鲈鲙漫劳思。
北渚销魂望，南风著骨吹。
度梅衣色渍，食稗马蹄羸。
院榷和泥碱，官酤小麹醨。
讹音烦缴绕，轻俗丑威仪。
树罕贞心柏，畦丰卫足葵。
坳洼饶尰矮，游惰压庸缁。
病赛乌称鬼，巫占瓦代龟。
连阴蛙张王，瘴疟雪治医。
我正穷于是，君宁念及兹。
一篇从日下，双鲤送天涯。
坐捧迷前席，行吟忘结綦。
匡床铺错绣，几案踊灵芝。
形影同初合，参商喻此离。
扇因秋弃置，镜异月盈亏。
壮志诚难夺，良辰岂复追。
宁牛终夜永，潘鬓去年衰。
溟渤深那测，穹苍意在谁。
驭方轻騕袅，车肯重辛夷。
卧辙希濡沫，低颜受颔颐。
世情焉足怪，自省固堪悲。
溷鼠虚求洁，笼禽方讶饥。
犹胜忆黄犬，幸得早图之。

何满能歌能宛转，天宝年中世称罕。
婴刑击在囹圄间，水调哀音歌愤懑。
梨园弟子奏玄宗，一唱承恩羁网缓。
便将何满为曲名，御谱亲题乐府纂。
鱼家入内本领绝，叶氏有年声气短。
自外徒烦记得词，点拍才成已夸诞。
我来湖外拜君侯，正值灰飞仲春琯。
广宴江亭为我开，红妆逼坐花枝暖。
此时有态蹋华筵，未吐芳词貌夷坦。
翠蛾转盼摇雀钗，碧袖歌垂翻鹤卵。
定面凝眸一声发，云停尘下何劳算。
迢迢击磬远玲玲，一一贯珠匀款款。
犯羽含商移调态，留情度意抛弦管。
湘妃宝瑟水上来，秦女玉箫空外满。
缠绵叠破最殷勤，整顿衣裳颇闲散。
冰含远溜咽还通，莺泥晚花啼渐懒。
敛黛吞声若自冤，郑袖见捐西子浣。
阴山鸣雁晓断行，巫峡哀猿夜呼伴。
古者诸侯飨外宾，鹿鸣三奏陈圭瓒。
何如有态一曲终，牙筹记令红螺碗。

浔阳十月天，天气仍温燠。
有霜不杀草，有风不落木。
玄冥气力薄，草木冬犹绿。
谁肯湓浦头，回眼看修竹。
其有顾盼者，持刀斩且束。
剖劈青琅玕，家家盖墙屋。
吾闻汾晋间，竹少重如玉。
胡为取轻贱，生此西江曲。

天下有道见，无道卷怀之。
此乃圣人语，吾闻诸仲尼。
矫矫四先生，同禀希世资。
随时有显晦，秉道无磷缁。
秦皇肆暴虐，二世遘乱离。
先生相随去，商岭采紫芝。
君看秦狱中，戮辱者李斯。
刘项争天下，谋臣竟悦随。
先生如鸾鹤，去入冥冥飞。
君看齐鼎中，焦烂者郦其。
子房得沛公，自谓相遇迟。
八难掉舌枢，三略役心机。
辛苦十数年，昼夜形神疲。
竟杂霸者道，徒称帝者师。
子房尔则能，此非吾所宜。
汉高之季年，嬖宠锺所私。
冢嫡欲废夺，骨肉相忧疑。
岂无子房口，口舌无所施。
亦有陈平心，心计将何为。
皤皤四先生，高冠危映眉。
从容下南山，顾盼入东闱。
前瞻惠太子，左右生羽仪。
却顾戚夫人，楚舞无光辉。
心不画一计，口不吐一词。
暗定天下本，遂安刘氏危。
子房吾则能，此非尔所知。
先生道既光，太子礼甚卑。
安车留不住，功成弃如遗。
如彼旱天云，一雨百谷滋。
泽则在天下，云复归稀夷。
勿高巢与由，勿尚吕与伊。
巢由往不返，伊吕去不归。
岂如四先生，出处两逶迤。
何必长隐逸，何必长济时。
由来圣人道，无朕不可窥。
卷之不盈握，舒之亘八陲。
先生道甚明，夫子犹或非。
愿子辨其惑，为予吟此诗。

有木秋不凋，青青在江北。
谓为洞庭橘，美人自移植。
上受顾盼恩，下勤浇溉力。
实成乃是枳，臭苦不堪食。
物有似是者，真伪何由识。
美人默无言，对之长叹息。
中含害物意，外矫凌霜色。
仍向枝叶间，潜生刺如棘。

一步一愁新，轻轻恐陷人。
薄光全透日，残影半销春。
蝉想行时翼，鱼惊蹋处鳞。
底虚难驻足，岸阔怯回身。
岂暇踟蹰久，宁辞顾盼频。
愿将兢慎意，从此赴通津。

遥遥寒冬时，萧萧蹑太无。
仰望蘂宫殿，横天临不虚。
下看白日流，上造真皇居。
西牖日门开，南衢星宿疏。
王母来瑶池，庆云拥琼轝。
嵬峩丹凤冠，摇曳紫霞裾。
照彻圣姿严，飘飖神步徐。
仙郎执玉节，侍女捧金书。
灵香散彩烟，北阙路𫐌阗。
龙马行无迹，歌钟声沸天。
驭风升宝坐，郁景晏华筵。
妙奏三春曲，高罗万古仙。
七珍飞满坐，九液酌如泉。
灵佩垂轩下，旗旛列帐前。
狮麟威赫赫，鸾凤影翩翩。
顾盼乃须臾，已是数千年。

京江水清滑，生女白如脂。
其间杜秋者，不劳朱粉施。
老濞即山铸，后庭千双眉。
秋持玉斝醉，与唱金缕衣。
濞既白首叛，秋亦红泪滋。
吴江落日渡，灞岸绿杨垂。
联裾见天子，盼眄独依依。
椒壁悬锦幕，镜奁蟠蛟螭。
低鬟认新宠，窈袅复融怡。
月上白璧门，桂影凉参差。
金阶露新重，闲捻紫箫吹。
莓苔夹城路，南苑雁初飞。
红粉羽林仗，独赐辟邪旗。
归来煮豹胎，餍饫不能饴。
咸池升日庆，铜雀分香悲。
雷音后车远，事往落花时。
燕禖得皇子，壮髪绿緌緌。
画堂授傅姆，天人亲捧持。
虎睛珠络褓，金盘犀镇帷。
长杨射熊罴，武帐弄哑咿。
渐抛竹马剧，稍出舞鸡奇。
崭崭整冠珮，侍宴坐瑶池。
眉宇俨图画，神秀射朝辉。
一尺桐偶人，江充知自欺。
王幽茅土削，秋放故乡归。
觚棱拂斗极，回首尚迟迟。
四朝三十载，似梦复疑非。
潼关识旧吏，吏髪已如丝。
却唤吴江渡，舟人那得知。
归来四邻改，茂苑草菲菲。
清血洒不尽，仰天知问谁。
寒衣一匹素，夜借邻人机。
我昨金陵过，闻之为歔欷。
自古皆一贯，变化安能推。
夏姬灭两国，逃作巫臣姬。
西子下姑苏，一舸逐鸱夷。
织室魏豹俘，作汉太平基。
误置代籍中，两朝尊母仪。
光武绍高祖，本系生唐儿。
珊瑚破高齐，作婢舂黄糜。
萧后去扬州，突厥为阏氏。
女子固不定，士林亦难期。
射钩后呼父，钓翁王者师。
无国要孟子，有人毁仲尼。
秦因逐客令，柄归丞相斯。
安知魏齐首，见断箦中尸。
给丧蹶张辈，廊庙冠峩危。
珥貂七叶贵，何妨戎虏支。
苏武却生返，邓通终死饥。
主张既难测，翻覆亦其宜。
地尽有何物，天外复何之。
指何为而捉，足何为而驰。
耳何为而听，目何为而窥。
己身不自晓，此外何思惟。
因倾一樽酒，题作杜秋诗。
愁来独长咏，聊可以自怡。

君为豫章姝，十三才有余。
翠茁凤生尾，丹叶莲含跗。
高阁倚天半，章江联碧虚。
此地试君唱，特使华筵铺。
主人顾四座，始讶来踟蹰。
吴娃起引赞，低徊映长裾。
双鬟可高下，才过青罗襦。
盼盼乍垂袖，一声雏凤呼。
繁弦迸关纽，塞管裂圆芦。
众音不能逐，袅袅穿云衢。
主人再三叹，谓言天下殊。
赠之天马锦，副以水犀梳。
龙沙看秋浪，明月游朱湖。
自此每相见，三日已为疏。
玉质随月满，艳态逐春舒。
绛唇渐轻巧，云步转虚徐。
旌斾忽东下，笙歌随舳舻。
霜凋谢楼树，沙暖句溪蒲。
身外任尘土，樽前极欢娱。
飘然集仙客，讽赋欺相如。
聘之碧瑶珮，载以紫云车。
洞闭水声远，月高蟾影孤。
尔来未几岁，散尽高阳徒。
洛城重相见，婥婥为当垆。
怪我苦何事，少年垂白须。
朋游今在否，落拓更能无。
门馆恸哭后，水云秋景初。
斜日挂衰柳，凉风生座隅。
洒尽满襟泪，短歌聊一书。

楚女梅簪白雪姿，前溪碧水冻醪时。
云罍心凸知难捧，凤管簧寒不受吹。
南国剑眸能盼眄，侍臣香袖爱僛垂。
自怜穷律穷途客，正怯孤灯一局碁。

闲吟芍药诗，惆望久嚬眉。
盼眄回眸远，纤衫整髻迟。
重寻春昼梦，笑把浅花枝。
小市长陵住，非郎谁得知。

楼高春日早，屏束麝烟堆。
盼眄凝魂别，依稀梦雨来。
绿鬟羞妥么，红颊思天偎。
鬬草怜香蕙，簪花间雪梅。
戌辽虽咽切，游蜀亦迟回。
锦字梭悬壁，琴心月满台。
笑筵凝贝启，眠箔晓珠开。
腊破征车动，袍襟对泪裁。

浮湘沿迅湍，逗浦凝远盼。
渐见江势阔，行嗟水流漫。
赤岸杂云霞，绿竹缘溪涧。
向背群山转，应接良景晏。
沓障连夜猿，平沙覆阳雁。
纷吾望阙客，归桡速已惯。
中道方溯洄，迟念自兹撰。
赖欣衡阳美，持以蠲忧患。

院梅发向尺，园鸟复成曲。
落日游南湖，果掷颜如玉。
含情不得语，转盼知所属。
惆怅未可归，宁关须采菉。

代业京华里，远投魑魅乡。
登高望不极，云海四茫茫。
伊昔承休盼，曾为人所羡。
两朝赐颜色，二纪陪欢宴。
昆明御宿侍龙媒，伊阙天泉复几回。
西夏黄河水心剑，东周清洛羽觞杯。
苑中落花扫还合，河畔垂杨拨不开。
千春万寿多行乐，柏梁和歌攀睿作。
赐金分帛奉恩辉，风举云摇入紫微。
晨趋北阙鸣珂至，夜出南宫把烛归。
载笔儒林多岁月，幞被文昌佐吴越。
越中山海高且深，兴来无处不登临。
永和九年刺海郡，暮春三月醉山阴。
愚谓嬉游长似昔，不言流寓歘成今。
始安繁华旧风俗，帐饮倾城沸江曲。
主人丝管清且悲，客子肝肠断还续。
荔浦蘅皋万里余，洛阳音信绝能疏。
故园今日应愁思，曲水何能更祓除。
逐伴谁怜合浦叶，思归岂食桂江鱼。
不求汉使金囊赠，愿得佳人锦字书。

霹雳引，丰隆鸣，猛兽噫气蛇吼声。
鹦鹉鸟，同资造化兮殊粹精。
鹔鹴毛，翡翠翼。
鹓雏延颈，鹍鸡弄色。
鹦鹉鸟，同禀阴阳兮异埏埴。
彼何为兮，隐隐振振。
此何为兮，绿衣翠襟。
彼何为兮，窘窘蠢蠢。
此何为兮，好貌好音。
彷彷兮徉徉，似妖姬躧步兮动罗裳。
趋趋兮跄跄，若处子回眸兮登玉堂。
爰有兽也，安其忍，觜其胁，距其胸，与之放旷浪浪兮，从从容容。
钩爪锯牙也，宵行昼伏无以当，遇之兮忘味。
抟击腾掷也，朝飞暮噪无以拒，逢之兮屏气。
由是言之，贪残薄则智慧作，贪残临之兮不复攫。
由是言之，智慧周则贪残囚，智慧犯之兮不复忧。
菲形陋质虽贱微，皇王顾遇长光辉。
离宫别馆临朝市，妙舞繁弦杂宫征。
嘉喜堂前景福内，合欢殿上明光里。
云母屏风文彩合，流苏斗帐香烟起。
承恩宴盼接宴喜，高视七头金骆驼。
平怀五尺铜狮子，国有君兮国有臣。
君为主兮臣为宾，朝有贤兮朝有德。
贤为君兮德为饰，千年万岁兮心转忆。

北客入西京，北雁再离北。
秋寝独前兴，天梭星落织。
耽玩余恬爽，顾盼轻疴力。
旅途少颜尽，明镜劝仙食。
出门路纵横，张家路最直。
昨夜梦见书，张家厅上壁。

汪汪积水光连空，重叠细纹晴漾红。
赤帝龙孙鳞甲怒，临流一盼生阴风。
鼍鼓三声报天子，雕旌兽舰凌波起。
雷吼涛惊白石山，石鲸眼裂蟠蛟死。
溟池海浦俱喧豗，青帜白旌相次来。
箭羽枪缨三百万，踏翻西海生尘埃。
茂陵仙去菱花老，唼唼游鱼近烟岛。
渺莽残阳钓艇归，绿头江鸭眠沙草。

古有韩终道，授之刘先生。
身如碧凤皇，羽翼披轻轻。
先生盛驱役，臣伏甲与丁。
势可倒五岳，不唯鞭群灵。
飘飖驾翔螭，白日朝太清。
空遗古坛在，稠叠烟萝屏。
远怀步罡夕，列宿森然明。
四角镇露兽，三层差羽婴。
回眸盼七炁，运足驰疏星。
象外真既感，区中道俄成。
迩来向千祀，云峤空峥嵘。
石上橘花落，石根瑶草青。
时时白鹿下，此外无人行。
我访岑寂境，自言斋戒精。
如今君安死，魂魄犹膻腥。
有芨皆绿字，有芝皆紫茎。
相将望瀛岛，浩荡凌沧溟。

我生天地间，独作南宾雁。
哀鸣慕前侣，不免饮啄晏。
虽蒙小雅咏，未脱鱼网患。
况是婚礼须，忧为弋者篡。
晴鸢争上下，意气苦凌慢。
吾常吓鸳雏，尔辈安足讪。
回头语晴鸢，汝食腐鼠惯。
无异驽骀群，恋短豆皂栈。
岂知潇湘岸，葭菼蘋萍间。
有石形状奇，寒流古来湾。
闲看麋鹿志，了不忧刍豢。
世所重巾冠，何妨野夫丱。
骚人夸蕙芷，易象取陆苋。
漆园逍遥篇，中亦载斥鷃。
汝惟材性下，嗜好不可谏。
身虽慕高翔，粪壤是盻盼。
或闻通鬼魅，怪祟立可辩。
硩蔟书尚存，宁容恣妖幻。

严冬忽作看花日，盛暑翻为见雪时。
坐上弄娇声不转，尊前掩笑意难知。
含歌媚盼如桃叶，妙舞轻盈似柳枝。
年几未多犹怯在，些些私语怕人疑。

读书三十载，驰骛周六经。
儒衣干时主，忠策献阙廷。
一朝奉休盼，从容厕群英。
束身趋建礼，秉笔坐承明。
廨署相填噎，僚吏纷纵横。
五日休澣时，屠苏绕玉屏。
橘花覆北沼，桂树交西荣。
树栖两鸳鸯，含春向我鸣。
皎洁绮罗艳，便娟丝管清。
扰扰天地间，出处各有情。
何必岩石下，枯槁闲此生。

秋天瑟瑟夜漫漫，夜白风清玉露漙。
燕山游子衣裳薄，秦地佳人闺阁寒。
欲向楼中萦楚练，还来机上裂齐纨。
揽红袖兮愁徙倚，盼青砧兮怅盘桓。
盘桓徙倚夜已久，萤火双飞入帘牖。
西北风来吹细腰，东南月上浮纤手。
此时秋月可怜明，此时秋风别有情。
君看月下参差影，为听莎间断续声。
绛河转兮青云晓，飞鸟鸣兮行人少。
攒眉缉缕思纷纷，对影穿针魂悄悄。
闻道还家未有期，谁怜登陇不胜悲。
梦见形容亦旧日，为许裁缝改昔时。
缄书远寄交河曲，须及明年春草绿。
莫言衣上有斑斑，只为思君泪相续。

王子不事俗，高驾眇难追。
茅土非屑盼，倾城无乐资。
宴坐深林中，三世同一时。
皎皎独往心，不为尘网欺。
朅来已复去，今去何来思。
回首谢同行，勤会安请期。

孤拙竟何营，徒希折桂名。
始终谁肯荐，得失自难明。
贡乏雄文献，归无瘠土耕。
沧江长发梦，紫陌久惭行。
意纵求知切，才惟惧鉴精。
五言非琢玉，十载看迁莺。
取进心甘钝，伤嗟骨每惊。
尘襟痕积泪，客鬓白新茎。
顾盼身堪教，吹嘘羽觉生。
依门情转切，荷德力须倾。
奖善犹怜贡，垂恩必不轻。
从兹便提挈，云路自生荣。

王子仙车下凤台，紫缨金勒驭龙媒。
□□□□□□出，环佩锵锵天上来。
𫛛鹊楼前云半卷，鸳鸯殿上月裴回。
玉盘错落银灯照，珠帐{王灵}珑宝扇开。
盈盈二八谁家子，红粉新妆胜桃李。
从来六行比齐姜，自许千门奉楚王。
楚王宫里能服饰，顾盼倾城复倾国。
合欢锦带蒲萄花，连理香裙石榴色。
金炉半夜起氛氲，翡翠被重苏合熏。
不学曹王遇神女，莫言罗敷邀使君。
同心婉娩若琴瑟，更笑天河有灵匹。
一朝福履盛王门，百代光辉增帝室。
富贵荣华实可怜，路傍观者谓神仙。
祗应早得淮南术，会见双飞入紫烟。

爱此凌霜操，移来独占春。
贞心初得地，劲节始依人。
笼月烟犹薄，当轩色转新。
枝低无宿羽，叶静不留尘。
每与芝兰近，常惭雨露均。
幸因逢顾盼，生植及兹辰。

真卿耿𣲗尧舜逢明主，严徐得侍臣。
分行接三事，高兴柏梁新。
楚国千山道，秦城万里人。
镜中看齿发，河上有烟尘。
望阙飞青翰，朝天忆紫宸。
喜来欢宴洽，愁去咏歌频。
顾盼情非一，睽携处亦频。
吴兴贤太守，临水最殷勤。

刘师服侯喜轩辕弥明巧匠斲山骨，刳中事煎烹。
直柄未当权，塞口且吞声。
龙头缩菌蠢，豕腹涨彭亨。
外苞干藓文，中有暗浪惊。
在冷足自安，遭焚意弥贞。
谬当鼎鼐间，妄使水火争。
大似烈士胆，圆如战马缨。
上比香炉尖，下与镜面平。
秋瓜未落蒂，冻芋强抽萌。
一块元气闭，细泉幽窦倾。
不值输写处，焉知怀抱清。
方当洪炉然，益见小器盈。
睆睆无刃迹，团团类天成。
遥疑龟负图，出曝晓正晴。
旁有双耳穿，上有孤髻撑。
或讶短尾铫，又似无足铛。
可惜寒食球，掷此傍路坑。
何当出灰灺，无计离缾罂。
陋质荷斟酌，狭中愧提擎。
岂能煮仙药，但未污羊羹。
形模妇女笑，度量儿童轻。
徒示坚重性，不过升合盛。
傍似废毂仰，侧见折轴横。
时于蚯蚓窍，微作苍蝇鸣。
以兹翻溢愆，实负任使诚。
常居顾盼地，敢有漏泄情。
宁依暖热弊，不与寒凉幷。
区区徒自效，琐琐不足呈。
回旋但兀兀，开阖惟[铿铿]。
全胜瑚琏贵，空有口传名。
岂比俎豆古，不为手所撜。
磨砻去圭角，浸润着光精。
愿君莫嘲诮，此物方施行。

八座镇雄军，歌谣满路新。
汾川三月雨，晋水百花春。
囹圄长空锁，干戈久覆尘。
儒僧观子夜，羁客醉红茵。
笔砚行随手，诗书坐绕身。
小材多顾盼，得作食鱼人。

侬家暂下山，入到城隍里。
逢见一群女，端正容貌美。
头带蜀样花，燕脂涂粉腻。
金钏镂银朵，罗衣绯红紫。
朱颜类神仙，香带氛氲气。
时人皆顾盼，痴爱染心意。
谓言世无双，魂影随他去。
狗𫜪枯骨头，虚自舐唇齿。
不解返思量，与畜何曾异。
今成白发婆，老陋若精魅。
无始由狗心，不超解脱地。

别渚望邗城，岐路春日遍。
柔风吹杨柳，芳景流郊甸。
日日东林期，今夕异乡县。
文房旷佳士，禅室阻清盼。
离恨夺赏心，不得谐所愿。
莫忆山中人，碧云遥可见。

有叟有叟，居岳之室。
忽振金汤，下彼巉崪。
闻蜀风景，地宁得一。
富人侯王，旦奭摩诘。
龙角日角，紫气盘屈。
揭日月行，符汤禹出。
天步孔艰，横流犯跸。
穆穆蜀俗，整整师律。
髯发垂雪，忠贞贯日。
四人苏活，万里丰谧。
无雨不膏，有露皆滴。
有叟有叟，无实行实。
一瓶一衲，既朴且质。
幸蒙顾盼，词煖恩郁。
轩镜光中，愿如善吉。

整驾辞五岳，排烟凌九霄。
纷然太虚中，羽斾更相招。
且盼蓬壶近，谁言昆阆遥。
悠悠竟安适，仰赴三天朝。

[玉]户金缸，愿陪君王。
邯郸宫中，金石丝簧。
卫女秦娥，左右成行。
纨缟缤纷，翠眉红妆。
王欢顾盼，为王歌舞。
愿得君欢，常无灾苦。

转盼如波眼，娉婷似柳腰。
花里暗相招。
忆君肠欲断，恨春宵。

亭亭峄阳树，落落千万寻。
独抱出云节，孤生不作林。
影摇绿波水，彩绚丹霞岑。
直干思有托，雅志期所任。
匠者果留盼，雕斵为雅琴。
文以楚山玉，错以昆吾金。
虬凤吐奇状，商征含清音。
清音雅调感君子，一抚一弄怀知己。
不知锺期百年余，还忆朝朝几千里。
马卿台上应芜没，阮籍帷前空已矣。
山情水意君不知，拂匣调弦为谁理。
调弦拂匣倍含情，况复空山秋月明。
陇水悲风已呜咽，离鹍别鹤更凄清。
将军塞外多奇操，中散林间有正声。
正声谐风雅，欲竟此曲谁知者。
自言幽隐乏先容，不道人物知音寡。
谁能一奏和天地，谁能再抚欢朝野。
朝野欢娱乐未央，车马骈阗盛彩章。
岁岁汾川事箫鼓，朝朝伊水听笙簧。
窈窕楼台临上路，妖娆歌舞出平阳。
弹弦本自称仁祖，吹管由来许季长。
犹怜雅歌淡无味，渌水白云谁相贵。
还将逸词赏幽心，不觉繁声论远意。
传闻帝乐奏钧天，傥冀微躬备五弦。
愿持东武宫商韵，长奉南熏亿万年。

圣主万年兴，贤臣数载升。
古灵传岳秀，宏量禀川澄。
畿甸举长策，风霜秉直绳。
出车遥俗震，登阁满朝称。
赋简流亡辑，农安政理凭。
还家新长幼，巡垅旧沟塍。
忠梗大勋立，寰瀛堕业惩。
焚香兼御史，悬镜委中丞。
旟隼当朝立，台骢发郡乘。
司徒汉家重，国典颍川征。
云路俄平入，台阶忽上凌。
秉钧调造化，宣綍慰黎烝。
金省方秋作，瑶轩直夜凭。
中书赠陈准，右相简王陵。
三杰贤更穆，百僚欢且兢。
摇怀及宾友，计曲辨淄渑。
阊阖暝阴散，钩陈爽气凝。
月深宫树转，河近禁楼冰。
卑吏夙驱策，微涓效斗升。
望麾宵继火，书板曙怀蒸。
彼此虽流盼，规模转服膺。
惠将霄汉隔，劳或岁时矜。
位重恩宁滥，才轻慑不胜。
林峦甘独往，疵贱苦相仍。
敢忘衔花雀，思同附骥蝇。
平生逐鸟雀，何日嗣苍鹰。

鹊巢恶木巅，常窘一枝息；宁知猗（椅）[一]（原卷作“椅”）梧凤，亦欲此栖宿！喈喈多好音，矫矫奋轻翼，上林岂不成，（蒋礼鸿〖简称“蒋”〗、项楚〖简称“项”〗皆云：“成”当作“茂”。
原卷作“茂”。
）胡为恋幽仄？处陋仍莫保，居华固陵偪，下流不可居[二]斯言可佩服。
（[一]俞平伯先生云：“‘猗梧’当作‘椅梧’。
《诗·定之方中》：‘椅桐梓漆。
’”[二]刘盼遂先生云：“司马迁《报任少卿书》云：负下未易居，下游多谤议，此合为一句。
”）-8-。

-69-一从沦陷自天涯，数度恓（原作“栖”）惶怨别家。
将谓飘零长失路，谁知运合至流沙。
浪漫有幸达人主，惟恨天才遇尚赊。
日夕恩波沾雨露，纵横顾盼益光华。
光华远近谁不羡，常思刷羽抟风便。
忽使三冬告别离，山河万里诚难见。
昨来魂梦傍阳关，省到敦煌奉玉颜。
舞席歌楼似登陟，绮筳花柳记跻攀。
总缘宿昔承言笑，此夜论心岂𫏐闲。
睡里不知回早晚，觉时只觉泪斑斑。

众生眼盼盼，心路甚堂堂。
三（袁、项校“一”）种逐耶娘，一种惜身命，一种忧死亡。
侧长恭勉（张改作“抛”）面，长生跪拜羊。
口中不解语，情下极荒忙。
何忍刺他煞，曾无阡许惶。
牛头捉得你，镬里熟煎汤。

霜叶飞红过夏墟，金风吹雁集荒渠。
鞭挥清渭分流外，目送乌江远树余。
五子歌声犹在耳，十旬猎迹已成畬。
天时人因堪惆怅，闷对牙旗展簿书。
（影印文渊阁《四库全书》本《河南通志》卷七四、民国廿二年刊刘盼遂纂《太康县志》卷六、《古今图书集成·职方典》卷三八八《开封府部》）。

久仰高明抱朴忠，倏传马首向城东。
锦袍光射三千里，汗史功高百二雄。
童稚候门烹雀舌，黎老植杖盼菊松。
皇天应欲逸家辅，故遣盘桓醉碧筒。
（见光绪三年刊许清源纂《道州志》卷十一）。

-1029-泓然一缶水，下与坳{右为幻}堂接。
青菰八九枝，圆荷四五叶。
动摇香风至，顾盼野心惬。
行可采芙蓉，长江讵云涉。
（见钱仲联《韩昌黎诗系年集释》卷九《奉和钱七兄曹长盆池所植》附）（按：宋方崧卿《韩集举正》卷三云：“钱徽也。
唐本具钱诗于前。
”）。

大贤志勋略，琢石依崔嵬。
声容问古今，文字埋草莱。
仰想驻旌戟，仍闻建亭台。
胡为积岁荒，密迩无人开。
顾鄙作吏间，探幽来此隈。
披寻忽惊喜，叹咏空徘徊。
盼睐得殊境，卑高怯冗材。
薙芜碧藓出，-1068-芟竹鲜风来。
危槛架幽谷，飞轩标胜垓。
分明见城郭，毕竟抛尘埃。
叠嶂天外展，长溪林际回。
平原淡烟境，远壑生云雷。
物象宁极已，英灵信悠哉。
凄清泛瑶瑟，放浪酣金杯。
求古外凡意，立言悲自媒。
永怀紫芝客，眺览期相陪。
（清嘉庆十一年刊洪亮吉纂《泾县志》卷三一）（〖1〗清赵绍祖《泾川金石记》载宋蒋之奇跋云：“裴丹《东峰亭诗》十六句，其碑亡之久矣。
初中裕得断碑以示余，有其诗幷序，才十〖“十”字似为衍文〗六韵，而阙其十韵。
今年至水西，及还，中裕以其碑见寄云：‘白云院僧处琎掘土获之。
’十六韵皆全，而缺二十余字。
其前六韵幷序所缺字，则以断编正之。
独后十韵中缺一字不可考。
既而公曼复于民间访得一本为示，又补后所阙一字，遂为完篇矣。
序虽不甚佳，而诗颇近雅，重刻之，所以存故事也。
熙宁二年十一月十六日，尚书主客员外郎前殿中侍御史里行蒋之奇颖叔题。
”）。

俯仰存太上，华景秀丹田。
左顾提郁仪，右盼携结璘。
六度观梵行，道德了袒新。
宿命积福应，闻经若至亲。
天扔超世才，乐诵希微篇。
冲虚太和气，吐纳流霞津。
胎息静百关，寥寥究三便。
泥丸洞明镜，遂成金华仙。
魔王敬受事，故能朝诸天。
皆从斋戒起，累功结宿缘。
飞行凌太虚，提携高上人。
（《正统道藏》本杜光庭《太上黄箓斋仪》卷一。
）。

-1669-玉室焕东霞，紫辇浮绛宸。
华台何盼目，北宴飞天元。
清浄太无中，眇眇蹑景迁。
吟咏大洞章，唱此三九篇。
曲寝大漠内，神王方寸间，寂室思灵晖，何事苦山林。
须臾变衰翁，回为孩中颜。

太霞扇晨晖，九气无常形。
玄辔飞霄外，八景乘高清。
手把玉皇袂，携我晨中生。
盼观七曜房，朗朗亦冥冥。
超哉魏氏子，有心复有情。
玄挺自嘉会，金书东华名。
贤安密所研，相期旸谷汧。

驾歘控清虚，徘徊西华馆。
琼林既神杪，虎旗逐烟散，慧风振丹旍，明烛朗八焕。
解襟庸房里，神铃鸣-1670-蒨粲。
栖景若林柯，九弦玄中弹。
遗我积世忧，释此千年叹。
怡盼无极已，终夜复待旦。

君不见正心修行诸佛子，以见非心故不忧。
知心非心意非意，八风伤逼岂怀愁。
随风东西无我所，独脱逍遥不系舟。
设使住时终非住，走遍十方而不流。
不见我时于无我，善哉设性任沈浮。
世间妄想无真实，吾于此中何所求？只用非心觉非学，亦复正修于不修。
若人不知如此处，不应称名作比丘。
为个痴心作奴仆，爱结缠之不自由。
而此更增诸苦恼，永劫长涂三界囚。
生死相连弥复甚，盼不能得永长休。
行路难，路难无令过诸念。
无念之念乃为真，真念无真还自炎。

下看荣竟子，笃似蛙与蟆。
顾盼庆浊中，忧患自相罗。

啸歌九玄台，崖岭凝凄端。
心理六觉畅，目弃尘滓氛。
流霞耀金室，虚堂散重玄。
积感致灵降，形单道亦分。
倏歘盼万劫，岂觉周亿椿。

少年负胆气，好勇复知机。
仗剑出门去，孤城逢合围。
杀人辽水上，走马渔阳归。
错落金锁甲，蒙茸貂鼠衣。
还家行且猎，弓矢速如飞。
地迥鹰犬疾，草深狐兔肥。
腰间带两绶，转盼生光辉。
顾谓今日战，何如随建威。

双丝作绠系银瓶，百尺寒泉辘轳上。
悬丝一绝不可望，似妾倾心在君掌。
人生意气好迁捐，只重狂花不重贤。
宴罢调筝奏离鹤，回娇转盼泣君前。
君不见眼前事，岂保须臾心勿异。
西山日下雨足稀，侧有浮云无所寄。
但愿莫忘前者言，锉骨黄尘亦无愧。
行路难，劝君酒，莫辞烦，美酒千锺犹可尽，心中片愧何可论。
一闻汉主思故剑，使妾长嗟万古魂。

朝作猛虎行，暮作猛虎吟。
肠断非关陇头水，泪下不为雍门琴。
旌旗缤纷两河道，战鼓惊山欲颠倒。
秦人半作燕地囚，胡马翻衔洛阳草。
一输一失关下兵，朝降夕叛幽蓟城。
巨鳌未斩海水动，鱼龙奔走安得宁。
颇似楚汉时，翻覆无定止。
朝过博浪沙，暮入淮阴市。
张良未遇韩信贫，刘项存亡在两臣。
𫏐到下邳受兵略，来投漂母作主人。
贤哲栖栖古如此，今时亦弃青云士。
有策不敢犯龙鳞，窜身南国避胡尘。
宝书玉剑挂高阁，金鞍骏马散故人。
昨日方为宣城客，掣铃交通二千石。
有时六博快壮心，遶床三匝呼一掷。
楚人每道张旭奇，心藏风云世莫知。
三吴邦伯皆顾盼，四海雄侠两追随。
萧曹曾作沛中吏，攀龙附凤当有时。
溧阳酒楼三月春，杨花茫茫愁杀人。
胡雏绿眼吹玉笛，吴歌白纻飞梁尘。
丈夫相见且为乐，槌牛挝鼓会众宾。
我从此去钓东海，得鱼笑寄情相亲。

君子枉清盼，不知东走迷。
离家来几月，络纬鸣中闺。
桃李君不言，攀花愿成蹊。
那能吐芳信，惠好相招携。
我有结绿珍，久藏浊水泥。
时人弃此物，乃与燕珉齐。
摭拭欲赠之，申眉路无梯。
辽东惭白豕，楚客羞山鸡。
徒有献芹心，终流泣玉啼。
祗应自索漠，留舌示山妻。

都尉朝天跃马归，香风吹人花乱飞。
银鞍紫鞚照云日，左顾右盼生光辉。
是时仆在金门里，待诏公车谒天子。
长揖蒙垂国士恩，壮心剖出酬知己。
一别蹉跎朝市间，青云之交不可攀。
傥其公子重回顾，何必侯嬴长抱关。

天籁何参差，噫然大块吹。
玄元包橐籥，紫气何逶迤。
七叶运皇化，千龄光本支。
仙风生指树，大雅歌螽斯。
诸王若鸾虬，肃穆列藩维。
哲兄锡茅土，圣代罗荣滋。
九卿领徐方，七步继陈思。
伊昔全盛日，雄豪动京师。
冠剑朝凤阙，楼船侍龙池。
鼓钟出朱邸，金翠照丹墀。
君王一顾盼，选色献蛾眉。
列戟十八年，未曾辄迁移。
大臣小喑鸣，谪窜天南垂。
长沙不足舞，贝锦且成诗。
佐郡浙江西，病闲绝驱驰。
阶轩日苔藓，鸟雀噪檐帷。
时乘平肩舆，出入畏人知。
北宅聊偃憩，欢愉恤惸嫠。
羞言梁苑地，烜赫耀旌旗。
兄弟八九人，吴秦各分离。
太贤达机兆，岂独虑安危。
小子谢麟阁，雁行忝肩随。
令弟字延陵，凤毛出天姿。
清英神仙骨，芬馥茝兰蕤。
梦得春草句，将非惠连谁。
深心紫河车，与我特相宜。
金膏犹罔象，玉液尚磷缁。
伏枕寄宾馆，宛同清漳湄。
药物多见馈，珍羞亦兼之。
谁道溟渤深，犹言浅恩慈。
鸣蝉游子意，促织念归期。
骄阳何太赫，海水烁龙龟。
百川尽凋枯，舟檝阁中逵。
策马摇凉月，通宵出郊圻。
泣别目眷眷，伤心步迟迟。
愿言保明德，王室伫清夷。
掺袂何所道，援毫投此辞。

吾祖吹橐籥，天人信森罗。
归根复太素，群动熙元和。
炎炎四真人，摛辩若涛波。
交流无时寂，杨墨日成科。
夫子闻洛诵，夸才才固多。
为金好踊跃，久客方蹉跎。
道可束卖之，五宝溢山河。
劝君还嵩丘，开酌盼庭柯。
三花如未落，乘兴一来过。

处世若大梦，胡为劳其生。
所以终日醉，颓然卧前楹。
觉来盼庭前，一鸟花间鸣。
借问此何时，春风语流莺。
感之欲叹息，对酒还自倾。
浩歌待明月，曲尽已忘情。

皓月升林表，公堂满清辉。
嘉宾自远至，觞饮夜何其。
宰邑视京县，归来无寸资。
瓌文溢众宝，雅正得吾师。
广川含澄澜，茂树擢华滋。
短才何足数，枉赠愧妍词。
欢盼良见属，素怀亦已披。
何意云栖翰，不嫌蓬艾卑。
但恐河汉没，回车首路岐。

鼋头之山，直上洞庭连青天。
苍苍烟树闭古庙，中有蛾眉成水仙。
水府沈沈行路绝，蛟龙出没无时节。
魂同魍魉潜太阴，身与空山长不灭。
东晋永和今几代，云发素颜犹盼睐。
阴深灵气静凝美，的砾龙绡杂琼珮。
山精木魅不敢亲，昏明想像如有人。
蕙兰琼芳积烟露，碧窗松月无冬春。
舟客经过奠椒醑，巫女南音歌激楚。
碧水冥空惟鸟飞，长天何处云随雨。
红渠绿蘋芳意多，玉灵荡漾凌清波。
孤峰绝岛俨相向，鬼啸猿啼垂女萝。
皓雪琼枝殊异色，北方绝代徒倾国。
云没烟销不可期，明堂翡翠无人得。
精灵变态状无方，游龙宛转惊鸿翔。
湘妃独立九疑暮，汉女菱歌春日长。
始知仙事无不有，可惜吴宫空白首。

柱下闻周史，书中慰越吟。
近看三岁字，遥见百年心。
价以吹嘘长，恩从顾盼深。


碧昏朝合雾，丹卷暝韬霞。
结叶繁云色，凝璚遍雪华。
光楼皎若粉，映幕集疑沙。
泛柳飞飞絮，妆梅片片花。
照璧台圆月，飘珠箔穿露。
瑶洁短长阶，玉藂高下树。
映桐珪累白，萦峰莲抱素。
断续气将沈，徘徊岁云暮。
怀珍愧隐德，表瑞伫丰年。
橤间飞禁苑，鹤处舞伊川。
傥咏幽兰曲，同懽黄竹篇。

高鉴清洞彻，儒风入进难。
诏书增宠命，才子益能官。
门带山光晚，城临江水寒。
唯余好文客，时得咏幽兰。

徇世甘长往，逢时忝一官。
欲朝青琐去，羞向白云看。
荣宠无心易，艰危抗节难。
思君写怀抱，非敢和幽兰。

幽兰谁复奏，闲匣以端忧。
知止惭先觉，归欤想故侯。
山蝉铃阁晚，江雨麦田秋。
唯有空门学，相期老一丘。

高翼闲未倦，孤云旷无期。
晴霞海西畔，秋草燕南时。
邺中多上才，耿耿丹霄姿。
顾我于逆旅，与君发光仪。
同将儒者方，获忝携人知。
幽兰与芳佩，寒玉锵美词。
旧友在伊洛，鸣蝉思山陂。
到来再春风，梦尽双琼枝。
素业且无负，青冥殊未迟。
南桥天气好，脉脉一相思。

翼亮登三命，谟猷本一心。
致斋移秘府，祗事见冲襟。
皓月当延阁，祥风自禁林。
相庭方积玉，王度已如金。
运偶唐虞盛，情同丙魏深。
幽兰与白雪，何处寄庸音。

黔娄住何处，仁邑无馁寒。
岂悟旧羇旅，变为新闲安。
二顷有余食，三农行可观。
笼禽得高巢，辙鲋还层澜。
翳翳桑柘墟，纷纷田里欢。
兵戈忽消散，耦耕非艰难。
嘉木偶良酌，芳阴庇清弹。
力农唯一事，趣世徒万端。
静觉本相厚，动为末所残。
此外有余暇，锄荒出幽兰。

幽兰露，如啼眼。
无物结同心，烟花不堪翦。
草如茵，松如盖。
风为裳，水为佩。
油壁车，久相待。
冷翠烛，劳光彩。
西陵下，风吹雨。

旧知山里绝氛埃，登高日暮心悠哉。
子平一去何时返？仲叔长游遂不来。
幽兰独夜清琴曲，桂树凌云浊酒杯。
槁项同枯木，丹心等死灰。

独住三峰下，年深学炼丹。
一间松叶屋，数片石花冠。
酒待山中饮，琴将洞口弹。
开门移远竹，剪草出幽兰。
荒壁通泉架，晴崖晒药坛。
寄知骑省客，长向白云闲。

幽兰露，如啼眼。
无物结同心，烟花不堪剪。
草如茵，松如盖。
风为裳，水为珮。
油壁车，夕相待。
冷翠烛，劳光彩。
西陵下，风吹雨。

何事花前泣，曾逢旧日春。
先皇初在镐，贱子正游秦。
拨乱干戈后，经文礼乐辰。
徽章悬象魏，貔虎画骐驎。
光武休言战，唐尧念睦姻。
琳琅铺柱础，葛藟茂河漘。
尚齿惇耆艾，搜材拔积薪。
裴王持藻镜，姚宋斡陶钧。
内史称张敞，苍生借寇恂。
名卿唯讲德，命士耻忧贫。
杞梓无遗用，𫇴荛不忘询。
悬金收逸骥，鼓瑟荐嘉宾。
羽翼皆随凤，圭璋肯杂珉。
班行容济济，文质道彬彬。
百度依皇极，千门辟紫宸。
措刑非茍简，稽古蹈因循。
书谬偏求伏，诗亡远听申。
雄推三虎贾，群擢八龙荀。
海外恩方洽，寰中教不泯。
儒林精阃奥，流品重清淳。
天净三光丽，时和四序均。
卑官休力役，蠲赋免艰辛。
蛮貊同车轨，乡原尽里仁。
帝途高荡荡，风俗厚訚訚。
暇日耕耘足，丰年雨露频。
戍烟生不见，村竖老犹纯。
耒耜勤千亩，牲牢奉六禋。
南郊礼天地，东野辟原畇。
校猎求初吉，先农卜上寅。
万方来合杂，五色瑞轮囷。
池籞呈朱雁，坛场得白麟。
酹金光照耀，奠璧彩璘玢。
掉荡云门发，蹁跹鹭羽振。
集灵撞玉磬，和鼓奏金錞。
建簴崇牙盛，衔钟兽目嗔。
总干形屹崪，戛{吾攵}背嶙峋。
文物千官会，夷音九部陈。
鱼龙华外戏，歌舞洛中嫔。
佳节修酺礼，非时宴侍臣。
梨园明月夜，花萼艳阳晨。
李杜诗篇敌，苏张笔力匀。
乐章轻鲍照，碑板笑颜竣。
泰岳陪封禅，汾阴颂鬼神。
星移逐西顾，风暖助东巡。
浴德留汤谷，搜畋过渭滨。
沸天雷殷殷，匝地毂辚辚。
沃土心逾炽，豪家礼渐湮。
老农羞荷锸，贪贾学垂绅。
曲艺争工巧，雕机变组紃。
青凫连不解，红粟朽相因。
山泽长孳货，梯航竞献珍。
翠毛开越巂，龙眼弊瓯闽。
玉馔薪然蜡，椒房烛用银。
铜山供横赐，金屋贮宜嚬。
班女恩移赵，思王赋感甄。
辉光随顾步，生死属摇唇。
世族功勋久，王姬宠爱亲。
街衢连甲第，冠盖拥朱轮。
大道垂珠箔，当垆踏锦茵。
轩车隘南陌，钟磬满西邻。
出入张公子，骄奢石季伦。
鸡场潜介羽，马埒并扬尘。
韬袖夸狐腋，弓弦尚鹿{月寅}。
紫绦牵白犬，绣{韦詹}被花骃。
箭倒南山虎，鹰擒东郭{夋兔}。
翻身迎过雁，劈肘取回鹑。
竟蓄朱公产，争藏邴氏缗。
桥桃矜马鹜，倚顿数牛犉。
齑鬬冬中韭，羹怜远处莼。
万钱才下箸，五酘未称醇。
曲水闲销日，倡楼醉度旬。
探丸依郭解，投辖伴陈遵。
共谓长之泰，那知遽构屯。
奸心兴桀黠，凶丑比顽嚚。
斗柄侵妖彗，天泉化逆鳞。
背恩欺乃祖，连祸及吾民。
{豸契}貐当前路，鲸鲵得要津。
王师才业业，暴卒已{虤/曰}{虤/曰}。
杂虏同谋夏，宗周𫏐去豳。
陵园深暮景，霜露下秋旻。
凤阙悲巢𫛳，鹓行乱野麏。
华林荒茂草，寒竹碎贞筠。
村落空垣坏，城隍旧井堙。
破船沉古渡，战鬼聚阴燐。
振臂谁相应，攒眉独不伸。
毁容怀赤绂，混迹戴黄巾。
木梗随波荡，桃源𢽾隐沦。
弟兄书信断，鸥鹭往来驯。
忽遇山光澈，遥瞻海气真。
秘图推废[主]，后圣合经纶。
野杏浑休植，幽兰不复纫。
但惊心愤愤，谁恋水粼粼。
尽室离深洞，轻桡荡小{舟仑}。
殷勤题白石，怅望出青蘋。
梦寐平生在，经过处所新。
阮郎迷里巷，辽鹤记城闉。
虚过休明代，旋为朽病身。
劳生常矻矻，语旧苦谆谆。
晚岁多衰柳，先秋愧大椿。
眼前年少客，无复昔时人。

琴中古曲是幽兰，为我殷勤更弄看。
欲得身心俱静好，自弹不及听人弹。

清剡与严湍，潺湲皆可忆。
适来玩山水，无此秋潭色。
莫辨幽兰丛，难分翠禽翼。
迟迟洲渚步，临眺忘餐食。

松老秋意孤，夜凉吟风水。
山人在远道，相忆中夜起。
春光如不至，幽兰含香死。
响象离鹤情，念来一相似。
月斜掩扉卧，又在梦魂里。

太和八九年，训注极虓虎。
潜身九地底，转上青天去。
四海镜清澄，千官云片缕。
公私各闲暇，追游日相伍。
岂知祸乱根，枝叶潜滋莽。
九年夏四月，天诫若言语。
烈风驾地震，狞雷驱猛雨。
夜于正殿阶，拔去千年树。
吾君不省觉，二凶日威武。
操持北斗柄，开闭天门路。
森森明庭士，缩缩循墙鼠。
平生负奇节，一旦如奴虏。
指名为锢党，状迹谁告诉。
喜无李杜诛，敢惮髡钳苦。
时当秋夜月，日值曰庚午。
喧喧皆传言，明晨相登注。
予时与和鼎，官班各持斧。
和鼎顾予言，我死知处所。
当庭裂诏书，退立须鼎俎。
君门晓日开，赭案横霞布。
俨雅千官容，勃郁吾累怒。
适属命鄜将，昨之传者误。
明日诏书下，谪斥南荒去。
夜登青泥坂，坠车伤左股。
病妻尚在床，稚子初离乳。
幽兰思楚泽，恨水啼湘渚。
恍恍三闾魂，悠悠一千古。
其冬二凶败，涣汗开汤罟。
贤者须丧亡，谗人尚堆堵。
予于后四年，谏官事明主。
常欲雪幽冤，于时一裨补。
拜章岂艰难，胆薄多忧惧。
如何干斗气，竟作炎荒土。
题此涕滋笔，以代投湘赋。

黄河摇溶天上来，玉楼影近中天台。
龙头泻酒客寿杯，主人浅笶红玫瑰。
梓泽东来七十里，长沟复堑埋云子。
可惜秋眸一脔光，汉陵走马黄尘起。
南浦老鱼腥古涎，真珠密字芙蓉篇。
湘中寄到梦不到，衰容自去抛凉天。
忆得蛟丝裁小卓，蛱蝶飞回木绵薄。
绿繍笙囊不见人，一口红霞夜深嚼。
幽兰泣露新香死，画图浅缥松溪水。
楚丝微觉竹枝高，半曲新辞写绵纸。
巴西夜市红守宫，后房点臂斑斑红。
堤南渴雁自飞久，芦花一夜吹西风。
晓帘串断蜻蜓翼，罗屏但有空青色。
玉湾不钓三千年，莲房暗被蛟龙惜。
湿银注镜井口平，鸾钗映月寒铮铮。
不知桂树在何处，仙人不下双金茎。
百尺相风插重屋，侧近嫣红伴柔绿。
百劳不识对月郎，湘竹千条为一束。

先达志其大，求意不约文。
士伸在知己，已况仕于君。
微诚夙所尚，细故不足云。
时来忽易失，事往良难分。
顾念凡近姿，焉欲殊常勋。
亦以行则是，岂必素有闻。
千虑且犹失，万绪何其纷。
进士茍非党，免相安得群。
众口金可铄，孤心丝共棼。
意忠仗朋信，语勇同败军。
古剑徒有气，幽兰秪自薰。
高秩向所忝，于义如浮云。

紫陌追随日，青门相见时。
宦游从此去，离别几年期。
芳桂尊中酒，幽兰下调词。
他乡有明月，千里照相思。

十年俱薄宦，万里各他方。
云天断书札，风土异炎凉。
太息幽兰紫，劳歌奇树黄。
日疑怀叔度，夜似忆真长。
北使从江表，东归在洛阳。
相逢慰畴昔，相对叙存亡。
草深穷巷毁，竹尽故园荒。
雅节君弥固，衰颜余自伤。
人事盈虚改，交游宠辱妨。
雀罗争去翟，鹤氅竞寻王。
思极欢娱至，朋情讵可忘。
琴樽横宴席，岩谷卧词场。
连骑追佳赏，城中及路傍。
三川宿雨霁，四月晚花芳。
复此开悬榻，宁唯入后堂。
兴酣鸲鹆舞，言洽凤皇翔。
高选俄迁职，严程已饬装。
抚躬衔道义，携手恋辉光。
玉振先推美，金铭旧所防。
勿嗟离别易，行役共时康。

长随圣泽堕尧天，濯遍幽兰叶叶鲜。
才喜轻尘销陌上，已愁新月到堦前。
文腾要地成非久，珠缀秋荷偶得圆。
几处花枝抱离恨，晓风残月正澘然。

哑轧暮江上，橹声摇落心。
宛陵三千里，路指吴云深。
莼菜动归兴，忽然闻会吟。
南浮龙川月，东下敬亭岑。
多君咏逍遥，结萝碧溪阴。
高笼华表鹤，静对幽兰琴。
汗漫江海思，傲然抽冠簪。
归屿未云寂，还家应追寻。
二陆文苑秀，岧嶤怀所钦。
惜我入洛晚，不睹双南金。
江左风流尽，名贤成古今。
送君无限意，别酒但加斟。

玉棺来九天，凫舃掩穷泉。
芜没池塘屿，凄凉翰墨筵。
短期存大梦，旧好委浮烟。
我有幽兰曲，因君遂绝弦。

南浮虽六月，风水已秋凉。
日乱看江树，身飞逐楚樯。
后期谁可定，临别语空长。
远宦须清苦，幽兰贵独芳。

气吐幽兰出洞房，乐人先问调宫商。
声和细管珠才转，曲度沈烟雪更香。
公子不随肠万结，离人须落泪千行。
巫山唱罢行云过，犹自微尘舞画梁。

为物稍有香，心遭蠹虫啮。
平人登太行，万万车轮折。
一辞桂岭猿，九泣东门月。
年年孟春时，看花不如雪。
僻居城南隅，颜子须泣血。
沈埋若九泉，谁肯开口说。
辛勤学机杼，坐对秋灯灭。
织锦花不常，见之尽云拙。
自怜孤生竹，出土便有节。
每听浮竞言，喉中似无舌。
忽然风雷至，惊起池中物。
拔上青云巅，轻如一毫髪。
珑珑金锁甲，稍稍城乌绝。
名字如鸟飞，数日便到越。
幽兰生虽晚，幽香亦难歇。
何以保此身，终身事无缺。

群玉诗名冠李唐，投诗换得校书郎。
吟魂醉魄知何处，空有幽兰隔岸香。

满匣冰泉咽又鸣，玉音闲澹入神清。
巫山夜雨弦中起，湘水清波指下生。
蜂簇野花吟细韵，蝉移高柳迸残声。
不须更奏幽兰曲，卓氏门前月正明。

曈昽赫日东方来，禁城烟煖蒸青苔。
金楼美人花屏开，晨妆未罢车声催。
幽兰报暖紫芽折，夭花愁艳蝶飞回。
五陵年少惜花落，酒浓歌极翻如哀。
四时轮环终又始，百年不见南山摧。
游人陌上骑生尘，颜子门前吹死灰。

俗远风尘隔，春还初服迟。
林疑中散地，人似上皇时。
芳杜湘君曲，幽兰楚客词。
山中有春草，长似寄相思。

龙云玉叶上，鹤雪瑞花新。
影乱铜乌吹，光销玉马津。
含辉明素篆，隐迹表祥轮。
幽兰不可俪，徒自绕阳春。

故乡眇千里，离忧积万端。
鹑服长悲碎，蜗庐未卜安。
富钩徒有想，贫铗为谁弹。
柳秋风叶脆，荷晓露文团。
晚金丛岸菊，余佩下幽兰。
伐木伤心易，维桑归去难。
独有孤明月，时照客庭寒。

为问幽兰桂，空山复若何。
芬芳终有分，采折更谁过。
望在轩阶近，恩霑雨露多。
移居傥得地，长愿接琼柯。

昨夜龙云（一作“楼”）上，今朝鹤雪新。
祇（一作“怪”）看花发树，不听鸟惊春。
回影疑神女，高歌似郢人。
幽兰难可继，更欲效而嚬。
（同前引《经国集》十三。
）（按《续日本纪》云：“宝字三年正月，大保藤原惠美朝臣押胜安蕃客于田村第，当代文士赋诗送别，副使扬泰师作诗和之。
”宝字，系日本淳仁天皇年号，即天平宝字。
天平宝字三年，当唐肃宗乾元二年，渤海文王大兴二十二年。
）。

幽兰生矣，于彼朝阳。
含雨露之津润，吸日月之休光。
美人愁思兮，采芙蓉于南浦；公子忘忧兮，树萱草于北堂。
虽处幽林与穷谷，不以无人而不芳。
（《杨盈川集》卷一《幽兰赋》附）。

幽兰生矣，于彼朝阳。
含雨露之津润，吸日月之休光。
美人愁思兮，采芙蓉于南浦；公子忘忧兮，树萱草于北堂。
虽处幽林与穷谷，不以无人而不芳。
（《杨盈川集》卷一《幽兰赋》附）。

昔闻兰叶据龙图，复道兰林引凤雏。
鸿归燕去紫茎歇，露往霜来绿叶枯。
（《杨盈川集》卷一《幽兰赋》附）。

幽兰绿水耿清音，叹息先生枉用心。
世上几时曾好古，人前何必苦霑襟。
（《太平广记》卷二○三引《耳目记》引）（按：《全唐诗》卷六四三收山甫七律《赠弹琴李处士》，前四句与此首较相似，但首句完全不同，另三句也颇有异文，故仍录出。
）-1201-。

在汉绝纲纪，溟渎多腾[湍]（濡）。
煌煌魏世祖，拯溺静波澜。
天纪已垂定，邦人亦保完。
大开相公府，掇拾尽幽兰。
始从众君子，日侍[贤]（冥）主欢。
[文]（天）皇在共宫，烝孝逾问安。
监抚多余闲，园囿恣游观。
末臣戴簪笔，翊圣从和鸾（一作“銮”）。
月出行殿凉，珍[木]（水）清露漙。
天文信辉丽，铿锵[振]（枕）琅玕。
被[命]（中）仰[为]（微）和，[顾己诚所难]（顾征成所难）。
弱质不自持，危脆朽萎残。
岂意十余年，陵寝梧[楸]（漱）寒。
今朝坤明国，[再]（弄）顾簪蝉冠。
侍游于离宫，高蹑浮云端。
却忆西跳时，生死暂悲酸。
君昔汉公卿，未央冠群贤。
倘若念平生，览此同怆然。

黄鸟何关关，幽兰亦靡靡。
此时深闺妇，日照纱窗里。
娟娟双青娥，微微启玉齿。
自惜桃李年，误身游侠子。
无事久离别，不知今生死。

亭宇丽朝景，帘牖散暄风。
小山初构石，珍树正然红。
弱藤已扶树，幽兰欲成丛。
芳心幸如此，佳人时不同。


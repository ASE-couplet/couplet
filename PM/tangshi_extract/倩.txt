沁水田园先自多，齐城楼观更无过。
倩语张骞莫辛苦，人今从此识天河。

老去悲秋强自宽，兴来今日尽君欢。
羞将短发还吹帽，笑倩旁人为正冠。
蓝水远从千涧落，玉山高并两峰寒。
明年此会知谁健，醉把茱萸子细看。

轩辕休制律，虞舜罢弹琴。
尚错雄鸣管，犹伤半死心。
圣贤名古邈，羇旅病年侵。
舟泊常依震，湖平早见参。
如闻马融笛，若倚仲宣襟。
故国悲寒望，群云惨岁阴。
水乡霾白屋，枫岸叠青岑。
郁郁冬炎瘴，蒙蒙雨滞淫。
鼓迎非祭鬼，弹落似鸮禽。
兴尽才无闷，愁来遽不禁。
生涯相汩没，时物自萧森。
疑惑尊中弩，淹留冠上簪。
牵裾惊魏帝，投阁为刘歆。
狂走终奚适，微才谢所钦。
吾安藜不糁，汝贵玉为琛。
乌几重重缚，鹑衣寸寸针。
哀伤同庾信，述作异陈琳。
十暑岷山葛，三霜楚户砧。
叨陪锦帐座，久放白头吟。
反朴时难遇，忘机陆易沈。
应过数粒食，得近四知金。
春草封归恨，源花费独寻。
转蓬忧悄悄，行药病涔涔。
瘗夭追潘岳，持危觅邓林。
蹉跎翻学步，感激在知音。
却假苏张舌，高夸周宋镡。
纳流迷浩汗，峻址得嵚崟。
城府开清旭，松筠起碧浔。
披颜争倩倩，逸足竞骎骎。
朗鉴存愚直，皇天实照临。
公孙仍恃险，侯景未生擒。
书信中原阔，干戈北斗深。
畏人千里井，问俗九州箴。
战血流依旧，军声动至今。
葛洪尸定解，许靖力还任。
家事丹砂诀，无成涕作霖。

孙弘期射策，长倩赠生刍。
至洁心将比，忘忧道不孤。
芝兰方入室，萧艾莫同途。
馥馥香犹在，青青色更殊。
芳宁九春歇，薰岂十年无。
葑菲如堪采，山苗自可逾。

白须宗孙侍坐时，愿持寿酒前致词。
鄙词何所拟，请自边城始。
边城贵者李将军，战鼓遥疑天上闻。
屯田布锦周千里，牧马攒花溢万群。
白云本是乔松伴，来遶青营复飞散。
三声画角咽不通，万里蓬根一时断。
丰州闻说似凉州，沙塞晴明部落稠。
行客已去依独戍，主人犹自在高楼。
梦亲旌斾何由见，每阻清风一回面。
洞里先生那怪迟，人天无路自无期。
砂泉丹井非同味，桂树榆林不并枝。
吾翁致身殊得计，地仙亦是三千岁。
莫著戎衣期上清，东方曼倩逢人轻。

移家近住邨，贫苦自安存。
细问梨果植，远求花药根。
倩人开废井，趁犊入新园。
长爱当山立，黄昏不闭门。

最是城中闲静处，更回门向寺前开。
云山且喜重重见，亲故应须得得来。
借倩学生排药合，留连处士乞松栽。
自君移到无多日，墙上人名满绿苔。

新果真琼液，来应宴紫兰。
圆疑窃龙颔，色已夺鸡冠。
远火微微辨，残星隐隐看。
茂先知味易，曼倩恨偷难。
忍用烹骍骆，从将玩玉盘。
流年如可驻，何必九华丹。

才子声名白侍郎，风流虽老尚难当。
诗情逸似陶彭泽，斋日多如周太常。
矻矻将心求净法，时时偷眼看春光。
知君技痒思欢䜩，欲倩天魔破道场。

迎得春光先到来，浅黄轻绿映楼台。
只缘袅娜多情思，更被春风长倩猜。

春景娇春台，新露泣新梅。
春叶参差吐，新花重叠开。
花影飞莺去，歌声度鸟来。
倩看飘飖雪，何如舞袖回。

春景娇春台，新露泣新梅。
春叶参差吐，新花重叠开。
花影飞莺去，歌声度鸟来。
倩看飘飖雪，何如舞袖回。

东西分我情，魂梦安能定。
野客云作心，高僧月为性。
浮云自高闲，明月常空净。
衣敝得古风，居山无俗病。
吟听碧云语，手把青松柄。
羡尔欲寄书，飞禽杳难倩。

松色不肯秋，玉性不可柔。
登山须正路，饮水须直流。
倩鹤附书信，索云作衣裘。
仙村莫道远，枉策招交游。

长卿牢落悲空舍，曼倩诙谐取自容。
见买若耶溪水剑，明朝归去事猿公。

井上辘轳床上转，水声繁，弦声浅。
情若何，荀奉倩。
城头日，长向城头住。
一日作千年，不须流下去。

清晓趋丹禁，红缨降紫宸。
驱禽养得熟，和叶摘来新。
圆转盘倾玉，鲜明笼透银。
内园题两字，西掖赐三臣。
荧惑晶华赤，醍醐气味真。
如珠未穿孔，似火不烧人。
杏俗难为对，桃顽讵可伦。
肉嫌卢橘厚，皮笑荔枝皴。
琼液酸甜足，金丸大小匀。
偷须防曼倩，惜莫掷安仁。
手擘才离核，匙抄半是津。
甘为舌上露，暖作腹中春。
已惧长尸禄，仍惊数食珍。
最惭恩未报，饱𫗪不才身。

白首余杭白太守，落魄抛名来已久。
一辞渭北故园春，再把江南新岁酒。
杯前笑歌徒勉强，镜里形容渐衰朽。
领郡惭当潦倒年，邻州喜得平生友。
长洲草接松江岸，曲水花连镜湖口。
老去还能痛饮无，春来曾作闲游否。
凭莺传语报李六，倩雁将书与元九。
莫嗟一日日催人，且贵一年年入手。

弊宅须重葺，贫家乏羡财。
桥凭川守造，树倩府僚栽。
朱板新犹湿，红英暖渐开。
仍期更携酒，倚槛看花来。

足伤遭马坠，腰重倩人抬。
秪合窗间卧，何由花下来。
坐依桃叶枝，行呷地黄杯。
强出非他意，东风落尽梅。

香刹看非远，祇园入始深。
龙蟠松矫矫，玉立竹森森。
怪石千僧坐，灵池一剑沈。
海当亭两面，山在寺中心。
酒熟凭花劝，诗成倩鸟吟。
寄言轩冕客，此地好抽簪。

渺渺钱唐路几千，想君到后事依然。
静逢竺寺猿偷橘，闲看苏家女采莲。
故妓数人凭问询，新诗两首倩留传。
舍人虽健无多兴，老挍当时八九年。

逸翮暂时成落羽，将归太白赏灵踪。
须寻最近碧霄处，拟倩和云买一峰。

戟门连日闭，苦饮惜残春。
开锁通新客，教姬屈醉人。
倩歌牵白马，自舞踏红茵。
时辈皆相许，平生不负身。

姓丁黄鹤辽东去，客倩仙翁海上人。
闻道姓名多改变，只今偕是圣朝臣。

诗新得意恣狂疏，挥手终朝力有余。
今到诗家浑手战，欲题名字倩人书。

杜诗韩集愁来读，似倩麻姑痒处抓。
天外凤凰谁得髓，无人解合续弦胶。

新果真琼液，人应宴紫兰。
圆疑窃龙颔，色已夺鸡冠。
远火微微辨，繁星历历看。
茂先知味好，曼倩恨偷难。
忍用烹酥酪，从将玩玉盘。
流年如可驻，何必九华丹。

一叶下前墀，淮南人已悲。
蹉跎青汉望，迢遰白云期。
老信相如渴，贫忧曼倩饥。

十里蒹葭入薜萝，春风谁许暂鸣珂。
相如渴后狂还减，曼倩归来语更多。
门枕碧溪冰皓耀，槛齐青嶂雪嵯峨。
野桥沽酒茅檐醉，谁羡红楼一曲歌。

楚客停桡太守知，露凝丹叶自秋悲。
蟹螯只恐相如渴，鲈鲙应防曼倩饥。
风卷曙云飘角远，雨昏寒浪挂帆迟。
离心更羡高斋夕，巫峡花深醉玉卮。

铉府诞英规，公才天下知。
谓乘羔雁族，继入凤皇池。
赤县求人隐，青门起路岐。
翟回车少别，凫化舃遥驰。
神哭周南境，童歌渭北垂。
贤哉荀奉倩，衮职伫来仪。

两串春团敌夜光，名题天柱印维扬。
偷嫌曼倩桃无味，捣觉嫦娥药不香。
惜恐被分缘利市，尽应难觅为供堂。
麤官寄与真抛却，赖有诗情合得尝。

怪得清风送异香，娉婷仙子曳霓裳。
惟应错认偷桃客，曼倩曾为汉侍郎。

昔年曾伴玉真游，每到仙宫即是秋。
曼倩不归花落尽，满丛烟露月当楼。

荒鸡夜唱战尘深，五鼓雕舆过上林。
才信倾城是真语，直教涂地始甘心。
两重秦苑成千里，一炷胡香抵万金。
曼倩死来无绝艺，后人谁肯惜青禽。

高谈敬风鉴，古貌怯冰棱。
虱暴妨归梦，虫喧彻曙更。
梦里思甘露，言中惜惠灯。
新破毗昙义，相期卜夜论。
随樵劫猿藏，隈石觑熊缘。
[捽]胡云彩落，疻面月痕消。
掷履仙凫起，扯衣蝴蝶飘。
羞中含薄怒，颦里带余娇。
醒后犹攘臂，归时更折腰。
狂夫自缨绝，眉势倩人描。
不愿石郎戴笠，难甘玉女披衣。

倩人医病树，看仆补衡茅。
散髪还同阮，无心敢慕巢。
简便书露竹，尊待破霜匏。
日好林间坐，烟萝近欲交。

逐日生涯敢计冬，可嗟寒事落然空。
窗怜返照缘书小，庭喜新霜为橘红。
衰柳尚能和月动，败兰犹拟倩烟笼。
不知海上今清浅，试与飞书问洛公。

华阳门外五芝生，飡罢愁君入杳冥。
遥夜独栖还有梦，昔年相见便忘形。
为分科斗亲铅椠，与说蜉蝣坐竹棂。
醮后几时归紫阁，别来终日诵黄庭。
闲教辨药僮名甲，静识窥巢鹤姓丁。
绝涧饮羊春水腻，傍林烧石野烟腥。
深沈谷响含疏磬，片段岚光落画屏。
休采古书探禹穴，自刊新历鬬尧蓂。
珠宫凤合迎萧史，玉籍人谁访蔡经。
架上黑椽长褐稳，案头丹篆小符灵。
霓轩入洞齐初月，羽节升坛拜七星。
当路独行冲虎豹，向风孤啸起雷庭。
凝神密室多生白，叙事聊编尽杀青。
匝地山川皆暗写，隐天竽籁祗闲听。
分张火力烧金灶，拂拭苔痕洗酒缾。
翠壁上吟朝复暮，暖云边卧醉还醒。
倚身长短裁筇杖，倩客高低结草亭。
直用森严朝北帝，爱将清浅问东溟。
常思近圃看栽杏，拟借邻峰伴采苓。
揜树半扉晴霭霭，背琴残烛晓荧荧。
旧来扪虱知王猛，欲去为龙叹管宁。
蟾魄几应临蕙帐，渔竿犹尚枕枫汀。
衔烟细草无端绿，冒雨闲花作意馨。
掠岸惊波沈翡翠，入檐斜照碍蜻蜓。
初征汉栈宜飞檄，待破燕山好勒铭。
六辔未收千里马，一囊空负九秋萤。
我悲雌伏真方枘，他骋雄材似建瓴。
合在深崖齐散术，自求沧海点流萍。
频抛俗物心还爽，远忆幽期目剩暝。
见买扁舟束真诰，手披仙语任扬舲。

几年无事傍江湖，醉倒黄公旧酒垆。
觉后不知明月上，满身花影倩人扶。

雪然飞下立苍苔，应伴江鸥拒我来。
见欲扁舟摇荡去，倩君先作水云媒。

翠羽红襟镂彩云，双飞常笑白鸥群。
谁怜化作雕金质，从倩沈檀十里闻。

泽北邨贫烟火狞，稚田冬旱倩牛耕。
老人惆怅逢人诉，开尽黄花麦未金。

诗家偏为此伤情，品韵由来莫与争。
解笑亦应兼解语，只应慵语倩莺声。

槛前溪夺秋空色，百丈潭心数砂砾。
松筠条条长碧苔，苔色碧于溪水碧。
波回梳开孔雀尾，根细贴著盘陀石。
拨浪轻拈出少时，一髻浓烟三四尺。
山光日华乱相射，静缕兰鬐匀襞积。
试把临流抖擞看，琉璃珠子泪双滴。
如看玉女洗头处，解破云鬟收未得。
即是仙宫欲制六铢衣，染丝未倩鲛人织。
采之不敢盈筐箧，苦怕龙神河伯惜。
琼苏玉盐烂漫煮，咽入丹田续灵液。
会待功成插翅飞，蓬莱顶上寻仙客。

世人如不容，吾自纵天慵。
落叶凭风扫，香秔倩水舂。
花朝连郭雾，雪夜隔湖钟。
身外无能事，头宜白此峰。

寺处唯高僻，云生石枕前。
静吟因得句，独夜不妨禅。
窗接停猿树，岩飞浴鹤泉。
相思有书札，俱倩猎人传。

此日蓬壶两日程，当时消息甚分明。
桃须曼倩催方熟，橘待洪崖遣始行。
岛外音书应有意，眼前尘士渐无情。
莫教更似山西鼠，啮破愁肠恨一生。

往岁酂侯镇渚宫，曾将清律暖孤蓬。
才怜曼倩三冬后，艺许由基一箭中。
言重不能轻薄命，地寒终是泣春风。
凤凰池涸台星拆，回首岐山忆至公。

芳姿不合并常人，云在遥天玉在尘。
因事爱思荀奉倩，一生闲坐枉伤神。

花落尘中玉堕泥，香魂应上窈娘堤。
欲知此恨无穷处，长倩城乌夜夜啼。

不必繁弦不必歌，静中相对更情多。
殷鲜一半霞分绮，洁澈旁边月飐波。
看久愿成庄叟梦，惜留须倩鲁阳戈。
重来应共今来别，风堕香残衬绿莎。

柳眉梅额倩妆新，笑脱袈裟得旧身。
三峡却为行雨客，九天曾是散花人。
空门付与悠悠梦，宝帐迎回暗暗春。
寄语江南徐孝克，一生长短托清尘。

浪痕龙迹老敧危，流落何时别故枝。
岁月空教苔藓积，芳菲长倩薜萝知。
有文在朽人难识，无蠹藏心鸟莫窥。
家近沧浪从泛去，碧天消息不参差。

相逢多是醉醺然，应有囊中子母钱。
有兴欲沽红麹酒，无人同上翠旌楼。
星斗离披烟霭收，玉蟾蜍耀海东头。
鹿胎冠子水晶簪，长啸欹眠紫桂阴。
躞蹀马摇金络脑，婵娟人坠玉搔头。
狂歌放饮浑成性，知道逍遥出俗笼。
除却洛阳才子后，更谁封恨吊怀沙。
莲浦浪澄堪倚钓，柳堤风煖好垂鞭。
上马等闲销白日，出门轻薄倚黄金。
净名方丈虽然病，曼倩年涯未有多。

年华开早律，霁色荡芳晨。
城阙千门晓，山河四望春。
御沟通太液，戚里对平津。
宝瑟调中妇，金罍引上宾。
剧谈推曼倩，惊坐揖陈遵。
意气一言合，风期万里亲。
自惟安直道，守拙忌因人。
谈器非先木，图荣异后薪。
揶揄惭路鬼，憔悴切波臣。
玄草终疲汉，乌裘几滞秦。
生涯无岁月，岐路有风尘。
还嗟太行道，处处白头新。

彩翠仙衣红玉肤，轻盈年在破瓜初。
霞杯醉劝刘郎赌，云髻慵邀阿母梳。
不怕寒侵缘带宝，每忧风举倩持裾。
谩图西子晨妆样，西子元来未得如。

闲忆当年游物外，羽人曾许驻仙乡。
溪头烘药烟霞暖，花下围棋日月长。
偷摘蟠桃思曼倩，化成蝴蝶学蒙庄。
俗缘未断归浮世，空望林泉意欲狂。

人间多事本难论，况是人间懒慢人。
不解养生何怪病，已能知命敢辞贫。
向空咄咄烦书字，举世滔滔莫问津。
金马门前君识否，东方曼倩是前身。

岳寺春深睡起时，虎跑泉畔思迟迟。
蜀茶倩个云僧碾，自拾枯松三四枝。

侍宴黄昏晓未休，玉阶夜色月如流。
朝来自觉承恩最，笑倩傍人认绣球。

侍宴黄昏未肯休，玉阶夜色月如流。
朝来自诧承恩最，笑倩傍人认绣球。

花笺制叶寄郎边，的的寻鱼为妾传。
幷蒂已看灵鹊报，倩郎早觅买花船。

隆佳秀兮昭盛时，播薰绿兮淑华归。
故里荑与处萼兮，潜重房以饰姿。
见雅态之韶华兮，蒙长霭以为帏。
醉融光兮渺渺弥弥，迷千里兮涵烟眉，晨陶陶兮暮熙熙。
舞袅娜之秾条兮，娉盈盈以披迟。
酡游颜兮倡蔓卉縠，流倩电兮石发髓施。

倩俸写来手自校，汝曹读之知圣道，坠之鬻之为不孝。

王戎简要，裴楷清通。
孔明卧龙，吕望非熊。
杨震关西，丁宽易东。
谢安高洁，王导公忠。
匡衡凿壁，孙敬闭户。
郅都苍鹰，宁成乳虎。
周嵩狼抗，梁冀跋扈。
郗超{頿此=冉}参，王珣短簿。
伏波标柱，博望寻河。
李陵初诗，田横感歌。
武仲不休，士衡患多。
桓谭非谶，王商止讹。
嵇吕命驾，程孔倾盖。
剧孟一敌，周处三害。
胡广补阙，袁安倚赖。
黄霸政殊，梁习治最。
墨子悲丝，杨朱泣岐。
朱博乌集，萧芝雉随。
杜后生齿，灵王出髭。
贾谊忌𫛳，庄周畏牺。
燕昭筑台，郑庄置驿。
瓘靖二妙，岳湛连璧。
郄诜一枝，戴冯重席。
邹阳长裾，王符逢掖。
鸣鹤日下，士龙云间。
晋宣狼顾，汉祖龙颜。
鲍靓记井，羊祜识环。
仲容青云，叔夜玉山。
毛义捧檄，子路负米。
江革忠孝，王览友弟。
萧何定律，叔孙制礼。
葛丰刺举，息躬历诋。
管宁割席，和峤专车。
时苗留犊，羊续悬鱼。
樊哙排闼，辛毘引裾。
孙楚漱石，郝隆晒书。
枚皋诣阙，充国自赞。
王衍风鉴，许劭月旦。
贺循儒宗，孙绰才冠。
太叔辨洽，挚仲辞翰。
山涛识量，毛玠公方。
袁盎却座，卫瓘抚床。
于公高门，曹参趣装。
庶女振风，邹衍降霜。
范丹生尘，晏婴脱粟。
诘汾兴魏，鳖灵王蜀。
不疑诬金，卞和泣玉。
檀卿沐猴，谢尚鸲鹆。
泰初日月，季野阳秋。
荀陈德星，李郭仙舟。
王忳绣被，张氏铜钩。
丁公遽戮，雍齿先侯。
陈雷胶漆，范张鸡黍。
周侯山嶷，会稽霞举。
季布一诺，阮瞻三语。
郭文游山，袁宏泊渚。
黄琬对日，秦宓论天。
孟轲养素，扬雄草玄。
向秀闻笛，伯牙绝弦。
郭槐自屈，南郡犹怜。
鲁恭驯雉，宋均去兽。
广客蛇影，殷师牛鬬。
元礼模楷，季彦领袖。
鲁褒钱神，崔烈铜臭。
梁竦庙食，赵温雄飞。
枚乘蒲轮，郑均白衣。
陵母伏剑，轲亲断机。
齐后破环，谢女解围。
凿齿尺牍，荀勗音律。
胡威推缣，陆绩怀橘。
罗含吞鸟，江淹梦笔。
李廞清贞，刘驎高率。
蒋诩三径，许由一瓢。
杨仆移关，杜预建桥。
寿王议鼎，杜林駮尧。
西施捧心，孙寿折腰。
灵辄扶轮，魏颗结草。
逸少倾写，平子绝倒。
澹台毁璧，子罕辞宝。
东平为善，司马称好。
公超雾市，鲁般云梯。
田单火牛，江逌𦶟鸡。
蔡裔殒盗，张辽止啼。
陈平多辙，李广成蹊。
陈遵投辖，山简倒载。
渊客泣珠，交甫解佩。
龚胜不屈，孙宝自劾。
吕安题凤，子猷访戴。
董宣彊项，翟璜直言。
纪昌贯虱，养由号猿。
冯衍归里，张昭塞门。
苏韶鬼灵，卢充幽婚。
震畏四知，秉去三惑。
柳下直道，叔敖阴德。
张汤巧诋，杜周深刻。
三王尹京，二鲍纠慝。
孙康映雪，车胤聚萤。
李充四部，井春五经。
谷永笔札，顾恺丹青。
戴逵破琴，谢敷应星。
阮宣杖头，毕卓瓮下。
文伯羞鳖，孟宗寄鲊。
史丹青蒲，张湛白马。
隐之感邻，王修辍社。
阮放八隽，江臮四凶。
华歆忤旨，陈群蹙容。
王濬悬刀，丁固生松。
姜维胆斗，卢植音钟。
桓温奇骨，邓艾大志。
杨修捷对，罗友默记。
杜康造酒，苍颉制字。
樗里智囊，边韶经笥。
滕公佳城，王果石崖。
买妻耻醮，泽室犯斋。
马后大练，孟光荆钗。
颜叔秉烛，宋弘不谐。
邓通铜山，郭况金穴。
秦彭攀辕，侯霸卧辙。
淳于炙輠，彦国吐屑。
太真玉台，武子金埓。
巫马戴星，宓贱弹琴。
郝廉留钱，雷义送金。
逢萌挂冠，胡昭投簪。
王乔双凫，华佗五禽。
程邈隶书，史籀大篆。
王承鱼盗，丙吉牛喘。
贾琮褰帷，郭贺露冕。
冯媛当熊，班女辞辇。
王充阅市，董生下帷。
平叔傅粉，弘治凝脂。
杨生黄雀，毛子白龟。
宿瘤采桑，漆室忧葵。
韦贤满籯，夏侯拾芥。
阮简旷达，袁耽俊迈。
苏武持节，郑众不拜。
郭巨将坑，董永自卖。
仲连蹈海，范蠡泛湖。
文宝缉柳，温舒截蒲。
伯道无儿，嵇绍不孤。
绿珠坠楼，文君当垆。
伊尹负鼎，宁戚叩角。
赵壹坎𡒄，颜驷蹇剥。
龚遂劝农，文翁兴学。
晏御扬扬，五鹿岳岳。
萧珠结绶，王贡弹冠。
庞统展骥，仇览栖鹰。
葛亮顾庐，韩信升坛。
王褒柏惨，闵损衣单。
蒙恬制笔，蔡伦造纸。
孔伋缊袍，祭遵布被。
周公握发，蔡邕倒屣。
王敦倾室，纪瞻出妓。
暴胜持斧，张纲埋轮。
灵运曲笠，林宗折巾。
屈原泽畔，渔父江滨。
魏勃埽门，潘岳望尘。
京房推律，翼奉观性。
甘宁奢侈，陆凯贵盛。
干木富义，于陵辞聘。
元凯传癖，伯英草圣。
冯异大树，千秋小车。
漂母进食，孙锺设瓜。
壶公谪天，蓟训历家。
刘玄刮席，晋惠闻蟆。
伊籍一拜，郦生长揖。
马安四至，应璩三入。
郭解借交，朱家脱急。
虞延克期，盛吉垂泣。
豫让吞炭，鉏麑触槐。
阮孚蜡屐，祖约好财。
初平起石，左慈掷杯。
武陵桃源，刘阮天台。
王俭坠车，褚渊落水。
季伦锦障，春申珠履。
甄后出拜，刘桢平视。
胡嫔争摴，晋武伤指。
石庆数马，孔光温树。
翟汤隐操，许询胜具。
优旃滑稽，落下历数。
曼容自免，子平毕娶。
师旷清耳，离娄明目。
仲文照镜，临江折轴。
栾巴噀酒，偃师舞木。
德润佣书，君平卖卜。
叔宝玉润，彦辅冰清。
卫后发鬒，飞燕体轻。
玄石沈湎，刘伶解酲。
赵胜谢躄，楚庄绝缨。
恶来多力，飞廉善走。
赵孟疵面，田骈天口。
张凭理窟，裴頠谈薮。
仲宣独步，子建八斗。
广汉钩距，弘羊心计。
卫青拜幕，去病辞第。
郦寄卖友，纪信诈帝。
济叔不痴，周兄无慧。
虞卿担簦，苏章负笈。
南风掷孕，商受斮涉。
广德从桥，君章拒猎。
应奉五行，安世三箧。
相如题柱，终军弃𦈡。
孙晨槀席，原宪桑枢。
端木辞金，锺离委珠。
季札挂剑，徐穉致刍。
朱云折槛，申屠断鞅。
卫玠羊车，王恭鹤氅。
管仲随马，苍舒称象。
丁兰刻木，伯瑜泣杖。
陈逵豪爽，田方简傲。
黄向访主，陈寔遗盗。
庞俭凿井，阴方祀灶。
韩寿窃香，王蒙市帽。
句践投醪，陆抗尝药。
孔愉放龟，张颢堕鹊。
田豫俭素，李恂清约。
义纵攻剽，周阳暴虐。
孟阳掷瓦，贾氏如皋。
颜回箪瓢，仲蔚蓬蒿。
糜竺收资，桓景登高。
雷焕送剑，吕虔佩刀。
老莱斑衣，黄香扇枕。
王祥守奈，蔡顺分椹。
淮南食时，左思十稔。
刘惔倾酿，孝伯痛饮。
女娲补天，长房缩地。
季珪士首，长孺国器。
陆玩无人，贾诩非次。
何晏神伏，郭奕心醉。
常林带经，高凤漂麦。
孟嘉落帽，庾凯堕帻。
龙逢板出，张华台坼。
董奉活燮，扁鹊起虢。
寇恂借一，何武去思。
韩子孤愤，梁鸿五噫。
蔡琰辨琴，王粲覆棋。
西门投巫，何谦焚祠。
孟尝还珠，刘昆反火。
姜肱共被，孔融让果。
端康相代，亮陟隔坐。
赵伦鹠怪，梁孝牛祸。
桓典避马，王尊叱驭。
鼌错峭直，赵禹廉倨。
亮遗巾帼，备失匕箸。
张翰适意，陶潜归去。
魏储南馆，汉相东阁。
楚元置醴，陈蕃下榻。
广利泉涌，王霸冰合。
孔融坐满，郑崇门杂。
张堪折辕，周镇漏船。
郭伋竹马，刘宽蒲鞭。
许史侯盛，韦平相延。
雍伯种玉，黄寻飞钱。
王允千里，黄宪万顷。
虞{马斐}才望，戴渊锋颖。
史鱼黜殡，子囊城郢。
戴封积薪，耿恭拜井。
汲黯开仓，冯驩折券。
齐景驷千，何曾食万。
顾荣锡炙，田文比饭。
稚珪蛙鸣，彦伦鹤怨。
廉颇负荆，须贾擢发。
孔翊绝书，申嘉私谒。
渊明把菊，真长望月。
子房取履，释之结袜。
郭丹约关，祖逖誓江。
贾逵问事，许慎无双。
娄敬和亲，白起坑降。
萧史凤台，宋宗鸡窗。
王阳囊衣，马援薏苡。
刘整交质，五伦十起。
张敞画眉，谢鲲折齿。
盛彦感螬，姜诗跃鲤。
宗资主诺，成瑨坐啸。
伯成辞耕，严陵去钓。
董遇三余，谯周独笑。
将闾仰天，王凌呼庙。
二疏散金，陆贾分橐。
慈明八龙，祢衡一鹗。
不占陨车，子云投阁。
魏舒堂堂，周舍谔谔。
无盐如漆，姑射若冰。
邾子投火，王思怒蝇。
符朗皂白，易牙淄渑。
周勃织薄，灌婴贩缯。
马良白眉，阮籍青眼。
黥布开关，张良烧栈。
陈遗饭感，陶侃酒限。
楚昭萍实，束皙竹简。
曼倩三冬，陈思七步。
刘宠一钱，廉范五袴。
泛毓字孤，郗鉴吐哺。
茍弟转酷，严母埽墓。
洪乔掷水，陈泰挂壁。
王述忿狷，荀粲惑溺。
宋女愈谨，敬姜犹绩。
鲍照篇翰，陈琳书檄。
浩浩万古，不可备甄。
芟繁摭华，尔曹勉旃。

江南日暖芭蕉展，美人折得亲裁翦。
画成小简寄情人，临行更把轻轻撚。
其中撚破相思字，却恐郎疑踪不似。
若还猜妾倩人书，误了平生多少事。

欲寻轩槛列清尊，江上烟云向晚昏。
须倩东风吹散雨，明朝却待入华园。

世上皆如梦，狂来止自歌。
问年松树老，有地竹林多。
药倩韩康卖，门容尚子过。
翻嫌枕席上，无那白云何。

雾辟天光远，春回日道临。
草浓河畔色，槐结路旁阴。
欲映君王史，先标胄子襟；经明如何（可）[一]拾，自有致云心。
（《国秀集》卷下、《全唐诗》卷二○三皆收此诗为校书郎荆冬倩之作，作孟诗恐误。
）（[一]依刘校。
）-31-。

（《文苑英华》一九三载李白此诗，注云：“集无此诗。
”郭茂倩《乐府诗集》以为殷谋诗。
）秦楼出佳丽，正值朝日光。
陌头能驻马，花处复添香。
（《乐府诗集》卷二八署陈殷谋，《先秦汉魏晋南北朝诗·陈诗》卷九据以收入。
）。

我世家九疑，山在宅之阳。
林业倚虚壁，峭拔绝坤方。
卓植斗杓南，序列俨成行。
烟岚缈相接，午影常中堂。
去留如有期，胜览夸新妆。
少怀不羁思，那能系空桑？对此疑山高，目悬几成尩。
飘风微我荡，此兴颀然长。
幸随长者车，身便神亦爽。
讵仍手中扶，扶摇上翱翔。
云开跻峦顶，万丈诚孤亢。
俯瞷总群植，纤纤若毫芒。
上与举汗漫期，倒景彻罔浪。
璇玑盘胸次，灿烂皆文章。
清风时掀髯，世虑浑相忘。
伸手叩元关，阊阖鸣金琅。
九垓若可极，纵身托穹苍。
四眺凭空忽，兴尽思弓藏。
翩然下其肩，稽首来帝旁。
有严淑多士，登户皆贤良。
探怀摅忠荩，吾亦倾吾囊。
锋铓避英锐，铅椠费挥张。
胪传动天阍，颜厚何可当。
腾章控多逊，遗珠映奎光。
蔽贤吾焉敢，亦将励名芳。
维皇怒斯赫，投檄幷炎荒。
怅望九峰云，母远在莲塘。
夜分缉余绪，旦期裨衮裳。
美人弗可见，此心中忙忙。
朝哦甑巓松，夕把流霞觞。
何上层解羁绁，量移慰凄怆。
媸作卢敖游，愿为曼倩狂。
长揖别临贺，策马指延唐。
时携二三子，葺彼山阿房。
苋苋迹其故，余复奚所望。

路入山西又向（《兰亭考》作“路更”）西，雨和春雪旋成泥。
风吹叠𪩘云头散，月照平湖雁影低。
拄杖负书寻远寺，倩童牵鹿渡深溪。
今朝独宿岩东院，唯听猿吟与鸟啼。
（见《会稽掇英总集》卷六、桑世昌《兰亭考》卷十。
）-666-（〖1〗《兰亭考》附高似孙跋云：“右萧翼诗辞不多见，此二诗在云门作，所谓‘拄杖负书’者，正访兰亭时也。
似孙题。
”所云二诗，另一为《留题云门》，已收《全唐诗续补遗》卷一。
〖2〗同书桑世昌跋：“世昌近于东墅阅高续古校书法名画，方见此诗及跋。
使御史不有此行，乌得是清绝语。
故具载之。
”〖3〗《六艺之一录》卷一六○《褉帖类林目录》着录萧翼《题云门寺诗二首》。
）。

地人仙人家洛浦，闻道新年年十五。
巧转明眸双剑连，开妆一面千花吐。
流苏帐，云母屏，碧罗作卷花亭亭。
昆仑阿母暗钩引，东海麻姑投姓名。
梭能织诗筝解语，鸳鸯难称烟波侣。
偶逢曼倩巧言词，不觉投花忽相许。
自言夫婿心不骨，黄金买笑轻侯王。
掌中看舞腰欲断，暗里听歌愁满堂。
莫学为云去无迹，巫山高高接天碧。
（同前第五五一页）。

是岳皆游遍，南来吴楚间。
偶登湖里寺，疑到（《大典》作“是”）海中山。
独树蒨萝（《庐山记》作“倩罗”，今从《大典》。
）湿，遥汀白鸟闲。
终须谢浮世，高卧听潺潺。
（见《吉石盦丛书》影宋抄《庐山记》卷四，仅署名“同前”，其前缺一页，但存修睦《简寂观》诗之后半。
《永乐大典》卷八七八二引《九江府志》正作修睦诗。
）。

碧峤经年常寂寂，更无闲事可相于。
超伦每效高僧行，得力难忘古佛书。
落叶乱渠凭水荡，浮云翳月倩风除。
方知懒与真空合，一衲闲披憩旧庐。

昔时曾从汉梁王，濯锦江边醉几场。
拂石坐来衫袖冷，踏花归去马蹄香。
当初酒贱宁辞醉，今日愁来不易当。
暗想旧游浑似梦，芙蓉城下水茫茫。
（见宋蔡梦弼《杜工部朝草堂诗笺》附《杜工部草堂诗话》卷一引扬湜《古今词话》引。
《竹庄诗话》卷二十四引三、四两句，题作《古诗》。
）-1550-（〖1〗蔡梦弼云：“《古今词话》：‘蜀人《将进酒》，尝以为少陵诗，作《瑞鹧鸪》唱之：〖诗略〗。
’此诗或谓杜甫，或谓鬼仙，或谓曲词，未知孰是。
然详味其言，唐人语也。
首先有‘曾从汉梁王’之句，决非子美作也。
况集中不载，灼可见矣。
不知杨曼倩何所据云。
”〖2〗《文史》第二辑刊拙存《杜甫瑞鹧鸪词考》云：“今按宋周麟之《海陵集》卷一《呈郫人李人佥判》诗有注云：‘吾家本郫人。
先侍郎侍蜀日《芙蓉堂》诗有“踏花归去马蹄香”句。
’同卷《送吕道人》诗亦有注云：‘余家本郫人，先侍郎仕孟蜀现为翰林学士，有“拂石坐来衫袖冷，踏花归去马蹄香”之句传于世。
尝隐居青城山。
’世无有以他人作品为祖先所作者。
周麟之云是其先人之诗，当属可信。
此首实五代后蜀周某所作的诗，既非少陵作，亦非鬼仙诗。
杨湜云蜀人《将进酒》，疑原题即为《将进酒》也。
此诗《全唐诗》失收，盖以为宋人作也。
”今从其说收入，唯诗题仍从周麟之所引。
）。


齐纨新裂月轮全，蝉雀分明彩翠鲜。
救暍自符仁主意，扬风须假手中扇。
暂遮楼日霞光透，半掩歌唇宝靥圆。
一曲睿调精比兴，好将金石奉雕镌。

去年曾看牡丹花，蛱蝶迎人傍彩霞。
今日再游光福寺，春风吹我入仙家。
当筵芬馥歌唇动，倚槛娇羞醉眼斜。
来岁未朝京阙去，依前和露载归衙。

随缘心不见，性各本来真。
恶事夸唇颊，愚痴似醉人。
忙忙何物有，急急利名亲。
入定观浮世，苍生业感因。

予本草茅士，世无钟鼎荣。
在昔未胜冠，先畴弓冶倾。
茹荼滨十死，属纩存微生。
分遂宁牛饭，谁希庄雁鸣。
龙具泣妻子，练裙悲弟兄。
慈诲断轲织，遗书开晏楹。
感激侏儒饱，呻吟裘氏声。
下武纂丕构，协风翔四瀛。
纷驰贲丘帛，高竖当衢旌。
鸾翮不暇戢，骥材方自呈。
车徒首燕路，冠盖溢秦京。
文章赵元叔，唇舌娄君卿。
列邸曳裙入，群公交币迎。
仆尝不自料，奋迹希时英。
弟子许都养，词人嗤老伧。
一旦褐衣召，千惭昆玉名。
安知轼蛙贱，但觉轩鸿轻。
初命六百石，关掌列侯城。
居然懵操决，无术裨澄清。
天炎屡来集，冤狱纷以盈。
诮让使台檄，流离民屋征。
结课谅无最，黜幽兹有萌。
晚遘金闺彦，传瑞提千兵。
为僚笃古义，赏善多新评。
坐则席函丈，出则车连衡。
高论天人际，细略米盐争。
愚虑或窥管，嘉言兹报琼。
赏音非易遇，旷古难为并。
严惠不世出，萧朱犹害成。
何言末路日，独契后凋情。
累洽帝图盛，思皇贤路平。
愿言寄君子，始终同所营。

谁谓留都剧，翻同小隠年。
沐头休吏日，闭阁读书天。
竹町能依沼，山楼解纳烟。
瘿床闲拥肿，茅栋自连蜷。
岸阔沙留鸟，波平树系船。
雨荷朝橐重，霜果佛唇鲜。
玉甃浮杯地，冰涵给酿泉。
处阴灵蔡老，背坞晚{鹿/加}眠。
弈思才知路，琴欢肯要弦。
扇声方樾外，屐齿野桥边。
宫钥虽尸宠，岩廊合避贤。
有恩沦骨髓，无术效埃涓。
圭祀田供粟，公餐月费钱。
不知瓜代满，痴尹恋山川。

卷帷收扇暮凉初，秋意盈襟小疾除。
池面宿烟荷盖老，阶唇漏日竹阴疏。
虚舟触物真无意，高枕论才似有余。
学道知非堪自哂，眼昏方读贝多书。

桥脚时依树，阶唇便作河。
初无心可洗，谁作洗心歌。

建康九酝{/火}，侑以八品珍。
除瘴去热恼，与茶不相亲。
满月堕九天，紫面光磷磷。
平生酪奴谤，脉脉气未申。
定论得公诗，雅号知凝神。
执持甘露椀，未觉有等伦。
破睡及四座，愧我非嘉宾。
危楼与世隔，万事不及唇。
成公方坐啸，赏此玉花匀。
收杯未要忙，再试晴天云。
开口得一笑，兹游念当频。
闭眼归默存，助发梨枣春。

镂裁雪羽元同质，合辑龙沈更一家。
气袭禅僧鼻端白，葩敷溪女鬓唇斜。
牵缠芗色诚虚幻，结习因缘可叹嗟。
芍药调和传汉殿，酴醾脂泽有浑耶。

去年胡来清水岩，黄河狭隘冬凌顽。
戾如飘风速如鬼，犬豕淫虐豺狼贪。
探马星奔汗流地，猛士眦裂发指冠。
潼雍见兵不及万，半阙甲胄屯河边。
隆寒身体例皲瘃，亦复勉强横戈鋋。
它司金缯封雍府，犒军纸袄如泥钱。
胡人隔水相笑侮，杀身于尔何值焉。
同州告急唇齿喻，无兵赴救诚难旃。
元戎钤下兵八百，苍头厮养争后先。
鄜延诏发五千骑，此日收兵姑自全。
平时保甲例乌合，县符迫促挥空拳。
甚哉田夫无斗志，一夕惊走如穷烟。
汉将苍黄结旌遁，虏骑势合弥山川。
关中控弦诚万骑，忠臣义士力可宣。
书生命运亦蹇劣，我师疲少邻敌坚。
却忆长安无事日，谈及祸乱为尤愆。
饭囊酒瓮夸厚福，捧土揭木皆才贤。
生灵未悉坐何罪，髓脑涂地尤苍天。
天公诚能祐戎虏，岂复不解兴中原。
案图戎索八百郡，我邦日蹙知谁怜。
吴中据江恃舟檝，惴惴栗栗聊偷安。
旅人流徙隘城郭，岁事寒薄理势然。
去年往矣不须问，安枕而卧祈来年。

苍崖有红榴，照眼风棂迥。
鹤顶磨丹明，猩唇染罗竟。
天然同心蒂，物理有殊禀。
青鸟蹙绛巾，奇胶缀琴轸。
子云畔牢愁，无偕溱洧赠。
思致玉珑松，皎兮丽宫井。
江峤琐蛮烟，空烦洛生咏。
山僧递形语，呵乃枯禅病。
喁讽独移时，鹘没天宇浄。

恰恰无绫缝，明明不覆藏。
鹫岭岂传迦叶，少林那付神光。
现成处处合头句，具足人人知见香。
虚空说法森罗听，不挂唇皮解举扬。

作贼心，过人胆，历历纵横对机感。
保福云门也垂鼻欺唇，翠岩长庆也修眉映眼。
杜禅和，有何限，刚道意句一齐刬。
埋没自己也饮气吞声，带累先宗也面墙檐版。

舌头一脔肉，口唇两片皮。
其间无固必，分外莫猜疑。
赵州古佛，云门圣师，历历机头不挂丝。
自然桃李成蹊去，那是春风作意吹。

无事题取一首，我侬不落他人后。
略略绰绰思大口，醇醇酽酽白家酒。
醉中犹道未沾唇，被人问著还打手。
不打手，三年一闰，冬后数九。

不起一念，向道须弥。
舌头一脔肉，口唇两边皮。
云门得用妙如许，不落是非知不知。

休去歇去，绝言绝虑。
廓无所依，妙无所住。
转历历之机，运绵绵之步。
神游方外灵台，道契环中虚处。
藏身白云云外家，著脚青山山下路。
宛转穷通，旁参回互。
十成收得返魂香，一等来挝荼毒鼓。
肯触气于死蛇，要捋须于猛虎。
却借其功，不谋而遇。
枯木龙吟而起云，南山豹变□披雾。
律入春筒，影流晓户。
百亿仪分，三千体露。
大经掇出于微尘，古佛相交于露柱。
历代诸祖只个生涯，一切众生同时灭度。
大用石火迟，全机电光遽。
哆哆和和也问若剪答如裁，轰轰磕磕也喝如雷棒如雨。
洞山佛对三斤麻，赵州衫重七斤布。
道火不我烧唇，道水不我濡袴。
无是无非，何规何矩。
柱杖子里许将来，钵袋子那时分付。

三世诸佛不知有，忉忉怛怛扬家丑。
狸奴白牯却知有，跛跛挈挈能自守。
弄鳖鼻兮忆南山，透法身兮藏北斗。
风飘白雪岭头梅，春撚金丝堤上柳。
天童也要不沾唇，三盏清源白家酒。

三寸舌，两片唇，无始时来赚杀人。
解弄不教圭角露，阿谁参见跛云门。

阿侬是谁，恰恰相随。
眉毛垂眼尾，鼻孔压唇皮。
默默机轮何处转，玉人踏破吠瑠璃。

谁道物齐，俱亡品题。
欺唇一鼻直，盖眼两眉低。
大千同入印，三世未分畦。
斫额望之不及，拟心思也还迷。

写出梦中身，你道真不真。
槁寒秋在眼，渊默醭生唇。
道环谁谓无象，空谷自来有神。
父子不传些子妙，白首侬家老斲轮。

眉低不愁，眼深非恶。
鼻孔累垂，口唇龌龊。
月明破夜兮野水怀秋，霁色摩霜兮闲云投壑。
能错落纵横十字兮，妙提一著。

灵灵而真，默默而神。
眉毛低盖眼，鼻孔直欺唇。
千华上何须问佛，百草头自然有春。
一微尘里也来说法，三千界内不碍分身。

唇口能缄，眉目如笑。
应外而冲，虚中而照。
全身放下是全身，一点独灵常了了。

木童吟处槁回春，个里庄严功德林。
垂手断崖知路活，藏身空劫忌机沈。
未翻识浪无多子，不挂唇皮有一音。
佛祖契心言迹外，炷香清坐与追寻。

卷衣破晓下连城，意欲分炊往上方。
僧钵饭归三篾饱，蜂房蜜合百华香。
柳丝莺友调唇滑，云锦人家照眼光。
应变纵横看伎俩，随身干木惯逢场。

行脚句亲，住山迹陈。
默有余味，言还失真。
金发响而出碍，玉雕文以丧纯。
胸中器宇，眉底精神。
虎生三日食牛气，海阔万里吞舟鳞。
性得全提鼻，心传不挂唇。
白雪家庭兮独立腰齐之士，红蕉棋局兮尝观柯烂之人。

舌头肉一脔，口唇皮两片。
有时说道谈禅，忽地轰雷掣电。
万机影销，一色功转。
本来无物镜非台，胡汉不痕何所见。

似则不是，是则不似。
动兮行云，静兮止水。
能随缘，不堕类。
百草头上老僧，二仪已前自己。
莫将此个形骸，枉挂他人唇齿。

默默而知，灵灵者谁。
无像而独存鼻孔，有句处不挂唇皮。
夜冷星河阔，霜清斗柄垂。
从缘应世也，恰恰相随。

江湖之秋，清入双眸。
草木之春，温生两唇。
髑髅眉底自照眼，赤肉团上无位人。
门门得用，薄艺随身。

动若出山云，止如居谷神。
无心千种用，有应十方真。
通气相烦鼻孔，说禅不挂口唇。
谁知默默坐中意，长养昙华劫外春。

默默工夫，心田自锄。
醭生唇上满，泥斲鼻头余。
少林何曾说话，曹溪不识文书。
谁言伎俩浑无巧，自信家风也不疏。

云水之身，丛林之人。
眉毛长盖眼，鼻孔直欺唇。
等闲西院两声错，急快云门一路亲。
不肯割城还夺璧，相如肝胆抑强秦。

为僧{屈刂}剞，与世支离。
目瞳青炯炯，头发白丝丝。
劫空有句，真得无师。
借功分照用，借位解提持。
万像森罗一音说，何须特地挂唇皮。

物理情不齐，人生各有好。
所好傥不获，亦各骋奇巧。
浅者不及门，深者入堂奥。
名利工欺人，市朝徒胶胶。
所得无几何，舌焦唇亦燥。
其间狭劣者，不售辄复躁。
亦有操金珠，侯门致私祷。
葡萄得凉州，所求辄复效。
舐痔或尝粪，车服夸新好。
吾唯戒妻奴，酒熟宜予告。

乌臼分明棒有眼，这僧直是眼无筋。
假饶打着百千个，切莫将伊挂齿唇。

一苇江头杨柳春，波心不见昔时人。
雪庭要识安心士，鼻孔依前搭上唇。

春来何处无花木，偶向招提见君独。
一枝着雨湿红妆，便觉群芳自尘俗。
嘤嘤幽鸟竞迁乔，皎皎絷驹聊在谷。
人生富贵会有日，莫以青云轻白屋。
固应遗策暂驻马，况复过屠宜得肉。
无心杜老吟不到，半醉杨妃睡难足。
态浓意远谁得似，空想当年丽人淑。
嗟予坎𡒄世所鄙，正坐甲壬无背腹。
少甘糠籺老葵藿，自笑清癯类霜竹。
看花把酒发浩叹，反复新诗三过目。
仇池老人已仙去，千载东坡与西蜀。
思之展转不可见，夜梦乘风跨黄鹄。
朱唇翠袖妙今古，我欲宫商歌作曲。
翻愁刻鹄难复工，唐突西施却成触。

达岸三时顷，瞻山四顶賖。
乔林知马尾，乱石见麞牙。
水脚浮青靛，湖唇滉白沙。
渔人收辏网，归去日西斜。

便是朱唇素面，那知绿叶青枝。
浄几明窗展处，微风淡月醒时。

翠袖朱唇一笑开，依风无力竞相隈。
阳城岂是僧家物，端恐齐奴步障来。

隔夜西风为办严，扫除氛曀出晴天。
正逢翠幄张青绮，应念朱唇拂紫绵。

弟昆各自逞功能，独有家兄彻骨贫。
三拜起来无一语，鼻孔累垂盖上唇。

我无锦绣肠，而居锦绣谷。
春风二三月，山花名踯躅。
芳鲜照寒涧，窈窕映修竹。
化工亦耐事，造物能委曲。
不知几猩唇，贷此色可足。
看久直欲燃，况乃手未触。
杖藜两幅巾，人物俱惊俗。
方观笔端妙，更对杯中醁。
念昔嵩少步，千层上云麓。
政似徐熙圗，写生开百幅。
怀归阻兵火，梦想如在目。
会当返升平，柴车驾黄犊。

人言祖意不可说，未动唇吻先卷舌。
虽然说着也不妨，道火何曾口边热。
若作说会一重关，不作说会万重山。
自家肚皮自家划，莫被傍人开眼瞒。
忍禅少年心踊跃，买双草鞋穿两脚。
天台南岳走一遭，铁额铜头须撞著。

鸱夷载酒神仙宅，面作缬纹拼卷白。
饮余指掌话平生，冷笑濡需同豕虱。
昆山片玉本无瑕，洗垢瘢痕任人索。
此中空洞贮天真，何止容卿数百人。
但见娄公容唾面，未应子路不知津。
会逢博物为鉴拔，太阿拂拭宁因循。
男儿强项不易屈，剪剪羞他拜望尘。
席门车辙多长者，虽不事事非长贫。
意详文赡诸儒慕，纷纷谁复师班固。
膏唇泽舌猎英华，立涸宛如沟浍雨。
缨冠门下谩峩峩，鲁国真儒自不多。
何时解榻挥金椀，陶然烂醉奚落河。
清狂浪语文字饮，不须罗袜衬凌波。
芙蓉仙人酒量阔，况有诗客相吟哦。
迎宾扫雪尚如何，乘兴扁舟须一过。

寥阳洞口风烟好，枯木槎牙撑云岛。
重重金锁遶婵娟，满地落花常不扫。
萧郎闻说已乘鸾，空余九转烧丹灶。
烟霞截断绝非尘，凡夫踪迹无由到。
高阳有客携佳侣，访异寻幽豁襟抱。
琼楼饮散恣欢游，误入蓬壶如梦觉。
云关初叩闲无人，松梢鹤唳如惊报。
须臾奓户迎者谁，吴宫女儿面凝脂。
指点兰堂篆烟袅，珠箔玲珑窣地埀。
高擎翠袖轻轻卷，半露妖娆素莲脸。
嫣然一笑启檀唇，唤我跻堂语声软。
相随环坐一轩秋，旋列杯盘供雅宴。
倚风仙蘂似有情，竞吐芳苞喷香远。
朝云一段下阳台，绰约标容尘世鲜。
黛眉轻拂远山青，明眸斜盼秋波剪。
兰柔柳弱不禁风，睡起芙蓉香体颤。
樱桃缓启歌贯珠，夕阳花外流莺啭。
曲终低语愈含情，自诉芳心犹未展。
苞藏惟恐泄真香，寻常娇怯羞莺燕。
为怜坐客俱多才，拼羞试许求相见。
嫣然若有惜花情，愿丐锦章镌琬琰。
温柔惠性已无双，更听斯言真绝艳。
放怀卷白不暂停，酷嫌鹦鹉杯中浅。
醉玉颓山卧绮窗，秋水一床凝角簟。
悠飏好梦入巫峰，泄泄融融兴正浓。
蘧然惊觉一何有，点缀余霞散眼封。
依约余香虽满袂，行云缥缈已无踪。
壶中天地古来有，默想风物遥应同。
我闻刘阮曾迷路，武陵邂逅如花女。
灵丹咀嚼顿轻身，脱洗红尘已仙去。
又闻仙去有萧防，曾耦双成饮玉浆。
一朝误入华阳洞，于飞终许学鸾凰。
仙凡异境无凭据，毎笑前闻但虚语。
岂意亲逢事偶符，始信人间有奇遇。
归来灯火欲黄昏，隠几无聊暗追慕。
濡毫试作梦仙谣，端欲梦魂重默愬。

画坼田龟久望云，霈然膏泽幸盈津。
南邻来庆年丰稔，旋酌香醪共湿唇。

蒙蒙春锁弄晴雨，花褪残红烟淡𥩟。
泼成浓黛远山青，秀色轻茸芳草布。
园林依约清且新，滑唇好鸟相和鸣。
轻寒不断微风作，幽花一笑游人醒。

归耕食吾言，回首愧江水。
方争杨子席，谁置穆生醴。
邓侯倾盖旧，小寝蓺桃李。
走书纳{口舀}我，涎迸啮唇齿。
朝来独何事，怒色剧染指。
虽微射鸿游，顾有捩手鬼。
平生谈天口，得酒便锋起。
年来病不觞，但要讴贴耳。
真成画蛇足，足就酒空矣。
樊川吐怨句，想见紫云美。
何时咄嗟办，一醉吾亦拟。
噂沓听群儿，口实争笑鄙。

吴江女儿白如玉，花底纱窗傍谿渌。
玉箫春暖贴朱唇，故作阳春断肠曲。
扁舟掠水去如飞，不见嫣然一笑时。
回首江城只孤塔，向来一念复因谁。

自数今年腊，天饶半月春。
酒船欺白首，桃靥笑青唇。
避地疏同队，逢人试问津。
伤心穿豺虎，未肯尽奔秦。

乡里黄梅接，家居祖刹邻。
常闻肉身佛，甘作硙坊人。
坚有悬腰石，空无拂镜尘。
已舂诸米熟，自识本心真。
拄杖敲顽质，袈裟绕净身。
衣传千古信，法待五年伸。
拨棹烦师送，投林避众嗔。
风幡俱不动，金瓦定非伦。
汝听宜皆谛，吾言决可遵。
由兹开顿教，为世作良因。
叶坠虽归本，烟斜不向新。
铃声鸣白塔，雾气走黄巾。
塑手藏衣袭，闺姝败钵唇。
全提诸佛印，开尽一花春。
代代灯灯续，尘尘刹刹均。
性天南北合，道德帝王亲。
歌鼓昭陵日，梯航外国珍。
庄严及山谷，赐予出金银。
龙翥开飞帛，春温布縯纶。
镇安清净境，奔走护持神。
楼阁三千界，香灯十二辰。
苏铭模妙墨，柳记刻丰珉。
自昔炎荒地，常容放逐臣。
流人悲去越，从者病居陈。
庚子何忧𫛳，春秋谩感麟。
足生行路茧，眉结念亲颦。
卜吐千瓶水，官分十束薪。
九韶先幸舜，五岭后通秦。
气候今无瘴，人情古亦惇。
何尝疏北客，賸喜预嘉宾。
鼓角催归梦，江湖动钓缗。
时花开有信，山果种生仁。
武水长怀古，曹溪每问津。
端居七里郭，相望一由旬。
抱被来投宿，闻钟起及晨。
自怜终北向，天遣试南询。
竟日云垂地，通宵雨溅茵。
桥横一滴上，雀见五方驯。
飞锡泉香发，连山宝气振。
杖寻桃竹把，佩采楚兰纫。
大礼行郊次，洪恩浃海滨。
稍宽三面网，归作再生民。
甫里将收栗，松江细煮莼。
橘怀工戏彩，萱背更栽椿。
风急团云絮，霜清洗月轮。
治行今数日，问信不嫌频。
三宿真成恋，诸寮且遍巡。
鬭茶夸顾渚，羹芋说西岷。
寺有坛经旧，谁知祖意谆。
持归化岭北，大地免沉沦。

我昔南游三眼国，逢人一笑启丹唇。
祇今重到孤峰顶，依旧丹唇一笑新。

我昔南游三眼国，逢人一笑启丹唇。
祇今重到孤峰顶，依旧丹唇一笑新。

旧诗未酬新句新，向来毒酲与死滨。
颓然一榻谁料理，子思之侧知无人。
华筵再开不辞醉，夜碧千锺慰愁肺。
盍簪如雾君不来，岂念清游后难继。
朱唇少罢凌风歌，莲舟小桨翻青罗。
笛声无哀亦无怨，唤取月色今宵多。
狂时骀荡醒时耻，情景循环亦何已。
但愁霜过沾人衣，埘上嘐嘐坐当起。

青天露坐月敛昏，忽见山烧明溪村。
转移胡床饱寓目，猎猎变态真难论。
清湖之山峨帝阍，盘陀四隤如云屯。
千章大材翳山黑，忽作秋树繁鲜缊。
得非祝融张南军，周𫘪汉帜杂邀巡。
萆山夺壁秣且猎，陈皮较获群毛骍。
又疑栖岩穷道人，鏖砂灶破宝魄沦。
丹光飞飞弄明灭，怪气闪闪腾轮囷。
随风廓爆声何喧，遇涧缘绝势复分。
金虬赭虺怒郁律，紫凤朱鸟惊翔鶱。
欲寻仙家访桃源，武陵太守驰双轓。
纷敷绛雪土不湿，近远蒸霞山正燃。
离离点点罗星垣，灿灿烂烂披缬纹。
巫阳研朱尽屈曲，盘印缭烬香氤氲。
山清宛然大裘尊，藻粉之间绣光焞。
侍官服章画彤韎，佩玉环玦皆琼𫞩。
谁移太华玉井根，开此翠𪩘芙蓉园。
徒劳禅宫咏火伞，岂愧花岛歌红云。
连冈槎牙宣空龈，缺壑侈哆呀殷唇。
眉峰胡为变贼赤，顶髻何事从僧髠。
翻思元宵游端门，巨鳌岌载蓬莱蹲。
蜿蜒双衔照天炬，十万油蜡争晨暾。
只今留滞磎河盘，青荧一灯读书残。
野人亦解相暖热，坐使寒谷惊龙鸾。
吁嗟此山美崇峦，若动若植方涵春。
闽氓力耕地无草，岁岁𦶟薙供犂犉。
火行于寒反行暄，忍使秀绿余焦痕。
为翻银河一洗濯，回禄虽炽应逃奔。
每钦韩公观陆浑，雄词险句咻而炖。
我犹皇甫爝不息，看君续焰辉无垠。

洛渠西北暮烟来，碧瓦朱轩压水开。
岸曲便容刳木艇，阶唇仍作钓鱼台。

曦轮猎野枯杉松，火焚泰华云如峰。
天地炉中赤烟起，江湖喣沫烹鱼龙。
生狞渴兽唇焦断，峻翮无声落晴汉。
饥民逃生不逃热，血迸背皮流若汗。
玉宇清宫彻罗绮，渴嚼冰壶森贝齿。
炎风隔断真珠帘，池口金龙吐寒水。
象床珍簟凝流波，琼楼待月微酣歌。
王孙昼夜纵娱乐，不知苦热还如何。

饮有乘舟乐，舟因得饮名。
能招习池客，便载景山铛。
暂唇留颓玉，徐牵倒醉罂。
莫辞沿溯远，双檝自逢迎。

西风迎公来，东风送公去。
尚欲留朱轓，公行不可住。
无酒对公倾，有怀为公赋。
夫子文武资，亦复廊庙具。
刚方仰术业，坦夷见襟度。
青衫试州县，机锋微已露。
吾意有不可，万夫挽不顾。
翱翔诸公间，籍甚当时誉。
峩冠上乌台，直谏汲长孺。
风云千载合，冕旒一言寤。
凛凛议论余，可使淮南惧。
天威瞻咫尺，政涂去跬步。
兴逸顿言归，解佩苕溪路。
湖山聊寄怀，诗书尚温故。
中外岂不殊，进退自余裕。
宣城唇齿邦，望公来何暮。
我饥我颦呻，公饭公覆护。
举首望旌戟，指期咏襦袴。
平生触邪手，不难锄弊蠹。
双溪叠嶂间，按堵百无虑。
坐席岂容温，当馈意久注。
献纳念伏蒲，谋谟怀借箸。
行矣股肱良，归作腹心助。
要观今周公，声名三吐哺。
便当侣夔龙，何止冠鹓鹭。
自念接门墙，连岁忘羁寓。
鹢首明当飞，骥尾何由附。
几日复升堂，青天披宿雾。
过雁与来鱼，犹当奉尺素。
西去无多程，不诵阳关句。

越罗与蜀锦，被体何其华。
豹胎与猩唇，适口良自佳。
佳美未必得，饱暖不可赊。
明通纸胜雪，乐昌墨如鸦。
更招南浦石，四友相宠加。
谩薰新宁香，时烹固陵茶。
萧然文字间，亦足为生涯。

浦树江云晚杜门，史君书札问深村。
忧愁彻骨妨诗律，赋咏开荒得酒樽。
病肺可能供痛饮，濡唇亦足荷深恩。
呼儿擎出随藤杖，洗盏开尝坐竹根。

簸箕有唇，米跳不出，天下衲僧赤{骨乞}{骨历}。
更须拨转上头关，十方世界黑似漆。

思是闻之本，闻是思之用。
青原白家三盏酒，吃了犹道未沾唇。

曾到未到俱吃茶，不在沾唇眼便花。
若是谢家船上客，肯来平地摝鱼𫚥。

文殊尽力一问，维摩结舌无言。
布袋长时落魄，饮光论劫坐禅。
鼻孔只在面上，口皮不离唇边。
四个合成两个，三钱置得一钱。
而今除本算利，且喜本利俱全。

身如椰子胆如天，喝道来参栗棘禅。
按下云头轻领过，口皮元只在唇边。

今晨是生朝，今夕是除夜。
年年聚亲朋，往往罗酒炙。
而我忽抱疴，见酒辄避舍。
一滴不沾唇，何以相慰藉。
人生能几许，今已迫衰谢。
病躯复如斯，令人发悲咤。
展转竟无眠，作诗诉同社。

昨朝偶得碧琳腴，不敢濡唇畏暑涂。
雨过凉生襟袂爽，不妨倾倒且踟蹰。

庞公孰谓问头亲，马祖言犹泥齿唇。
吸尽西江禁不住，崄崖句里笑翻身。

吠亩三番聘，林泉一客逋。
君方借唇吻，我自惜头颅。
日月松偕老，江湖橘可奴。
昭文虽未鼓，洗耳即良图。

员子一寒世无有，爱簇生盘如爱酒。
菠薐铁甲几戟唇，老苋绯裳公染口。
骈头攒玉春试笋，掐指探金暮翻韭。
达官堂馔化沟坑，我诵菜君人解否。

芳茗标图旧，灵芽荐味新。
摘侵云崦晓，收尽露腴春。
焙煖烘苍爪，罗香弄缥尘。
铛浮汤目遍，瓯涨乳花匀。
和要琼为屑，烹须月取津。
饮萸闻药录，奴酪笑伧人。
雪沫清吟肺，冰甆爽醉唇。
嗅香殊太觕，瘠气定非真。
坐忆丹丘伴，堂思陆纳宾。
由来撤腻鼎，讵合燎劳薪。
得句班条暇，分甘捉麈晨。
二珍同一饷，嘉惠愧良邻。

久玷三云从，仍叨千石荣。
羸躯付多病，怯计会无成。
出守非严助，何年召郤萌。
风摧向阳藿，霜变度江橙。
画阁勤听讼，春畴力劝耕。
遂惭循吏术，姑促县官征。
害马直宜去，劳鱼实恐赪。
人心久忘战，朝议近论兵。
戍锁关南数，边烽陇右明。
将机犹嚄唶，贼胆尚纵横。
说士争操牍，谋臣屈请缨。
已闻疲转粟，安得但婴城。
且许和戎利，重寻挠酒盟。
安危系公等，指授尽时英。
幸有千金募，须容八阵精。
待衰曹刿鼓，长揖亚夫营。
刷愤宜修德，时巡况作京。
矢方射嶓冢，力欲斩长鲸。
宪纸言常屡，王涂日以清。
悉心前席重，直指佞人惊。
仗下霜余凛，班回佩倚鸣。
早调黄铉鼎，催献恶枭羹。
顾我罹飞语，于兹类倒行。
鬼神惭贾谊，唇舌避君卿。
直道今寥落，狂辞先猥并。
椎如莫邪钝，伥若小冠盲。
秦俗矜车甲，周诗赋旆旌。
会当濡橐笔，企咏二边平。

四十还添四，颠华镊更新。
应从多病日，遂作始衰人。
毁积方销骨，经穷先腐唇。
竟谁怜种种，由此到谆谆。
轩冕间关路，风波蹭蹬身。
兄今又过二，何术耐萧辰。

清源古名郡，守土宜择人。
胡为不才者，两载乘朱轮。
政拙岁多旱，民愁眉日颦。
赖兹淳厚俗，容我老病身。
乞祠竟不允，易郡俄得邻。
雅怀上冢愿，偶有还乡因。
宾僚共呼酒，肴蔌嘉且新。
展饯选士场，语离庚伏辰。
清风屡吹衣，暑雨微洒尘。
骊驹沸盈门，鹦鹉飞入唇。
我亦重惜别，不辞劝酬频。
诸君如神鱼，行奋六六鳞。
学士倍登瀛，郡符同治秦。
我如倦蜚鸟，野性难笼驯。
旧巢寻故山，一枝老荆榛。
官居类邮传，谁能久相亲。
但愿各勉力，相期作纯臣。

唇上必并班豹剥，舌头当的帝都丁。
自古上贤犹不识，造次凡流岂可明。

朱唇不注晓妆薄，玉颊频啼夜雨翻。

出门风喧号，半道雨飘洒。
行役已堪厌，投宿小兰若。
葱笼林樾中，一径仅容马。
古屋数十椽，佛事走村社。
王赵两故人，清诗壁间写。
读遍已曛黑，尚有相送者。
见可逞雄辩，𫍢𫍢欲唇哆。
伯威弄长笛，哀音振原野。
子仁喜捷敏，德常号醇雅。
来共一夕寒，樽酒肯屡把。
明朝定西去，山路泥没踝。
此地当回首，想见烟苒惹。
平生受性僻，所至徒侣寡。
因诗记离忧，踟蹰孤灯下。

新笋过林竹有筠，老蚕登箔茧成身。
日穿云出潜驱雾，风卷花飞猛送春。
乳燕帘栊中昼后，绿阴池馆一番新。
欲酬佳致须何物，莫厌芳醪满入唇。

北有高楼，偃蹇轶千门。
绮栊纳飞月，璧珰碍翔云。
上有弦歌女，哀声启莺唇。
谁能为此曲，无乃返香人。
一章三致志，修蛾有余颦。
不惜饶清响，暗惊梁上尘。
所悲听者心，中无泾渭分。
愿作南冥鸟，夕饮玉池津。

铃斋一树滴阶春，翻走髹盘赠野人。
欲进麹生呼伯雅，却无樊素启丹唇。

万株红叶咏光华，嘉实堆盘走绀车。
方蒂宁同牛奶柿，朱唇应笑鸠盘茶。
园官急送须足茧，童子争观多眼花。
罗列林珍生饮兴，讵思辟谷更餐霞。

偃月欺天日，淫刑及反唇。
程论传学者，粤岭作流人。
贻后端无憾，瞻前讵有邻。
太刚终龃龉，袖手老江滨。

天无私盖，地无私载。
如何形容，生此奇怪。
为僧不禀僧仪，学佛力破佛戒。
鼓舌摇唇，丛林殃害。
若无伽梨裹浑身，便是当年屈突盖。

一棒一条痕，一掴一掌血。
不是向上机关，亦非单传妙诀。
佛祖见之攒眉，魔外闻之胆折。
建立此纲宗，当阳贵直截。
璘侍吾十年，气宇迥超绝。
信手斫方圆，初不泥唇舌。
青天霹雳轰，风云会时节。
行看定水起波涛，始信来源出处高。

今朝六月中，嘉田雨沾足。
山房冷似冰，千山拥寒玉。
祖意不西来，法身无展缩。
水上挂灯球，镇州出萝卜。
三盏不沾唇，百味皆具足。

祝融职司南，凭宠不遗力。
呀呀三足禽，败羽悬枯腊。
釜鬵糜碎鳞，无地此身着。
楚炬方烘秦，汤征未自亳。
梦想千丈冰，快踏赤两脚。
少憩修竹林，泉水鸣{氵虢}{氵虢}。
岸巾对飒爽，污垢亦小濯。
蒯通据鼎耳，反唇乃幸脱。
叩头祝西风，驾言马可秣。
危喘已强支，旦夕恐不续。
俗情傲寒灰，赴热犬争骨。
灼肌岂暇顾，甘作蛾殒烛。
君看孟尝客，乃笑翟公雀。
呼儿进胡床，佳月可人白。
一醉无渭泾，举盏新酒滑。

自然秾脸与深唇，一味繁红也绝伦。
沧海浪传千岁种，武陵应有四时春。
去年崔护诗仍在，前度刘郎意独亲。
亦要清樽相料理，可能但倚笔如神。

归耕食吾言，回首愧江水。
方争扬子席，谁置穆生醴。
邓侯倾盖旧，小寝艺桃李。
走书约啖我，涎迸啮唇齿。
朝来独何事，怒色剧染指。
虽微射鸿游，顾有捩手鬼。
平生谈天口，得酒便锋起。
年来病不觞，但要讴贴耳。
真成画蛇足，足就酒空矣。
樊川吐怨句，想见紫云美。
何时咄嗟办，一醉吾亦拟。
噂沓听群儿，口实争笑鄙。

唤回残睡强矜持，浅破朱唇倚笛吹。
千古妖妍磨不尽，长随春色上花枝。

客至当饮酒，客去合如何。
人生无根蒂，何必客经过。
有客固当饮，无客饮自歌。
有客与无客，颓然同一科。
昔人秉烛游，正尔畏蹉跎。
粤余生多艰，一官剧奔波。
读书四十年，铁砚空研磨。
粝食岂有肉，菜羹或无鹾。
一衣递单夹，折制屡舛讹。
六十始小遇，鬓毛已双皤。
屈指从心年，光阴苦无多。
酒虽非所嗜，不饮意不佳。
一盏助朝气，三杯养天和。
放浪风月夕，留连四时花。
以此毕吾生，无愧亦无嗟。
寻思百岁后，有酒如倾河。
一滴不入唇，谁见此颜酡。
作诗广前贤，闻者且勿呵。

翠衿红觜娇唇舌，羽族于中最性灵。
巧护狸狌莫惊吓，好留相伴诵心经。

倾盖如今五十春，中间还得缀华姻。
单于万里同哀使，马援一乡称善人。
告老已能官及子，颁恩更喜爵荣亲。
佳城一闭成千古，无复传觞酒入唇。

对芳樽，老来万事不足论。
朱唇皓腕年少伴，青山白云居士邻。
对芳樽，老来万事不足论。

二月风光渐恼人，蒙茸细雨湿花唇。
可怜病目长憔悴，坐看纷纷万卉春。

吴蜀本唇齿，悲哉乃连兵。
尽锐下三峡，谁使复两京。

新醅引睡睡味浓，有如猩唇荐𫘞峰。
屏深毡暖衾裯重，鼻端雷起惊儿童。
床头兰釭缀玉虫，双瓶汤热炉正红。
梦回起坐夜未中，凭几困睫犹瞢瞢。
霜风凋尽玉井桐，月落翠雾栖房栊。
一杯罂粟蛮奴供，庄周蝴蝶两俱空。

柳眼梅须漏泄春，江南又见物华新。
终年幽兴遗身世，半夜孤吟怆鬼神。
客有疏亲俱握手，酒无贤圣总濡唇。
放翁自命君无笑，家世从来是散人。

群儿欺老少陵穷，口燥唇干发漫冲。
颠沛须臾犹执礼，古来惟有一高共。

猩唇鹤顶太赤，榴萼梅腮弄黄。
带眼一般官样，祇愁瘦损东阳。

夜中未成寐，邻歌闻所稀。
想像朱唇动，髣髴梁尘飞。
误节应偷笑，窃听起披衣。
披衣曲已终，窗月存余晖。

家住寒溪曲，梅先杂暖春。
学妆如小女，聚笑发丹唇。
野杏堪同舍，山樱莫与邻。
休吹江上笛，留伴庾园人。

吾年将五十，尚未暇读易。
一闻蒙亭说，乃见适所适。
维时明进退，岂不在泉石。
野服制升越，山庖盛鸡跖。
床头龙唇琴，案上科斗籍。
风物稍佳时，把酒会三益。
况以兄为郎，仕也人岂迫。
垂之爱之深，自匪逢时客。

天地磨今古，贤愚为埃尘。
草树易变改，山川无故新。
眷言零陵守，白发驾朱轮。
间来问遗老，俯迹哀昔人。
昔人者谁欤，元和前放臣。
下上穷幽荒，憔悴楚水滨。
试观当时记，图写未必真。
最苦来黄溪，坐石数游鳞。
有鸟大如鹄，东向立不踆。
始买钴鉧潭，鄠杜难计缗。
冉溪袁家洞，乱石多磷磷。
深里与沸白，若尽无穷津。
石渠连岩泓，菖蒲被其垠。
穷胜得其诡，众美谁齐均。
西涧石为底，岂无芹与蘋。
涧崖如堂席，涧响如龙唇。
折竹扫陈叶，罗榻同众宾。
其言粲星斗，百岁犹比晨。
万石乃浅近，尚可资覆巾。
而况前所说，但恐烦镌珉。

吾侪来都下，将逾三十春。
不闻此画塑，想子得亦新。
兹寺临大道，常多车马尘。
设如前日手，晦昧已惑人。
曷分今与古，曷辩伪与真。
闽缁图凤姿，越释弹龙唇。
但知五彩烂，徒谓五音淳。
熟识商声高，孰惊眸子神。
不能评谱品，索玉翻得珉。
二君才调高，言若羽翮振。
将令寻常工，千岁传不泯。

黄金画车屋，韦絮缘车轮。
牵以五采丝，藉以刺绣茵。
出入长信宫，昼夜将谁亲。
所亲美且少，玉颊丹砂唇。
殷罗缝轻襦，明珠攒缁巾。
半醉卧车中，侍婢蹑行尘。
忆昔广明亭，将军爱怜频。
便房不使殉，易宠在兹辰。
嗣侯喜驱逐，平乐多从宾。
青丝穿五铢，累室贮百珍。
欢与子都异，矫与子都均。
用财粪土掷，吐气日月踆。
天地可齐久，祸患岂有因。
秋风茂陵下，苍藓上骐驎。

西南产修竹，色异东筠绿。
裁箫映檀唇，引枝宜凤宿。
移从几千里，不改生幽谷。

泥䲡鱼之下，曾不享佳宾。
又嫌太健滑，治洗烦庖人。
煎炙亦苦腥，未尝辄向唇。
江侯昔南官，家膳无此珍。
昨日邀我餐，下箸胜紫鳞。
乃知至贱品，唯在调甘辛。

古龙水底鸣素秋，江云不飞江贾愁。
金陵旧族天禄游，家有善笛能娱侯。
忆侯前年罢姑孰，自买蕲州饱霜竹。
腮肥顶瘦裁青玉，钻凿商声五音足。
牛渚矶边夜泊时，平波不起月中吹。
老鱼跳舞龟出泥，雌蛟怨泣雄鼍悲。
新还中都人罕知，交亲奏酒隔帘帏。
丹唇一发妙响驰，醉客欲见宁非痴。
昨夜刘郎辞玉卮，主人勤谢当勿疑。
渠今缠疟尚苦羸，他日海蟾圆未迟。
圆未迟，凉肝脾。
畏肝热，生脑脂。
生胫脂，不得窥。

庖凤烹龙世浪传，猩唇熊掌我无缘。
只逢笋蕨杯盘日，便是山林富贵天。
穉子玉肤新脱锦，小儿紫臂未开拳。
只嫌岭外无珍馔，一味春蔬不直钱。

护雨重重膜，凌霜早早春。
三菲碧弹指，一笑紫翻唇。
野竹元同操，官梅晚卜邻。
花中不儿女，格外更幽芬。

奇哉万顷水精盆，一线青罗缘却唇。
只有向南接天去，更和一线也无痕。

小园不到负今晨，晚唤娇红伴老身。
落日争明那肯暮，艳妆一出更无春。
树间露坐看摇影，酒底花光并入唇。
银烛不烧渠不睡，梢头恰恰挂冰轮。

暑懒归投簟，凉醒打当书。
罢吟唇欲裂，起坐膝难舒。
汲古微澜动，悲秋小雨余。
五言未针线，百过且阶除。

暑后花枝输了春，杂英小巧亦忺人。
素馨解点粉描笔，金凤爱垂鸡下唇。

昨夜天垂破玉盆，今宵辛苦补盆唇。
看它补到十六七，满得十分亏二分。

局势方迷棋有色，歌声不发酒无饮。
明朝一彩定三赛，国手秋唇双牡丹。

侧足二三臣，平头六十人。
胸中冰与炭，镜里雪兼银。
岂有花经眼，何尝酒入唇。
劳生成底事，胡不早收身。

唇齿辅车势，坤维井络方。
只宜花柳盛，莫遣鸟鱼忙。
陇麦无由食，边筹是可防。
出言还有禁，忍泪下成行。

晚来寒气重，景物故撩人。
不厌诗雕肾，宁辞酒入唇。
恍惊残夜月，疑梦故园春。
欲倩何人画，纷纷飞玉尘。

轧轧篮舆鉴水滨，水纹如染草如茵。
繁红零落徐娘老，远翠低徊西子颦。
犹及残春追胜赏，不妨余事作诗人。
胸中磊磈须浇洗，未厌伤多酒入唇。

疏枝倚竹更临池，一饷清寒瘦雪肌。
恰似玉儿初识面，朱唇苏颊总相宜。

年来饮酒不濡唇，蘸甲今朝始为君。
颇似昌黎当日语，人皆劝我若无闻。

献日春回一日先，勾芒清晓试花权。
要看腊雪连春雪，独占新年与旧年。
梅绽香唇才半树，柳苏睡眼待三眠。
东皇次第开桃李，谁顾寒松涧雪边。

已生野外更篱根，仍与蚩氓补断垣。
博士低头乘虏障，王姬掩面嫁乌孙。
风枝雨叶无生意，粉面朱唇有泪痕。
说与调羹吹律事，老农那信腐儒言。

前年革履下星辰，那料如今更有春。
几为拜雩成俯膝，可辞持酒劳燋唇。
田家有喜新收麦，老子无何忽念莼。
欲去强留天意切，玉堂清夜出丝纶。

花茎枯槁陋东园，蕊叶萧疏笑井丹。
环面钗头人服媚，杯唇盘口客争看。
照筵冰脍光同洁，饤坐戎盐色并寒。
谁道仇香但栖棘，也吟时菊继江潘。

经年不食三闾饵，一日相逢似故人。
旋剥青菰香满手，试餐黄颗软粘唇。
蔗浆下箸甘无敌，昌本浮杯小作巡。
正是乡人行乐处，画旗鼍鼓隘江津。

蜀江𢭏麻色胜玉，百金才能致一幅。
君家入则充栋宇，再拜未肯乞纤粟。
为君破悭作此诗，担囊揭箧应有时。
比邻寒亡忌唇齿，君但勤渠送川纸。

素唇紫锦背，浆味压蚶菜。
海客穿海沙，拾贮寒潮退。
王都有美酝，此物实当对。
相去三千里，贵力致以配。
翰林文章宗，炙鲜尤所爱。
旋坼旋沽饮，酒船如落埭。
殊非北人宜，肥羊啖脔块。

东家红梅开出墙，墙西女儿学新妆。
春风引客白日长，天河绿水浮鸳鸯。
摘花赠渠到渠处，更问鸳鸯寄声去。
昨日吴郎坐上时，袖中小字鸳鸯付。
酒虽入唇不能醉，醉得人心是朝暮。
朝愁衾枕旧熏香，暮愁霰雪飘如絮。
听他双韵舞伊州，舞彻夭妍不转头。
众人笑语曾不语，肠作车轮一万周。
屈节请还无甚愧，当时麈尾自驱牛。

行色见车马，为之具壶觞。
暂辞甘泉宫，远奉左贤王。
蒙茸春裘薄，匼匝金络光。
唯知君命重，不数沙路长。
鲁酒虽入唇，胡笳易回肠。
归来立螭头，言动书不忘。

春候倏已和，林上鸣鸟哗。
前日是清明，骤雨霑梨花。
初闻结客游，爱此物景嘉。
歌舞未终宴，夕暮各兴嗟。
所嗟归路暗，嘶马自知家。
公家八九姝，鬒发如盘鸦。
朱唇白玉肤，参年始破瓜。
几日苦霖霪，当道跳鱼虾。
闭门饮浊醪，秋千系树丫。
群姝莫要剧，为公歌哑哑。
公当是日醉，欢适不可涯。
孔氏有高第，内自战纷华。
我公岂其然，秉直异蓬麻。
果从归田去，愿从招辕车。

手自封题寄故人，聊将风味赴诗唇。
千年尚忆唐羌疏，不污华清驿骑尘。

爱爱少日淫奔女，爱爱死作贞烈妇。
东隅一跌收桑榆，竟得佳名传乐府。
男子处死正自难，此女励志雪柏寒。
至今挺挺在人目，诗翁作诗垂不刊。
谁翻此诗入宫羽，檀唇缓歌细腰舞。
直掩霓裳羽衣曲，更问离魂馈浆女。
且玩此舞空金卮，莫奏此曲增悲凄。
兰摧蕙枯昆玉碎，不如人家嫁狗随狗鸡随鸡。
百年佳丽终枯骴，汝名芬芳无已时。
舍生徇义渠安之，而我更用兴悲为。
我悲所悲人不识，抚事怀人悼今昔。
翻云覆雨行路难，君不见买臣之妻彦升客。

反唇余子轻玄白，属目耆儒上紫清。
老境我甘追汗漫，明时君合订章程。

共扶翁媪看行轩，亦有娉婷立道边。
侵鬓黛眉唇浅注，铅珰匀莹茜裙鲜。

经年不踏软红尘，偶入修门事事新。
本为湖山寻旧约，却愁风雨送行人。
多情黄菊空搔首，无伴芳醪可入唇。
今岁重阳殊草草，南坡归梦夜来频。

捭阖乾坤若有神，崎岖长短困仪秦。
无声无臭文王道，应是先生浪鼓唇。

我取友兮得牛蒡，稠丛捷鼠走不上。
深山谁伏又谁牵，唇粗舌皴膝头壮。
实虽恶，食不恶，所思兮奚可却，松冈竹墩隔沙泺。

晴窗棐几风日舒，呼童汲水供蟾蜍，涓流入研玄颖濡。
一蚁蠢蠢爰来趋，须臾十百与之俱。
前后有行不乱逾，宛若徙穴舁腐余。
想应燥吻唇颊枯，清梦思欲吞江湖。
摇尾羞作涸辙呼，奋迅恰如东海鱼。
物生天地小大殊，饥食渴饮皆同涂。
矧尔有灵非至愚，大槐南柯名利区。
一梦而觉惊幻虚，尔其听我毋睢盱。
尔吭既沃腹既腴，归安其藏勿浪逋。
阶前群儿政嬉娱，以指划土縻尔躯。

儿时望春春不来，春衣隔年催翦裁。
平明出游薄暮回，惟恐云气兴风雷。
岂知乐极还悲哀，十年黄尘涴青鞋。
管领鶑花已无意，感时念旧时伤怀。
去年寒食丹徒县，家寄毗陵不相见。
今年寒食江陵府，妻子相看泪如雨。
迂儒忧国更忧家，枉杀清明不见花。
无端柳絮搅愁思，一径漫漫春日斜。
主人知我坐憔悴，故遣斗酒来相慰。
呼妻安稳置床头，个是贫家一祥瑞。
床头三日未开尝，耿耿忧心自如醉。
朝来忽觉体中佳，吻角流涎已难制。
细君平日但濡唇，瓦盆对酌可无人。
招朋一饮舒清兴，要须脱略任天真。
高邮孙夫子，相逢不作鬲上语。
临川俞先生，客里伤春作诗苦。
二公问学该今古，胸吞云梦轻阿堵。
我酒虽不多，酒行诗可歌。
杖藜乘兴速来过，不来吟醉奈春何。

群寇仍猖獗，城边即弃捐。
休兵虽上策，讲信竟虚传。
人事今如此，天心恐未然。
忍令唇齿地，重此染腥膻。

费尽胭脂画不妍，春心一缕褪唇嫣。
雨中似是花神意，犹作西来旧蜀天。

侯门珍膳诧猩唇，肉食愚哉鄙若人。
安得頳珠洗荤浊，骊龙方寐讵非真。

里闾讲棋社，大要率且真。
岂惟简苛礼，正欲聚首频。
向来赏花约，深恐负此春。
春来顾多事，殆如参与辰。
今朝怡怡堂，坐上凡几宾。
默计病或故，约略三数人。
益知会合难，举酒勿问巡。
棋枰谁胜负，清新想歌唇。
僵卧一榻上，执热难屈伸。
斐然申前盟，余将踵后尘。

社中日相从，此意岂不真。
其初定要约，深期往来频。
今年苦多故，孤负四郊春。
清和到新秋，其间足良辰。
而我独抱疴，未能会嘉宾。
近又得玉友，风味尤可人。
思与君痛饮，欲招复逡巡。
忽焉得新酒，亟遣径入唇。
别有酒一斗，并使君意伸。
我虽不敢尝，为洗胸中尘。

笑甚底，笑甚底，若要笑时笑杀你。
说梦梦中，洗泥泥里。
头上安头，以水济水。
个个一般，滔滔皆是。
我也要笑来，终不欲开唇露齿。

下震上艮，下动上止。
分明两片口唇，包着许多牙齿。
祸自此出，故以言语为戒。
病自此入，故以饮食为忌。
庠者养也，颐者养也。
名庠而住颐庵，知他养个甚底。
直待吞却栗棘蓬，更与吸尽西江水。
莫问这边那边，都是一个道理。

向来情思已陈陈，旅思无端不及春。
潘子形容伤白发，沈郎文字暗丹唇。

望月怀珠重紫唇，隔墙闻卖已称珍。
奁收箧贮承佳惠，深济颓山病酒人。

泰伯古至德，以逊天下闻。
周公去未远，二叔乃流言。
春风棠棣萼，秋日脊令原。
岂无良友生，岁晏谁急难。
当年召公诗，虑缺兄弟恩。
贤哉首阳子，此粟久不餐。
末俗益可嗟，有货无天伦。
仓卒竞锱铢，或不暇掩亲。
朝从官府去，暮与妻妾论。
手植父桑柘，俄顷楚越分。
口泽母杯圈，改作唇齿寒。
我观天地间，孰不知爱身。
有伐其左臂，那复右者存。
君看百足虫，至死身不颠。
一矢折甚易，累十力则艰。
世其有不知，利欲令智昏。
周君千载士，金玉四弟昆。
状如商山皓，雍雍古衣冠。
又如孔门科，行义皆可尊。
我行前冈上，人指孝友门。
邀我饮其家，本末能具陈。
我家所自出，嘉祐刘三元。
至今起俗说，闻者薄夫醇。
逮我先君子，仁孝俭且文。
室有相乳猫，庭有同心兰。
推梨更逊枣，左右儿曹欢。
尺布与斗粟，咄哉彼何人。
比屋二百年，试比东西邻。
东家余破釜，西里今颓垣。
萁豆自煎煮，拔地无本根。
逼逼守遗戒，岂不在子孙。
矧复学圣贤，遑恤后富贫。
谁书百忍字，何不一笑温。
我老悲古道，闻此摧肺肝。
洗盏前致词，福善天匪悭。
圣朝重揖逊，欲尧舜此民。
请君大其门，车马行便蕃。
长歌谪仙李，茂记文公韩。
我诗聊复再，语拙意则真。
此书君勿嗤，傥俟采诗官。

唇上碧斑宾豹博，舌头当的帝都丁。
鸳鸯群出从君看，不把金针度与人。

唇上碧斑宾豹博，舌头当的帝都丁。
频呼小玉元无事，只要檀郎认得声。

苏仙尽饮不满勺，平生愿求酒方略。
空山松桂不使间，必使捐糜效斟酌。
自言坐客有酣适，己虽独醒同醉乐。
是心可以付调元，叹息乡来湖海著。
迩来继有孙夫子，文高饮少俱苏若。
如何喜酿又相似，叔敖典型乱今昨。
谈间快说酒中病，鏖战如遇将军霍。
至其妙处殆神授，后稷播种神农药。
冬𥬠近撇不老泉，石室兰溪望风却。
我时篮舆适过之，静扫玉亭供偃薄。
呼童洗觞置我前，谓我多寡随人各。
讵须珠玉始修容，濡唇顿尔忘谐谑。
我云此乃酒御史，径取橄榄充咀嚼。
庶几正味两相类，祛我沉疴屏无作。
我家是邦陋随俗，白酒酿来才宿诺。
彼人固肯号茅柴，此意岂复知京洛。
阿连闻道愈于我，换米急抛居士𪨗。
不劳火齐挠妻孥，要与论功上麟阁。
祇今旬月计已熟，沾溉况自有夙约。
醉乡道路久生梗，愁城疆界思开拓。
便须健步速持似，预恐肴核穷搜索。
梅公不与俗子对，我亦竹门无锁钥。
但判醉倒更微吟，万事休休还莫莫。

长江滚滚来无尽，顺流逆挽纷成阵。
谁令转侧入漕河，舟似凫鹥亦难进。
长江漕河唇齿间，去留异态空浩叹。
孰能稍激长江水，顾使漕河舟亦起。

荆溪溪水清无底，下有乱石白齿齿。
东坡先生所卜居，想像神游应不死。
后来高躅嗣者谁，东门孙氏贤埙箎。
不惟文采风流是，酿酒喜客俱似之。
忆昨为官在吴里，三年征逐一日尔。
诗传活法付乃兄，酒有名方属吾弟。
当时酿熟曾入唇，大孙绝叹能逼人。
世间名贤久难辨，顾恐石室来乱真。
遂初自是渠家赋，大孙取以名其住。
我今以是谥君酒，要使交情不忘故。
嗟予老矣百不如，有竹万个中藏书。
愿从吾徒授此术，归去佣田亲种秫。

花取三英粲，时高两玉人。
毋嫌应接费，要悟色香真。
诗定一题纸，酒应多入唇。
病夫方坐稳，幽独恐伤神。

王郎妙人物，独步向江东。
昔尉既不醉，今丞宁肯聋。
相依唇齿国，忽去马牛风。
清绝官曹外，何年着我同。

米仓山寨雪连云，不见椒盘见贼尘。
今日江城闻爆竹，莫嫌杯酒不沾唇。

海棠自是花中杰，西蜀此花尤胜绝。
濯锦江边艳欲然，浣花溪上繁于缬。
畴昔闻名未识面，对之顿解忧心结。
东皇着意欲开时，不许芳心轻漏泄。
风前醉态真嫣媚，雨过啼妆更鲜洁。
格高不受尘点污，韵胜须那香酷烈。
东南颜色岂不佳，甲乙品题终少劣。
我公胸次秋水莹，海内人人颂清节。
世间珍玩一物无，独此妖娆费提挈。
墀间堂下不胜春，頳颊丹唇俨成列。
嫣然尤物不移人，未害广平心似铁。
几年隔绝剑阁外，拔擢孤忠自明哲。
愿公持此坐庙堂，天下妍媸要区别。

衔子来东海，仙巢有凤雏。
华开新棣萼，莟结小茱萸。
富贵天专与，娇柔韵不粗。
轻盈飞燕赵，韶丽彩鸾吴。
入谱虽千品，倾城但一株。
雾藏云体魄，霜染雪肌肤。
酒晕欺西子，冰姿笑藐姑。
暖风唇破玉，寒雨泪凝珠。
蝶喜穿油幕，蜂羞赋蜜租。
叶如疏复密，香似有还无。
浄灌岷江锦，浓施禁国朱。
欲眠须客去，佯醉索人扶。
剑外空逢杜，黄州却遇苏。
已多归绮绣，唯未入氍毹。
金谷非佳妾，雕阴是丑奴。
自珍红颊辅，应怪白髭须。
照树呼银烛，浇丛命玉轳。
有诗曾送别，无力为嘘枯。
尤物空凡马，芳春过白驹。
尚凭花藻鉴，摘句已成图。

黄头雀，觜交交，尾倬倬，突然散去云路邈。
东村四面禾黍稠，欲下未下惊呼俦。
牛羊上山鸡犬睡，翩跹蹙步来相求。
日斜深堑有罗网，投宿青冥依筿荡。
沙鸣羊角转峥嵘，蹴踏虬枝犹倔强。
谁知檐下息尔躯，夜半沥血逢精鼩。
唇焦舌烂救不得，一缕性命才须臾。
君不见螳螂捕蝉上高树，企足昂头忘反顾。
人生吞噬更可怜，腊月未穷谁悔悟。

兹岁苦告晹，旱熯弥五旬。
老火秋益焚，阳螭燎朱鳞。
小寝屡亭午，床移瞰墀垠。
迎南有风到，汛扫方无尘。
髯奴挈缾水，云此乞诸邻。
同居虽楹连，列位难地均。
旧井荫一亭，经夏汲取频。
霤泽既稍愆，土脉几就湮。
倏思书斋外，墙西种丛筠。
而间事垦掘，泉眼当津津。
涓辰甲戌良，霜锸穿苔茵。
下浚十尺余，疏泥出胶墐。
灵泉果旁溢，清泠洁如银。
板松实为底，环塼虚至唇。
汞沙赤颗块，石英紫璘皴。
投置可蠲疾，酿麹尤甘醇。
青丝系铜壶，挹玩醒心神。
当年负暄老，犹将献严宸。
九重方焦劳，渴饥念黎民。
昨暮雨一筛，四野艰敷匀。
今晨直言诏，庶政勤咨询。
谏听将必行，纯诚动苍旻。
沾苏遍原亩，丕昭吾君仁。

浅侧荷盘绿尚新，一蛙危坐压荷唇。
定知不发穷愁叹，背缕丹金踏水银。

君不见元光河决愁从臣，天子有诏皆负薪。
当时实炭知几畚，下与鱼鳖争生人。
孰知木黔善制水，火出木尽全其真。
一朝入火纵粉骨，曲身得煖龙蛇伸。
成亏等作万世计，肯与胡僧推劫尘。
我欲诙谐与作传，上继毛颖追获麟。
日烧昆仑十挺指，惜哉黔也非吾亲。
穷朝破灶郁烟烬，青唇黑腕羞比邻。
谁能舆致送煖热，坐使有脚歌阳春。
将军羔酒空作梦，十年未有今年贫。

学道欠定力，一寒便生嗔。
古来雪埋腰，定知英雄人。
去为百钱游，得酒不濡唇。
惨淡行歌归，仰面东南云。
纷纷过车马，寂若耳不闻。
退坐茆檐底，徒有豪气存。

我生大江东，与江不相识。
一日作远游，江头因目极。
桃花春未涨，水落略见石。
望断淮山青，隔岸才咫尺。
恃此一苇航，焉能恨南极。
云屯十万众，守卫以人力。
抚御有良将，成城众心得。
江淮唇齿势，如家护墙壁。
守淮即守江，淮民须爱惜。
我朝圣泽深，不在险在德。
慈俭今天子，迩遐无间隔。
大臣百执事，根本共培植。

陌上春泥苦未干，绛唇渐吐不禁寒。
海棠尚晚教谁伴，山帽冲风每自看。
声好最怜清晓卖，味甘长记绿阴团。
年年过雨胭脂落，时序关心有几般。

天然高洁淡为真，似蜜增甜亦可人。
不分瑶花惊俗眼，更招琼液到吾唇。
取来酒后团栾夜，压尽人间瘴疠春。
遥想嚼毡清到骨，古来持节要忠臣。

色如姑射未全真，消得新诗脍炙人。
冰不待藏须洁齿，冻何须解要濡唇。
烹茶尚有虀盐味，食蘗难夸麹米春。
賸欲清凉非内热，不应宴赏羡诸臣。

痛入香龈是不禁，三郎心痛亦何深。
当时更有唇亡处，自是君王不动心。

酒亦关何事，片片流仙霞。
用之涤肺肝，相与成诗家。
一酌且濡唇，再酌深到花。
持杯两相笑，吟哦入幽遐。
笔落岂知醉，何者是生涯。

海棠花上雪，憔悴却如人。
晓觉春光淡，时占天气新。
燕脂才糁糁，翡翠正匀匀。
睡足寒犹力，宜多酒入唇。

酒不沾唇菊又华，荒苔何处落乌纱。
微官汩没其谁问，多病尪羸只自嗟。
山遶层城明落木，江连孤屿涨平沙。
空余能赋登高意，一笑西窗日未斜。

相望海棠思故人，最高台是北城闉。
看来先自花饶笑，兴到从他酒入唇。
语燕既归惊作社，盟鸥何在且行春。
妙年秀发如君少，桃李纷纷只世尘。

晓甑无炊从妇嗔，也须料理瓮头春。
殷勤遗我非无意，应笑茅柴但湿唇。

吾斲石堂无变怪，土缶瓦鼓闲游戏。
一镢相随万事空，十二时中牢捉系。
牢捉系，不在三闲前后际。
拍将两手笑呵呵，这个消息不容易。
不容易，拈起石头拈不住，放下石头放不去。
去与住，认取石堂门前路。
不开窗，不闭户，塞破世界无觅处。
煖则乘风凉则眠，烟霞云外朝还暮。
朝还暮，不贪荣，不贪富，不恋妻帑及儿女。
随缘自在度时光，看着古今都错误。
皇天后土莫相瞒，翻来覆去能几许。
前贤后圣说多般，千经万论从头注。
渠不省，渠不悟，一任从渠失故步。
我自知，我自顾，富贵浑如草头露。
人与我，爱与妒，对境不生无喜怒。
清凉世界乃吾台，是非海里终不觑。
不向君王殿上行，不入豪家问尊贵。
红妆艳粉任安排，夸逞从他鬭能会。
英雄强弱只一般，喽啰巧拙说甚彩。
少年才子漫风流，绝代佳人臭囊袋。
一息不来何所寻，万两黄金不容带。
都是空，必竟败。
唇锵舌剑递相欺，纵使金印如斗大。
尽数收拾满仓箱，不知前面能几岁。
一著错分明，输却无赢落。
聚散还同浮水沤，顷刻之闲难捉摸。
不向根基上乘寻，个个急后抱佛脚。
早悟解，早悟解，不如石堂一大块。
石堂坏时从他坏，这一大块元自在。
坚且耐风霜，雪雨摧不碎。
祁寒隆暑没遮栏，春去秋来任推载。
四方八面透玲珑，石堂里面快活睡。
觉后还将恁么时，撒手便行无布摆。

摇唇鼓舌，展事投机。
千佛出世，不通忏悔。
焦巴焦巴，有叶无丫。
长天秋水，孤鹜落霞。

士生樗散甘嘉遁，𫖯首衡茅敢尤怨。
良朋益友肯顾临，讲贯渐摩笃明辨。
年来喑哑瓶守口，俗子污人如避箭。
论交谩说笑金兰，厚貌深情半讥讪。
念君与我情不薄，一忝从游一亲眷。
朅来终日坐书楼，喜剧论文几昏旦。
曲生风味亦不恶，抵死绝交良可叹。
胸中磊磈政须渠，吻噪肠枯赖浇灌。
孟公旧不论升{豆斗}，惊座丰姿发奇观。
富文博学子游子，秀楚翘英颖锋见。
吾虽不敏逐后尘，斩将搴旗共酣战。
祇今便造无何有，相与神期游汗漫。
既无三雅伯仲叔，不有巨杯觯角散。
请观管辂扬子云，欲作九原谁可唤。
酒不离唇元乃就，三{豆斗}顿倾辞绮粲。
二公洞达疏通豪，妙语仍烦下一转。
养浩堂中颙惠然，急吐才华染柔翰。

无言桃李各成春，造化番腾巧入神。
佳境骎骎逢蔗尾，苦心隠隠饫猩唇。
蠖虽善屈难忘直，虹岂长蟠不得伸。
一日百畦机事了，区区亦有汉阴人。

魏宫之废知几春，其间万事成埃尘。
唯有昭阳殿瓦不可坏，埋没旷野迷荒榛。
陶甄之法世莫得，但贵美璞逾方珉。
数百年来取为砚，墨光烂发波成轮。
求之日盛得日少，片材无异圭璧珍。
巧工近岁知众宝，杂以假伪规钱缗。
头方面凸槩难别，千百未有三二真。
我来本邦责邺令，朝搜暮索劳精神。
遗基坏地遍坑窟，始获一瓦全元淳。
藓斑著骨尚干翠，夜雨点渍痕如新。
当时此复近檐溜，即以篆字花其唇。
磨砻累日喜成就，要完旧质知无伦。
吾才寡陋不足称，思与好古能文人。
好古能文今者谁，武宁秘书章表民。
无诗尚欲两手付，何况大雅之奏闻铿纯。

宏博曾闻鼎足无，脚才实处即荣途。
恰观次第行初志，冀懋神明振后图。
齿失半唇忘屏翰，棣联双萼更纷敷。
乡来少戆烦公笑，却忆公言诮故吾。

西风只识黄花面，不识登临吊古心。
空打孟嘉乌帽落，挂人唇齿到如今。

在御无弦别有音，音中逸响岂难寻。
一弹首詟乘轩贵，万古群空立仗喑。
肆狡缺唇安夜穴，凭妖九尾远城阴。
双旌不驻夫差国，谁振延陵季子心。

踢卓藏身已见赃，至今犹未识宗纲。
自余漆桶尤堪笑，食在唇边不得噇。

抛家失业马驹儿，箕老无唇跳出粞。
未破壳时□{孛}跳，免教衔去谶金鸡。

妾本秦氏女，今春嫁王郎。
夫家重蚕事，出采陌上桑。
低枝采易残，高枝手难扳。
踏踏竹梯登树杪，心思蚕多苦叶少。
举头桑枝挂鬓唇，转身桑枝勾破裙。
辛苦事蚕桑，实为良家人。
使君奚所为，见妾驻车轮。
使君口有言，罗敷耳无闻。
蚕饥蚕饥，采叶急归。

寄迹小园中，自笑客异乡。
东家送槟榔，西家送槟榔。
咀嚼唇齿赤，亦能醉我肠。
南人敬爱客，以此当茶汤。
殷勤谢其来，此意不可忘。

强将不识鼓唇牙，胡语如何乱得华。
若使老萧皮有血，定应赶逐过流沙。

不动蒲帆问一言，大鱼却被小鱼吞。
直从意外超唇吻，始信岩头无脑门。

破头山前，三辞诏旨。
教坏小儿，卖弄唇嘴。
无端又上牛头山，更与懒融说道理。

流落他乡铩羽翰，半年宁复记悲欢。
夜传楼鼓思城角，朝见江船念客鞍。
不恨形骸老闾里，遂令唇舌满长安。
寄声好在文章友，目送春云自倚栏。

夜读老杜诗，如对老杜面。
此翁历艰难，往往诗中见。
曩吾游川蜀，所恨年数浅。
草堂闻无人，正在成都县。
断碑蚀苔藓，扪读知几遍。
寻思隠其下，终日弄书卷。
庶几平生心，所得未应偭。
亲庭宦行在，归计乖初愿。
言瞻浣花里，卮水乃缺献。
人间画图样，皮骨怪丰腆。
京华四十载，褐短更馿蹇。
至今彼堂上，唇绽齿微现。
独余双眸子，利若秋江剪。
因何太瘦生，贫贱恐不免。
耒阳一脔炙，饮食知味鲜。
后人美肴膳，出语秽虾蚬。
那知独角龙，妙用天行健。
至其得意处，力斡造物转。
神雷破潜穴，霹雳飞雨片。
武夫荷戈战，飒沓旗鼓偃。
蛟鼍呿波浪，宗庙罗黻冕。
鞭车甫平陆，梯磴忽绝𪩘。
又如虚空内，一气互游衍。
有足恣驰驱，不行渠自远。
苍茫鬼神会，惨惨颜状变。
春荣与秋悴，时节随晦显。
凤鸣朝阳桐，诸鸟徒巧啭。
关雎乐不淫，小弁亲不怨。
此身付天地，宁作青紫楦。
低头向严武，陵辱非所便。
百年禀忠孝，句法老益练。
君看夔州作，大冶金百炼。
麟经示褒贬，比物足惩劝。
蜀山上摩天，蜀水下如线。
山川蕴精异，翁句丽而典。
荒郊夜徂半，隔巷闻惊犬。
分明梦见翁，握手一笑倩。
殷勤得软语，意若深予眷。
文章致隆贵，嗤点到群彦。
何当同宗文，相与携笔研。

荒斋读书罢，出门步青春。
春风扇微和，冠者五六人。
登高恣游目，行迈靡其因。
平湖半疆畎，王谢亦齐民。
父老谈古先，觞客酒濡唇。
归同牛羊夕，戃恍难重陈。

自吾蜀中归，稍拂衣上尘。
古今名利场，误杀多许人。
归囊课宿有，颇欲谋其身。
买花郡庠东，结屋清镜滨。
山田不满百，浊酒当濡唇。
庶几友生来，谈笑夜达晨。
此志犹未遂，宽作明年春。
人生几明年，谨勿浪苦辛。

说梅津漱不濡唇，秧稻堪惊陌上人。
昨夜天公一翻手，苍生百万面生春。

何处笙歌酒入唇，应惭忍渴望云人。
朝来顿觉西山黑，农圃欢声总是春。

簇簇丹葩巧作丛，开时两月受薰风。
北人见此应偷眼，未羡猩唇鹤顶红。

直下是，直下是，没量大人，抬脚不起。
可怜伎死杜禅和，犹是哓哓挂唇齿。

网细鱼稠，药多病甚。
棒喝交驰，一品二品。
山僧恁么逞馿唇，痴客徒劳劝主人。

语言动静总天真，叉手徒劳问别人。
旧说青原白家酒，子归切忌再沾唇。

片帆雨霁飞烟江，渔翁停棹歌沧浪。
一声款乃山水绿，浪中惊起双鸳鸯。
双鸳鸯情一何美，同宿同飞在秋水。
不似人生苦别离，女嫁征夫男战死。
五湖烟景方纷争，闻歌顿欲思升平。
邻舟短笛应风响，落日淡淡波冥冥。
美人春词夸艳丽，皓齿朱唇楚腰细。
江楼富贵今如何，不似沧浪真趣味。

机舂结草溪之唇，翳桑古柳联清阴。
无人认得东流水，如此妙旨谁知音。
碧渠走峻琉璃滑，鸣瀑怒卷波澜阔。
飞轮转拨无已时，试问此机是谁发。
此机欲见妙无形，此机那复声可闻。
自从清浊未高下，直至而今无暂停。
上有茅斋人静止，日用变化心如水。
斋名果育定何如，为言只此机舂是。

南方有神名祝融，发赭面丹唇朱红。
执鞭入海驱赤龙，火车勒驾烧长空。
千骖万乘如联辔，烈焰腾腾灼天地。
九霄烜赫皆甑蒸，四海煎熬俱鼎沸。
流金烁石气不通，天下俱在红炉中。
葛衫襟湿疑有雨，罗纨柄折浑无风。
祝融祝融毋太酷，天道炎凉尝反复。
看看少皡催戍瓜，尽把凉风散烦溽。

闲窗日上三竿竹，窗下娇娥整轮辐。
匆匆未暇理云鬟，半朵青鸦倚红玉。
青梢摘尽银香囊，画栏平倚斑筠筐。
时将纤手翻雪霜，酥胸玉面同光芒。
捧归细卷银成索，牵出松松云一握。
珠唇呵挺气温温，鹦觜踏车声络络。
今年莫怪功绩稀，阿奶勒绣鸳鸯帏。
如今织出秋江练，十月正好裁新衣。
客心闻此愁无著，一夜清寒动寥寞。
明朝为问买一端，剪做道袍披落魄。

建水合流三百里，直下富沙如撚指。
溪东披拽缆过西，千丈春风怒涛起。
香轮不解碾清江，造舟贯索成河梁。
年年麦熟梅欲黄，连城千里皆波光。
淳熙太守忧溱洧，问津日夜思无计。
老农叉手愿鸠工，叠石中流使民济。
金珠卖价不计缗，镌瑕断梓功方成。
功成燕雀贺新屋，炳然万栋辉丹青。
插天䗖蝀横江尾，下压寒潭碧无底。
市声不到画梁间，秋色尽归朱箔里。
我行一月无风波，今朝醉眼翻青罗。
金鳌背路客挥{革登}，玉虹跨浪舟飞梭。
石唇喷尽寒崖雪，雪中电掣金蛇赤。
两岸楼头将相家，八州车马神仙客。
人言辟人推政平，故此特以平政名。
我闻政事平如水，水到不平还作声。

跃马上宣城，千山翠欲颦。
蕙风轻卷舌，樱雨细沾唇。
柳絮难驱腊，榆钱不买春。
何如浇一斗，烂醉石湖滨。

缺唇丹井应千尺，秃顶灵杉恰百围。
鹤去不闻人下子，黄蜂无数采花归。

溪山鱼鸟识车尘，风日温明试小春。
黄帽青鞋安乐法，芋魁豆荚太平人。
接篱倒着情怀放，蓬沓逢迎气味真。
儿亦梦牵潭上菊，和香细嚼胜猩唇。

文身太伯甘斥卤，缄口铜人舌微吐。
借资墨客富濡沫，骨醉唇香登燕俎。
半熟含酒老饕赋，此翁仅可闯堂户。
班班隽永带神液，入室真味翁未睹。
菊坡风裁黄豫章，如食蝤蛑江{摇扌=虫}柱。
盘餐尽废太瘦生，格远调高自清苦。
子蛤遣汝到眉案，努力去为酒中虎。
末下咸豉有何好，犹侣莼羹傲伧父。
海之介夫此小儿，鸡肋见笑杨德祖。
前身曾作水解仙，飞入珠宫饮甘露。
能令齿吻策余烈，一鼎松风漱寒乳。

鸠能唤雨复呼晴，日日长从屋角鸣。
晴雨不应关汝事，强饶唇舌效君卿。

儿嬉犯冻搦文貔，怒眦张唇状崛奇。
图得形模规妇笑，绝怜冷落赋翁诗。
幕谈多暇堪娱目，喜色排寒为上眉。
颇念袁安正高卧，柮柴煨芋了年时。

群处那相合，单栖正自如。
好言天外事，懒读世间书。
指直笔难把，唇濡砚屡嘘。
倾壶有余沥，窥瓮得残菹。

梦魂何事练溪滨，起自新春向晚春。
红杏园林催百舌，绿杨洲渚荐重唇。
一年好处是寒食，三月水边多丽人。
遥想使君行乐处，牡丹如障草如茵。

行不动尘，语不动唇。
现成行货，黄金白银。
君不见洞山老，问佛直答麻三斤。

户牖见通，墙壁生碍。
簸箕有唇，洞庭无盖。

和戎八十年，尺棰不施寸。
彼方玄黄篚，此但青紫楦。
怀荣保妻子，是固人所贱。
或者幸边功，横行请十万。
问学不素讲，利欲所薰焮。
红旗与黄纸，勇怯无定论。
淮浦唇大江，九重重分阃。
容台少常伯，忠孝在寝饭。
帝谓吾先正，尝遗蜡书恨。
汝今其闻孙，未报君父怨。
九旗下青冥，往为忠义劝。
再拜亟祗命，当仁不敢逊。
黄金络马头，茸纛立宪宪。
先声劘塞垣，虏师不足遁。
邻里会方山，踈余且有献。
裴相昔守淮，董师征洄郾。
兵端寔蔡启，深入非始愿。
况今狃承平，士气方曼曼。
民力苦剜创，帅债未折券。
如弱者御盗，高墉守关楗。
破羌赵营田，胜楚何缮堰。
但当强精神，勿与角勇健。
功名不入眼，两鬭待其困。
却携令名归，太平待公建。

篮舆陟险隘，兀兀不停辙。
主人眩头目，仆夫困唇舌。
前疑树梢拂，后虑崖石擦。
方呼左畔跷，复叫右竿捺。
避碍牢挂肘，冲泥轻下脚。
或荆棘兜挂，或屋檐拐抹。
或踏高直上，或照下稳踏。
斯须有不审，偾舆在目睫。
深渊固可畏，平地尤险绝。
作诗告仆夫，审诸秋毫末。
识察既晓然，力行谨无忽。

后皇一念根至仁，地虽南北民吾民。
一二指搐不可信，彼动此应关诸身。
人言犬戎相噬吞，彼蚌鹬耳吾渔人。
大国信誓方重申，时遣升勺苏穷鳞。
有狼其心不我恩，囊书赤白惊严宸，帝曰可矣予其征。
臣某奉诏之淮𣸣，臣某董师留汉滨。
西南忧顾谁其分，我有从橐之亲臣。
时其动静制主宾，自𫔶以外惟将军。
边头赤子方寝薪，旆旌悠悠鸟乌驯。
将军羽扇白纶巾，且将沈静弭放纷。
迩来世道波沄沄，士为欲缚迷天真。
开禧戎首终身焚，未闻先事人有言。
大官一唱和者群，前而和之后云云。
厥今狂猘先狺狺，事势不与开禧伦。
方拯挚兽招饥蚊，此何为者祇自尘。
志士愤惋三军颦，置之不治虎患存。
治之不胜桃虫拼，胜之不尽穷兽奔。
尽矣复与谁为邻，譬诸白黑方交枰。
彼据腹胁吾边唇，养成持势犹不均。
况彼攻夺吾逡巡，局势往往随时新。
不有妙手谁弥纶，人才生世厥有因。
帝赍天假崧降神，一心可以位乾坤。
浮云轩冕何足论，祝公早还要路津。
并包众智资多闻，倡明大义清妖氛。
携持令誉归麒麟，蹇余不能康世屯。
浯溪有石高嶙峋，傥能奔走东郭{夋兔}。

俗士骑户限，痴官摸床唇。
名节与官爵，岂以全畀人。
子方贵良贵，我亦仁景仁。
终始议论间，但保一色醇。

汤以濡唇，蔬以适口。
抚藜肠而自惊，奚龙脑之犹取。
予方笋蕨是茹，蘗荼是友。
发遗帖而一笑，正恐杨妃之百驿，未足以比庾郎之三韭也。

泸水清，泸水之清如镜平。
蜀江西来流沄沄，内江胥命如逡巡。
两江合处耸百雉，表里益梓巴夔分，如户有限齿有唇。
云南与夜郎，甫隔东西邻。
山川之险守在人，武侯气焰千古犹长存。
有来范侯人中英，蜀国忠文之子孙，清姿劲气排秋旻。
立朝物望高缙绅，睥睨众醉甘独醒。
乌台纵好羞呈身，十年江海心朝廷。
泸水清，我歌慷慨君试听。
蜀东诸镇泸最重，范侯之来更觉一面如金城。
东军之骄昔所患，南诏之黠那易驯。
我侯方寸澄止水，镇以寡欲抚以诚。
重门严柝夕烽冷，紫逻杂耕膏雨匀。
七年逗遛不得去，边民爱侯有如父母亲。
今年北边羽书急，两川夫调纷苛征。
吏敲门，农辍耕，期限迫星火，顷刻那得停。
黄金弃卖如土贱，楮币翔踊余贯缗。
立谈之顷富作贫，县官忍复规其赢。
五十六州汹汹如浪沸，独有三泸之江清复清。
有客东州来，为我委曲陈。
范侯畴昔澹无累，贯朽之积本为民。
二分官与输一分，一分犹恐民颦呻。
军储籴本仍借给，少待秋熟宽作程，风和日晏江上村。
老醉稚拥争扶迎，吏呼何曾怒目瞠。
只有提壶布谷日日喧晓晴，乐哉三泸之国有如华胥与大庭。
九重天远呼不闻，侯忍弃我归乡枌。
强敌游魂尚三秦，边头何时能撤屯。
帑无羡帛粟空囷，将骄卒惰难使令。
义徒星散自啸聚，往往千百相为群。
秋霖淫溢稼不登，仲冬虺虺雷鼓轰，我心隠思鼻酸辛。
人情玩愒浑不悟，有才空使栖岩扃。
我闻泸民爱侯心不释，祝侯寿考备福如忠文。
侯虽洁身玩泉石，独忍一息忘吾君。
何时玺书自天下，诏侯起家朝紫清。
扶持国论开太平，整顿宇宙驱妖氛。
却学忠文挂冠神武门，笋舆野服归游峨与岷。
杜陵昔览舂陵行，知元使君实国祯。
悠悠千载缺嗣音，击节为侯歌斯文。
泸水清，泸水清，采诗之官今何人，歌成肝胆空轮囷。

再出头来满面尘，那堪鼓舌与摇唇。
松枯石烂凭谁委，累及痴呆蹈碓人。

忙忙业识老丰干，鼓舌摇唇总自瞒。
纵踞虎头取虎尾，衲僧门下管窥斑。

不是甘草大黄，亦非苦参半夏。
莫教一滴沾唇，直得通身汗下。

吾祖方平至君家，丝麟谈笑酌流霞。
麻姑绰约时在坐，痒处思得姑爪爬。
我今与君岂其裔，弹指又经千百岁。
文采风流今尚存，仙风道骨知谁继。
今宵月明明更多，有客无酒如月何。
唇干吻噪甚背痒，安得玉壶泻金波。
白玉楼台月如昼，屋贮阿娇车载酒。
元君再会傥可期，我当起舞为君寿。

眼必延厥光，齿必全厥刚。
裂眦不足贵，所贵者目了。
穿龈不足畏，所畏者唇亡。
故恃明者必察，恃刚者必伤。
此林氏子以是语语我，我亦以是语信其医之良，因墨之右方。

无义汉，谁识你。
口吃耳聋，馿拗到底。
一气转一藏，是非终难洗。
大法下衰，污人唇齿。

黄秫烂舂如切玉，醉人风味忍沾唇。
火炉头话烦君举，莫作粘牙缀齿人。

恰归旧隠再逢春，村巷荒凉草没人。
犬坏园中门作窦，盗规坟上树为薪。
官如巫祝难羞贱，家似樵渔敢讳贫。
闻说邻醅低价卖，病夫一滴未沾唇。

十颗千钱品最珍，北人鲐背未濡唇。
若生京洛豪华土，买断丹林肯算缗。

沐发眠常晏，濡唇饮不多。
谁云五瘴毒，常备四时和。

酿者不沾唇，旁观吸者颦。
翁真堪宰相，妪亦可夫人。

嘈杂乘阴雨，跳梁占废池。
张唇谁不厌，磔腹帝宁私。
足踏银床险，身蒙锦袄痴。
世方多吻士，吾有感于斯。

洛阳少年称李謩，众推横笛多功夫。
当时教坊第一部，算得比衣皆不如。
天津杨柳笼桥绿，胧月澹烟何处宿。
不怕金吾禁夜严，偷得新翻禁中曲。
曲中次第能记持，尽向乔栏暗谱之。
性聪心慧归来习，分明把向月中吹。
五音嘈囋相搀出，呼宫吸征尤奇崛。
谁羡曹纲善琵琶，未说阳陶能觱栗。
缠声不断如连环，重声忽转如回山。
清新不比落梅曲，飘飖乍象霓裳翻。
碎节繁音交砉騞，南箕鼓风箫籁窄。
一斛明珠一索穿，撒落金盘催曲拍。
铮𪭢大抵声雄豪，历历出群宫调高。
丰隆惊得蛟螭起，雨趁云随初啸嗥。
每到换头多顿挫，一声忽迸疑轰破。
玲珑祇许牙枝催，清脆不容他乐和。
宫城响应声更辉，夜静月明诸处闻。
何人懒忆马南郡，知予已胜桓将军。
明皇上楼初听得，听罢沈呤都不测。
宣令遍询坊巷中，旋使王人捕入宫。
李謩悉心以实封，皇慈由是宽其罪。
后来落魄如散仙，扁舟玩月江湖天。
绣囊探出金线管，扬眉舐唇徒自怜。
惊神动鬼吹一曲，指法尤高气海圆。
波浪无风帖然静，千里水面铺轻烟。
水族精灵潜鼓舞，老龙变见来相顾。
因将铁笛相对吹，李謩未识无惊怖。
乃知艺但出众奇，不独人知鬼亦知。

吴江之南，是曰丰国。
五种之生天下食，一岁不登，吾民菜色。
如何天不仁，纵彼旱孽称其神。
矫矫赤龙推火轩，来自东南山。
咸池愞水不敢沃，阳侯失色愁烹煎。
况兹畎亩流涓涓，何足吸之唇齿间。
但见禾与黍，蓬勃红尘起。
土伯敕其属，扫路迎饥鬼。
哀哉氓蚩蚩，托身釜鬲惟蒸炊。
小人怨咨君子知，天生天杀今其时。
我闻皇穹大德在生育，爱养万物同婴儿。
产民之身赋民食，中道绝之何所为。
当时冥冥间，委作非其宜。
山川之神各守土，群龙受位司天池。
上帝当轩亲戒敕，十日一雨无愆期。
帝心仁且信，临下固不疑。
谓言庶事有分职，屏去视听思无为。
安知愚下鬼，负德孤恩难制指。
弄天之权侮人命，贪嗜牛羊邀祭祀。
忽焉一物不称情，因教此旱灾生灵。
雷霆之官畏罪莫敢谏，头枕天鼓眠不醒。
帝在紫微垣，下隔千里云。
徒劳衔血向空哭，帝心虽圣安得闻。
北斗侍帝侧，斡运气母均四时。
五星暨众宿，照曜亡偏私。
夫何容此鬼，恣行胸臆轻天威。
定是机务繁，耳目有所遗。
小臣亦何者，草莽负奇节。
欲系神颈无长绳，欲斩龙头剑锋缺。
皇穹如未察凶邪，空使小臣心郁结。

晓来人语□□惊，空有三元□□亭。
冻酒点唇浮白蚁，秾桃迷眼落红星。
地名小酉神仙窟，天设湘阴水墨屏。
蕴藉莫夸洞庭记，移文休勒北山扃。

山南地似岭南温，腊月梅开已浃辰。
耻与百花争俗态，独殊群艳占先春。
角中飘去凄于骨，笛里吹来妙入神。
秀额妆残黏素粉，画梁歌暖起轻尘。
宰君惜艳献州牧，太守分香及野人。
手把数枝重叠嗅，忍教芳酒不濡唇。

小筑三家聚，新𥬠万户春。
昔豪几腐胁，今病罕沾唇。
太古华胥氏，丰年畏垒人。
超然市朝外，未易葛天民。

沙虱鬼车微物尔，偶然逢彼立灾身。
朵颐唇吻中伤汝，射影疮疣点污人。
读卫生书思解毒，持降魔咒竟无神。
寄声禽大休轻出，莫向荒山点水滨。

折得蒸红簪小瓶，掇来几案自生春。
珠唇绛口都开了，始信桃花解笑人。

渐报星桥铁锁开，游仙失脚下蓬莱。
一番春色归桃杏，半吐歌唇献寿杯。

广蜀为唇齿，双江直下舟。
人知传干腹，公识到源头。
袖入榻前疏，筹深岭外忧。
殷勤参近事，字字比龟猷。

老翁犁山田土中，获得昔人垦田器。
似铎有柄，如锺不圜。
身长二尺径八寸，口薄腹厚唇微穿。
颜色绀碧艳绿处，间有班红如血鲜。
形模古拙见者怪，铜性已变不复辨，疑是死铁兼顽铅。
老翁视为弃物委床下，一朝移出茅檐前，尘灰糠秕俱塞填。
乃有博雅识是古田镈，垂涎拂拭再三看，扣之尚觉声隠然。
水痕土色两相蚀，叹息不知铸自三代之何年。
邀翁问所得，共入酒家保，买以十万青铜钱。
买来携归置几案，一架坐插青丝毡。
图书锺鼎相联编，宝玩要使儿孙传。
自秦历汉以来此镈只在土，出世便苦无常主。
博雅好事归泉台，可怜阅世亦如草头露，高堂山鬼不守护。
他家更有好古人，又以青钱易将去。

舞拍歌声妙不同，笑携玉斚露春葱。
梅花体态香凝雪，杨柳腰肢瘦怯风。
螺髻双鬟堆浅翠，樱唇一点弄娇红。
白鸥不入鸳鸯社，梦破巫山云雨空。

有一明珠光烁烁，照破三千大千国。
观音菩萨正定心，释迦如来大圆觉。
或如春色媚山河，或似秋光爽岩壑。
亦名九转大还丹，谓之长生不死药。
步步华严妙宫殿，重重弥勒宝楼阁。
墙壁瓦砾相浑融，水鸟树林共寥廓。
缺唇石女驾土牛，跛脚木人骑纸鹤。
三业三毒云去来，六根六尘月绰约。
所以然者本体空，谁言何似当初莫。
此珠价大实难酬，不许巧锥妄穿凿。
若要秘密大总持，只于寂灭中摸索。
几多衲子听蛰雷，几个道人藏尺蠖。
茫茫尽向珠外求，不知先天那一著。
何须重注脚注脚，也不恶好呵兄弟。
杜宇声随晓雨啼，海棠夜听东风落。

信云步谒洞霄宫，饭罢从游西复东。
唇笛啸时吹白日，诗肠开处嚼清风。
兀兀腾腾心了足，湾湾屈屈水欹曲。
玲珑绿影万株松，潇洒清空二亩竹。
天风吹泉飞雪花，溪石漱玉磨银牙。
白云破碎漏天碧，青霭牵连遮日华。
玉溜几声鸣绿荠，金藤千尺走青蛇。
羊肠蟠路上天去，鹿角枯槎连日坠。
一双素足已升腾，万顷红霞留不住。
擘破青空见太清，飞连宝殿非凡成。
水晶楼阁奏金韵，翡翠帘栊振佩声。
白雪翩翻霜鹤舞，彩云缥缈花鸾鸣。
中有真人鼎玉立，晴光闪电琼波溢。
笑整霓裳曳绛霞，红云影里轻相挹。
琳琅清彻语希夷，嚼玉吐琼声不移。
素手擘开碧玉匣，青空飞出丹虹蜺。
蟠摇活走遶天阙，冲透太虚光皎洁。
须臾直上紫霄中，宝篆飞腾罗日月。
影摇六合金色光，丹凤对跃苍龙骧。
回头指点青空里，玉箓丹台已籍纪。
低头招手令向前，漏泄天机敛不已。
等闲赠我赭丹砂，行满功成归我家。
天上逍遥多快乐，人间纷扰无垠涯。
丹砂接得便吞了，回首云𫐌俱杳杳。
楼阁烟霞景万般，一时不见青天晓。
世人世人知不知，既知何必生迟疑。
早求一辟大罗月，千古万古生光辉。
人生在世空汩没，自从形骸朽肤骨。
为求名利不闲心，名利既来心恍惚。
何不炼内丹绝外物，笑着云衣傲朱绂。
灵丹养就出神炉，慧剑飞腾超月窟。
且无俗事更关心，一段光明耀古今。
声迹超腾青嶂外，影形飞入白云深。
脚跟不点红尘起，指甲时挑碧玉琴。
莫道神仙无实语，世间几个是知音。

飞仙姑射不通尘，更倚晴空瑟瑟云。
从此樱唇倍寻俗，唯须幺凤粲成群。

院静春深昼掩扉，竹间闲看客争棋。
搜罗神鬼聚胸臆，措致山河入范围。
局合龙蛇成阵闘，劫残鸿雁破行飞。
杀多项羽坑秦卒，败剧苻坚畏晋师。
座上戈鋋尝击搏，面前冰炭旋更移。
死生共抵两家事，胜负都由一著时。
当路断无相假借，对人须且强推辞。
腹心受害诚堪惧，唇齿生忧尚可医。
善用中伤为得策，阴行狡狯谓知机。
请观今日长安道，易地何尝不有之。

朴散人道立，法始乎羲皇。
岁月易迁革，书传难考详。
二帝启禅让，三王正纪纲。
五伯仗形胜，七国争强梁。
两汉骧龙凤，三分走虎狼。
西晋擅风流，群凶来北荒。
东晋事清芬，传声宋齐梁。
逮陈不足算，江表成悲伤。
后魏乘晋弊，扫除几小康。
迁洛未甚久，旋闻东西将。
北齐举爝火，后周驰星光。
随能一统之，驾福于巨唐。
五代如传舍，天下徒扰攘。
不有真主出，何由奠中央。
一万里区字，四千年兴亡。
五百主肇位，七十国开疆。
或混同六合，或控制一方。
或创业先后，或垂祚短长。
或奋于将坠，或夺于已昌。
或火兴无妄，或福会不祥。
或患生藩屏，或难起萧墙。
或病由唇齿，或疾亟膏肓。
谈笑萌事端，酒食开战场。
情欲之一发，利害之相戕。
剧力恣吞噬，无涯罹祸殃。
山川才表里，丘陇又荒凉。
荆棘除难尽，芝兰种未芳。
龙蛇走平地，玉石碎昆岗。
善设称周孔，能齐是老庄。
柰何言已病，安得意都忘。

重阳佳节到来，瑞岩无可安排。
一十二峰黄栗粽，东大洋海茱萸茶。
万象摩唇捋嘴，虚空缀齿粘牙，不知秋意落谁家。

孰是心空者，谁为选佛人。
笊篱二尺柄，簸箕三寸唇。

一粒收成敌万仓，可怜别甑不炊香。
簸箕唇外打{孛}跳，八十四人皆秕糠。

霜林蕉叶尚横陈，不易禁寒夜向晨。
以貌取人通体似，其心如我别般春。
两年开就花何晚，千里移将句有神。
待学伊蒲修浄供，自烹菡萏当猩唇。

篱根宿草已陈陈，谁护蕉红到此晨。
雪里寸丹长似旧，人间万绿未知春。
翻经曾识观身法，乞种亲为土地神。
孤负晚风生酒兴，维摩示疾不霑唇。

山花山草杂前陈，谁解芬芳霰雪晨。
红菡萏肥如欲焰，绿玲珑卷过于春。
化工有意怜丘壑，老我无诗泣鬼神。
待唤曲生相暖熟，雨晴禽哢是歌唇。

相公列屋芙蓉城，烟红露绿千娉婷。
朝回迎笑拥前后，忽遭唾弃嫌膻腥。
汝曹面作死瓦色，争似平康坊里人。
连眉倒晕双鸦鬓，临春璧月阳台云。
西湖喧天歌鼓闹，列坐长筵未狎宾。
紫衣中使天上至，黄封百榼罗前庭。
海螯江柱堆{山/畾}峞，猩唇熊白争鲜新。
微哉何曾食万钱，陋矣杨家送八珍。
酒酣自有娱客具，非丝非竹非歌声。
呼卢一掷数百万，刘毅酸寒何足陈。
此时相公眼生缬，平康一笑华堂春。
鸡鸣钟动却归去，相公手自与金银。
恩缠爱结无与比，何意一朝遭怒嗔。
偶缘病起思破闷，亟遣花使传丁宁。
谁知青鸟不解事，还报从人嬉水亭。
立驱百骑捽而至，判司姓贾如弟兄。
同游七吏俱簿录，一日得钱千万缗。
大书明梏令湖曲，苏堤扫迹无蹄轮。
风流宰相推第一，但恐稷契羞同伦。
腥风霎霎塞宇宙，万年遗臭何时泯。
要当壮士为一洗，我老无力覆八溟。

一夏已过了，生涯又复然。
眉毛横眼上，鼻孔搭唇边。
诸人若果疑情未决，但向冷地里摸索鼻孔看。

春色融融，花气蒙蒙。
六窗俱不钥，当处不留踪。
危栏同遍倚，身在寂寥中。
几欲全提先漏泄，滑唇黄鸟弄春风。

虚空讲得四花飞，大地山河总发机。
碧眼黄头无处觅，是中元不动唇皮。

微雨润枯荄，严风搅林木。
梅唇已破香，柳眼眠未足。
尘世竞奔忙，光景相追逐。
林间无事人，好唱云门曲。
今朝腊月二十五，明朝腊月二十六。

凝成姑射姿，幽洁世所独。
春近迫芳心，羞涩破唇玉。

进以礼，退以礼。
录得语一篇，不在纸衣里。
所以智藏被马师涂糊，克宾遭兴化钝置。
千古之下，挂人唇齿。
恩大难酬，痛入骨髓。
检点将来，玄沙道底。

非本韩国诸公子，胡乃人形心蝮虺。
身既入秦而媚秦，肆无忌惮浮商李。
狂言著书三十篇，读者能无污唇齿。
且言仁义不足用，唯有严刑堪致治。
斯言岂足称人言，反悖经常灭天理。
助秦为虐犹庶几，名教不容良可耻。
昔者韩虔尝篡晋，远溯其源固应尔。
吾欲火书而人人，周孔之道不如是。

不掩歌唇向画堂，不须名笔作花房。
直应携去林泉好，转觉林泉兴味长。

万树嫣红压锦城，此花宜雨又宜晴。
睡中银烛层层照，醉后朱唇晕晕轻。
携酒独来苏学士，逸诗笑杀杜先生。
雪儿檀板休教唱，见说娇羞不耐惊。

浓淡中边费剪裁，朱唇得酒笑颜开。
春风不度西流水，休说香从蜀道来。

催归亦是大饶唇，自不能归底劝人。
行止在人终莫劝，只应劝得合归春。

两冈衔口水流唇，茅屋三间松四邻。
花影落池尘外境，鸟声喜客静中春。
生涯已付桑林旧，活句还随菜酒新。
滋味悠长有兄弟，不知山外更何人。

纷纷薄俗事轻唇，自喜衰年德有邻。
危世孤儿华发母，归舟百里碧波春。
不因噬指感怀切，肯学呕心搜句新。
娱舞慈庭应细说，丹山笋蕨正宜人。

世事纷游尘，薄俗嚣鬭鹑。
手足谁鲁卫，肝胆多越秦。
独君先君子，父事吾先人。
我得从之游，义与同胞钧。
上而下四方，相依为齿唇。
闲尝道病殆，饮食药饵亲。
卓卓乎古道，难言但书绅。
今及其子交，知爱迈等伦。
不曰淡无味，如嗜千里莼。
其子又其孙，秀异良可珍。
架有万牙签，膝间又循循。
功名特土苴，学术要深淳。
工夫入细处，力行自忱恂。
推而致广大，直扶天地垠。
书积非易□，难欺是苍旻。
不观冬闭固，发为青阳春。
因知栽者培，根本前人身。
万事风絮尽，盛德修唯湮。
契稠无浪语，感旧还酸辛。
吾年七十近，不入时材抡。
眼昏惟内顾，遑知世妆新。
耳聋谢外闻，免饮聒者醇。
溪曲五亩园，安受闭户贫。
蔬畦野草径，月夕清风晨。
杖履携诸儿，俯仰时一巡。
残息尚可延，何幸里有仁。
岂无泰交期，得舆展转神。
远业归后主，我得为天民。

男生必有室，有室在嗣亲。
家贫或出赘，出赘难为人。
汝今为此行，及此初花春。
粼粼潮迎舟，叶叶风吹巾。
凤云已在眼，不觉生精神。
我方为汝忧，老语因重陈。
其修汝容止，其谨汝吻唇。
门庭勿忘旧，市井勿随新。
沈醉不如醒，饫饱不如贫。
侥幸多非福，欢笑容易颦。
主敬为根本，力学解因循。
贤□□□翁，昔我相面频。
别来五十年，匆匆隔一尘。
谁知有今日，汝得□□□。
□□翁婿洽，义实师生均。
造次莫非教，岁月如去轮。
□□□□□，何此为终身。
留欲副清冰，归欲见老椿。
要须日凛□，□□□□津。

自是司花别有神，要凭诗句写花真。
风翻翠袖惬寒薄，雨湔红妆啼晕新。
为困未眠娇欲吐，将唇微褪笑如嗔。
牡丹芍药尤无那，君识鶑声识燕身。

此花枝叶山矾类，气味虽殊本共行。
铁定青门瓜魄变，否因李白酒魂香。
紫唇半吐胭脂重，素脸初开玉色装。
懊恼酴醾诧名色，乱施冶鬓过低墙。

寂寂江城又立春，土牛何物竟无神。
试倾官酒梅花畔，不似园丁菜把新。
彩胜岂留良夜梦，纸窗静拂隔年尘。
东风毕竟于人好，早有鶑声入鬓唇。

画角声中晓唤春，依城柳眼又精神。
试呼腊蚁梅边酌，恰喜朝鶑雪底新。
幽谷暖融空翠湿，上林香动软红尘。
燕楼暗想翻新曲，恼破朱樱一点唇。

鲤鱼书来上谁字，斗牛光中湖海士。
梅花腊雪曾会面，桃李春风一弹指。
剥书得诗意雄杰，锺吕惊闻筝笛耳。
懦夫有闻气可作，奸谀未诛神已死。
奴唇争笑乃独否，我心有同固如此。
君家请剑攀折槛，远胜衣绣夸归里。
立朝日少谏多藁，况有竹林老夫子。
百年易了富与贵，万古不磨天此理。
笑骂从渠官欲好，妻妾羞人身不耻。
获禽一朝固可十，天下良工安肯诡。
古人寥寥今不见，举世滔滔此皆是。
蛾眉方遭众女嫉，足音忽动空谷喜。
我欲浄洗后土泥，子为快挽天河水。

二十一年曾苦辛，寻经讨论枉精神。
蓦然摸著娘生鼻，翻笑胡僧弄吻唇。

正令全提，无在不在。
簸箕有唇，洞庭无盖。
若作奇特商量，入地狱如箭射。
不作奇特商量，入地狱如箭射。

札得脚跟牢，不怕风涛险。
大田多稼如云，只要及时收敛。
归来香积国经行，喜见飞檐翔唇吻。
议赏元勋，高低有分。

拄杖子，黑粼皴。
韬藏头角，枯槁身心。
刚被业风飘鼓，忙忙入草寻人。
奔驰鸟道，簸弄馿唇。
湖海听闻齐掩耳，只宜藏拙古岩阴。

万叠青山，一溪流水。
幽鸟绵蛮，烟萝锁翠。
瑞岩活计无多，徒挂傍人唇齿。
彻骨贫穷，熏天富贵。
一阵西风丹桂香。
二三子，吾无隠乎尔。

笑不露唇，见不透脱。
布袋靠得虽牢，髑髅枯眼再活。
若要活奉化，肚肠尽情拈却。

晨霞冠山椒，夕虹饮涧曲。
熊蹯未入唇，羊胛早已熟。

寒云岑岑天四阴，画堂烛影红帘深。
鼓声渊渊管声脆，鬼神变化供剧戏。
金漥玉注始淙潺，眼前倏已非人间。
夜叉蓬头铁骨朵，赭衣蓝面眼迸火。
魆蜮罔象初偋伶，跪羊立豕相嚘嘤。
红裳姹女掩蕉扇，绿绶髯翁握蒲剑。
翻筋踢斗臂膊宽，张颐吐舌唇吻干。
摇头四顾百距跃，敛身千态万斝索。
青衫舞蹈忽屏营，采云揭帐森麾旌。
紫衣金章独据案，马{髟/贵}牛权两披判。
能言祸福不由天，躬履率越分愚贤。
蒺藜奋威小甶服，{髟/监}縿扬声大髽哭。
白面使者竹筱枪，自夸搜捕无遗藏。
牛冠箝卷试阅检，虎冒肩戟光睒闪。
五方点队乱纷纭，何物老妪{纟崩}獶熏。
终南进士破鞮绔，嗜酒不悟鬼看觑。
奋髯瞠目起婆娑，众邪一正将那何。
披发将毕飞一吷，风卷云收鼓箫歇。
夜阑四坐惨不怡，主人送客客尽悲。
归来桃茢坐深𫈉，翠鸮黄狐犹在眼。
自歌楚些大小招，坐久魂魄游逍遥。
会稽山中禹非死，铸鼎息壤乃若此。
又闻鬼奸多冯人，人奸冯鬼奸入神。
明日冠裳好妆束，白昼通都人面目。

道人家住庐山寺，信脚东游二千里。
三年饱吃浙西饭，不曾咬着浙西米。
大川恶拳打不活，石溪浅水浸不死。
自言辣手难近傍，祇有痴绝较些子。
要从窗下看庐山，归卧溪声山色里。
了无玄字涴胸怀，肯将佛法挂唇齿。
漠漠重湖五老前，衮衮九江千嶂底。
空手携锄种白石，赤脚提篮挈流水。
有问参寻事若何，向道今年秋芋多。

猎者围猩猩，疑其以众抗。
诿曰不取小，惟取大与壮。
众猩自相仇，推挤送其长。
以次索二三，不复推已往。
四五至于十，无一得释放。
众猩怒相目，各悔受人诳。
及早同一心，未必躯尽丧。
吁嗟兽不灵，相仇无足嗔。
胡为豪杰群，不能自相亲。
秦人吞六国，诸侯各附秦。
并力取其一，冀不及他人。
智者欲合从，徒自腐舌唇。
安得先震邻，然后于其身。
彼先噬其一，其次祸亦均。
早知秦用术，六国同一心。

牙齿唇皮包不过，吾家密事俗人知。
首座出院未为过，长老罚油方合宜。

酒为万有神，菊实百卉仙。
敢问神谓何，我肠苦愁煎。
此味一濡唇，倏忽千忧捐。
仙说又何谓，南阳有其泉。
昔人饮芳润，槁项足引年。
闲居爱重九，二物心怀旃。
秋热寒华迟，家贫时醪悭。
屯乖勿深叹，古亦有斯贤。

一醉几于死，人疑呕出肝。
渴烧唇舌破，毒搅胃肠酸。
寝不知雷响，愁偏怯雨寒。
狎徒闻必哂，医叟疗应难。
冰水差能咽，糜羹屡废餐。
从今对花处，止可啜茶看。

天欲兴苍姬，一家三圣人。
扶持用礼乐，行苇于焉臻。
有国八百年，终亦化为秦。
末俗夸神仙，吐故以纳新。
彭门讫有冢，瀛洲浩无津。
羽衣还缑山，举家不得亲。
君幸有美酒，何不频沾唇。

九日已过一，嘉菊无人采。
晴轩醉余芳，赖有我辈在。
胸著酒斗许，意阔浩如海。
谁能起九原，共与推千载。
儿女较唇舌，我岂尔能凂。

君不见木兰女郎代戍边，铁甲卧起二十年。
不知谁作古乐府，至今流传木兰篇。
又不见公孙大娘舞剑器，挥霍低昂动天地。
我杜少陵有长歌，每一读之生壮气。
汉时昭君颜如花，强令出塞禁风沙。
马上无以写愁思，推手为琵却手琶。
昭君死作青冢土，琵琶却传来汉家。
一弦一字万怨恨，始听欢乐终咨嗟。
燕代佳人有于氏，春日黄鶑韵桃李。
齿犀微露朱砂唇，手荑缓转青葱指。
声外调声非杆拨，意中写意自宫征。
曲阑歌罢或潸然，何能动人一至此。
有时不用琵琶歌，辩如仪秦勇贲轲。
武昌东西说赤壁，洙泗南北夸黄河。
一炬一失百万却，古今胜败何其多。
拔山盖世亦泪下，骓兮虞兮奈若何。
老夫嗜好无它癖，为尔看朱几成碧。
白髪多情似乐天，衫袖江州司马湿。
前身不是木兰旧女郎，今生恐是公孙真大娘。
哦此琵琶敲诗肠，尔或因之姓名香。

梅心微苦似梅仁，细嚼香须酒入唇。
笑指逋仙坟上土，一杯好与酹芳辛。

炎炎火树照千山，南客应同荔子看。
金谷人游红步障，玉房仙炼紫华丹。
猩唇泣露珊瑚软，鹤顶迎风玛瑙寒。
若使汉宫知此味，又添飞驿上长安。

生物具角齿，每每与物抗。
蹈阱虎以刚，触籓羊以壮。
世间怪物有蛟龙，三百六十虫之长。
神灵出嘘吸，变化互来往。
布爪层云兴，鼓鬐歘电放。
无欲不受刘累驯，假形岂被叶公诳。
时飞则飞潜则潜，所以随时知得丧。
莫道鱼虾性不灵，相依喣沫岂敢嗔。
江𣸣鳣鲸久失水，闻此鼓舞咸相亲。
世无刑醢受，时非法网秦。
然匪藉余荫，安能逃世人。
亡象齿与革，亡猩血与唇。
有身即有患，谁能无其身。
安得此身化为云，随龙上下云无心。

子得其用，父得其体。
互呈丑恶，挂人唇齿。
至今茶树上，叶叶哭春雨。

八埏梦醒惊勾芒，青旗翠节迎东皇。
柔风玉破第一香，明霞院宇悬金珰。
兰唇笑红草心喜，七十二番芳候始。
流苏夜暖催羯鼓，日日梨园按新舞。

俗务脱始轻，病体自然愈。
今朝泊船早，消揺大江浒。
前林青芒回，众芳锦唇吐。
庐山知几峰，闲背晓星数。

仙子遗丹满瑞峰，累累疑与荔枝同。
金婆传种移根异，火齐烧空满坞红。
鹤顶分丸凝晓露，猩唇结颗缀薰风。
曩时若解包茆贡，一骑星驰入汉宫。

五更漏尽醉魂醒，谁富胸中十万兵。
如昔襄阳坚砥柱，至今江左屹金城。
南来铁马吹唇沸，北去铜人泪眼盈。
闻说钱塘风景异，胥涛犹有不平鸣。

鼎峙东吴命世雄，甘心俯受魏丕封。
炎刘已尽犹余蜀，唇齿胡为反内攻。

山河千里在，烟火一家无。
壮甚睢阳守，冤哉马邑屠。
苍天如可问，赤子果何辜。
唇齿提封旧，抚膺三叹吁。

精祷潜通上下神，恍然佳气一朝新。
隆楼杰阁偏宜晓，槁木残荄尽变春。
有客裁诗传锦段，谁家度曲试朱唇。
相思不得相从乐，虚作箕嵩无事人。

玉垒云浮五十秋，关西虓将勇无俦。
三吴甑堕犹坚守，八柱唇亡不耐愁。
泸水捷收劳騕袅，夔门机伏失兜鍪。
吾君不负吾宁死，遗恨谁怜快敌雠。

不怕明日死，且喜今日活。
拍响浪敲击，飞谑讯挑挞。
直送双眼去，天外破毫末。
卢都横上唇，口门八寸阔。

遭时不祥厄阳九，垢面蓬鬓丧家狗。
四夷交侵小雅废，率其子弟攻父母。
封豕长蛇亘人域，天子下殿跣足走。
凝碧池头乐最愁，连昌宫里花亦丑。
三精雾塞黑曈曈，天破地裂一无有。
谁执弓矢救日月，仰泣旻天大号吼。
贤者不入胜母里，义士耻饮盗泉水。
丈夫立身乃大事，一失此足死亦耻。
当知孔明杲卿辈，岿然三代古君子。
吕尚磻溪钓文王，乃是汉唐人才尔。
到今大坏不可救，鸱枭破獍咀唇齿。
高瞠双眼视天下，黔首浑敦状如鬼。
龙堆大漠鸟兽夷，舌卷音响蛮侏离。
不类人形舞百怪，错乱天命灾群黎。
营州羯狗猪龙形，讵能篡有唐丕基。
太子即位灵武日，天开万仞磨崖碑。
载定尊卑奠鳌极，一新正朔授人时。
渐被日出月没处，梯航臣妾拜京师。
黄旗紫盖东南兴，大火王气浮晴春。
勿欺一成一旅微，少康犹能作之君。
班超已著王命论，陈婴王陵毋生心。
绛衣大冠大敌勇，今日岂无刘将军。
田野豪杰久延颈，一呼而动云来奔。
我当率之效驰驱，整顿乾坤明大伦。
旧邦新命光前王，逆俗污染咸惟新。

草菜可食，总名曰疏。
品题有圃，树艺有书。
衡纵町畦，周绕屋庐。
缭以樊垣，经以沟渠。
晨出抱瓮，夕归荷锄。
有蔓必薅，有蝗必驱。
风披雨沐，日暄露濡。
穉甲怒生，嘉苗蔚敷。
芥姜杞菊，韭薤蒜葫。
薇蕨藜藿，瓜瓞匏瓠。
楮鸡桑鹅，箨龙棕鱼。
马齿鹿角，鼠尾虎须。
薯蓣蔓菁，杜蘅蘼芜。
茵陈莪萝，艽兰茹藘。
赤苋银茄，翠荇墨菰。
酸浆辣{艹酟}，甘荠苦荼。
庖人调胹，园丁拮据。
锜釜煮煠，筐筥贮储。
椒橙内交，鹾醢效劬。
以芼以湘，可茹可葅。
维昔尼父，瓜祭斋如。
饮水曲肱，其乐只且。
召南蘋藻，韩奕笋蒲。
知味羡黄，𫜪根叹胡。
葵蓼饫颙，葱韭厌徐。
火芋明瓒，山菌接舆。
庾郎三种，石生一盂。
刘参玉版，苏传冰壶。
巢字元修，鲋姓豆卢。
菘羔抱孙，蹲鸱将雏。
丝滑露葵，练净土酥。
野荠馄饨，水苔脯膴。
餠炊菠薐，鲊酿苞芦。
胡麻馈馏，罂粟醍醐。
萍虀西晋，莼羹东吴。
芹撷泥坊，藤采丰湖。
沼沚有蘩，江汉有蒌。
冈有常枲，洲有接余。
雁门天花，黄河蘑菇。
大宛苜蓿，太华芙蕖。
环滁野{艹敕}，盘谷山茹。
地饶所产，天茁此徒。
菲葑是采，口腹以娱。
落英未莎，初篁未箊。
霜根旋挑，露叶半舒。
烹泉石鼎，养火地炉。
色炫匕箸，香浮柈盂。
气含土膏，味逾天厨。
肥生华池，响鸣辅车。
商颜饥解，文园渴苏。
前招麹生，后引酪奴。
馔非膻荤，饷非苞苴。
园无羊踏，壤有鼠余。
彼哉肉食，俎列豢刍。
心炙椎牛，项脔割猪。
春羔秋麛，冬鱻夏朐。
猩唇豹胎，麋臡蟹胥。
缁裙解鼋，银丝脍鲈。
羊尾截肪，锦袄脱肤。
山殽雉兔，泽羞雁凫。
北馔潼酪，南烹蛙蜍。
嗜鼠则鸱，甘带则蛆。
迺笑郑老，烂蒸瓠{卢瓜}。
乃笑坡翁，梦餐鸡苏。
属厌饕餮，饱死侏儒。
语以疏味，能知否乎。
予雅嗜之，日不可无。
乃颜兹屋，羞供是须。
宁疏而癯，毋肉而腴。
易牙司味，敢告膳夫。

赵州道个吃茶去，一滴何曾湿口唇。
到此果能相见得，不妨全主更全宾。

今日春气至，新禽各啁嘲。
岂无好唇舌，入耳何怓怓。
雊鹆最多端，能以巧自殽。
黄头亦翾给，微吭和且调。
无计颇滑熟，乌鸦与鹪鹩。
自余不知名，喧呼杂竽箫。
黑衣猥雄黠，昼动固非枭。
均为乐其性，幸此风日朝。
城南六七曲，荒园绕榛茅。
我来感物变，何异在山郊。
惟闻黄鹂至，不闻叫交交。
当由恋幽谷，畏寒还避嚣。
群英盖壤内，小大一逍遥。
得气不足悦，触情遂相辽。
乘墉少年儿，挟弹欲见邀。
所规不满掬，翻令污厨庖。
鹰鹘势险薄，爪长尤善捎。
同群自戕击，此祸极无聊。
深藏务远晦，尚惧形色招。
危机布平陆，况乃纵轻僄。
悲怜复譬释，当鸣讵为妖。
但怀道傍树，信美非其巢。

三间瓦屋数弓园，旋学桑麻又一年。
村酒沾唇频得酒，山歌出口即成篇。

涵涵六合八纮里，类聚化生何可纪。
固然两人阴与阳，大要一个不得已。
所从无声亦无臭，所出如彼复如此。
成象效法森目前，大自三才小一螘。
形样度数各有极，体段一一无偏倚。
颣疵痕迹毫发空，可惊可怪复可喜。
参如交错天然文，不断去来川上水。
尧舜得之御黄屋，不动脚手万物理。
孔颜得之洗其心，四时昼夜同行止。
盖缘道理元如斯，无非礼义当然耳。
就中发出太极来，万化一丸而已矣。
眼看手搏漠无有，一日无之天地毁。
片时俄顷不可离，万古千秋长不死。
静为体而动为用，来为神兮去为鬼。
不离于物仍犹尊，并行不僭光同体。
但从化上识中庸，立见源流彻精髓。
自从夫子系周易，千古百年没荆杞。
一朝道在九疑下，红轮扶出咸池洗。
不私其有以示人，意与朋类同甘美。
隋珠夜光翻不幸，操刀按剑如蜂起。
唇焦口燥朱晦翁，至今无柰龙无耳。
终然性在天地间，臭味不患无兰芷。
文正有孙已佳绝，混沌相识尤奇伟。
震泽天台合清秀，洞见无终与无始。
一笑相逢武夷足，菊花未老梅含蕊。
共在在生不息中，思入遥天碧万里。
金城铁壁私家学，一言半句俘其垒。
断槎枯枿晚未生，睡魔辟易面沃水。
世间无限扫复生，无事生事杂且猥。
一天一地珠为丸，注疏陋儒足加棰。
愿公多与说无外，庶使苍生安六礼。

醉中送首悲刘胤，食里迷唇吊马流。
江左当年何所恃，邺中白雁合封侯。

兀兀规规铁限门，须眉妾妇遍吾村。
蜀南见日犬群吠，井底观天蛙自尊。
守望谁为乡里助，典型藉有老成存。
书生唇齿久荆棘，气不能平又一言。

我昔扁舟泛湖去，四望荷花浩无数。
谁家画舫倚红妆，笑声迥入花深处。
笙歌凄咽水云寒，花色似嫌脂粉污。
夜深人静月明中，方识荷花有真趣。
水天倒浸碧琉璃，净质芳姿澹相顾。
亭亭翠盖拥群仙，轻风微颤凌波步。
酒晕潮红浅渥唇，肤如凝脂腰束素。
一捻香骨薄裁冰，半破芳心娇泣露。
湖光花气满衣襟，月落波寒浸香雾。
恍然人在蕊珠宫，便欲移家临水住。
回首落日低黄尘，十年不到湖山路。
花开花落几秋风，湖上青山自如故。

六月溧阳三日雨，山田喜足低田苦。
学中亦有北铃圩，低处水深三尺许。
秧苗浸倒根已浮，再种何由能入土。
老夫寓居西郭外，厌听村村蹋车鼓。
唇焦面黑嗟农夫，此生悔不业樵渔。
有山可采水可钓，免得晓夜忧耕锄。
去年一熟才了逋，今年再熟力始舒。
岂期不待稻花白，并随荇藻归江湖。
溧阳近与丹阳接，不雨由来三数月。
河流浅涩田干枯，练湖放水通舟楫。
人间既是寒暑同，天上何为雨旸别。
愿移此雨慰彼心，还我朱明作炎热。

闲官少公出，长日足高眠。
律己惟三尺，埋头又两年。
虽无乞米帖，安得买山钱。
莫听闲唇舌，行藏任老天。

我因国破家何在，君为唇亡齿亦寒。

闲窗日射寒松影，枕上风传过雁声。
梦境觉来无一际，不劳唇齿话无生。

勾稽严密不通宾，因见楸花忆去春。
当日同僚尝把酒，于今邑子远思人。
临安草木皆蒙锦，金谷池塘各斗茵。
自笑痴儿了公事，经年不识酒沾唇。

赤光满面唇激朱，虬须虎颡三十余。
腰垂金印结紫绶，诸将不敢过庭除。
羽林精卒二十万，注听钲鼓观麾旟。
肥牛百头酒万石，烂漫一日供欢娱。
自言不喜读兵法，智略何必求孙吴。
贺兰山前烽火满，谁令小虏骄慢延须臾。

凤实落嶙峋，蟠根出俗尘。
子多将尽夏，花晚不争春。
上苑空枝后，荒岩满树新。
鸟含红映嘴，猿饱渍流唇。
溪寺初供佛，山斋已待宾。
升筵参李柰，入市附樵薪。
叶衬青舒槲，龙擎绿透筠。
泻盘能宛转，就酒益甘辛。
致养侔怀橘，投诚等献芹。
齿酸虽欲动，喉渴尚宜频。
溉水应无主，驱禽免废人。
栽培伤物性，髠接失天真。
自笑羹梅忝，谁知社栗神。
用堪登俎豆，生合委荆榛。
差小同谦退，饶先似屈伸。
叔孙如荐庙，朴野味弥纯。

咏尽千峰雪，吟行六里春。
布多成暇政，方称好闲身。
物得商山下，形如震泽根。
初期谷城叟，乍遇魏榆神。
固异它山石，还同似玉珉。
绕看犹汩没，斲见渐轮囷。
草拥才抽甲，烟封几得辛。
绿藏苔漠漠，青乱叶蓁蓁。
蛟蜃浑疑活，琳琅势逼真。
杖敲清有韵，衣拂莹无尘。
起似生徐甲，扶如醉伯伦。
知吾怜磊落，移尔出荒榛。
留滞诚为久，遭逢盖有因。
胜携堕鹊印，喜过骇鸡玲。
齐列幽斋畔，休藏古涧滨。
未邀耽酒客，先对抱琴人。
带藓形虽瘦，穿交气已振。
自非怀峭绝，安得免沉沦。
月影无云夕，烟姿有雪辰。
参差光互动，高下势相均。
接待同嘉士，搜求等隽民。
苍茫劳拂拭，感遇似陶钧。
抚惜情如旧，装添景自新。
窗风声淅淅，檐鸟语欣欣。
映合移红药，遮须翦绿筠。
使君安置后，勾我往来频。
扪摸闲垂袖，偎挨醉脱巾。
海山低岌嶪，华岳小嶙峋。
鹭毳莹如霰，蜗涎曳似银。
峰峦轻菡萏，雕琢笑麒麟。
雨霁岚光滴，春晴黛点匀。
鼎分聊自得，芝秀好相亲。
宋陨知难及，秦鞭似弗仁。
无瑕收作宝，不速敬如宾。
仙掌怜应拔，出眉妒亦嚬。
罅开青虎眼，痕駮黑虬鳞。
怪隠深难测，神驱恐不遵。
倚多凉透骨，卧近冷侵茵。
蹙缩回蛇尾，谽谺齚兽唇。
云孤堪结伴，松老合为邻。
对耻风标俗，题愁格力贫。
玉堆深愧白，黛泼不如彬。
埋去甘长往，移来忽并伸。
露喷秋洗发，云触晓生津。
清越时堪叩，嵌崆永不磷。
似龙兼易扰，如虎岂难驯。
夜槛含星彩，晴轩烁日轮。
三人铛脚看，一盏瓮头醇。
罗杀迎潮怒，干将插土皴。
沉沉吁可怪，瑟瑟比难臻。
鬭莹宁饶璧，争年不让椿。
闲书堪试笔，醉坐好垂纶。
何啻为三友，还应直万缗。
贪看棋错路，竞爱酒记巡。
利若刀悬蜀，危于阁耸陈。
一拳终太小，五色却非纯。
有泐应难待，无言讵可询。
摩挲夸玉立，围绕似环循。
为匠虽非郢，吟诗莫谓秦。
须容一株上，题著旧词臣。

惆怅巫娥事不平，当时一梦是虚成。
只因宋玉闲唇吻，流尽巴江洗不清。

如来禅性如水，体静风波自止。
兴居湛湛常清，不独坐时方是。
今人静坐取证，不道全在见性。
性于见里若明，见向性中自定。
定成慧用无穷，是名诸佛神通。
几欲究其体用，但见十方虚空。
空中杳无一物，亦无希夷恍惚。
希恍既不可寻，寻之却成乖失。
只此乖失两字，不可执为凭据。
本心尚乃如空，岂有得失能所。
但将万法遣除，遣令浄尽无余。
豁然圆明自现，便与诸佛无殊。
色身为我桎梏，且恁和光混俗。
举动一切无心，争甚是非荣辱。
生身只是寄居，逆旅主号毗卢。
毗卢不来不去，乃知生灭无余。
或问毗卢何似，只为有相不是。
眼前叶叶尘尘，尘叶非同非异。
况此尘尘叶叶，个个释迦迦叶。
异则万籁皆鸣，同则一风都摄。
若要认得摩尼，莫道得法方知。
有病用他药疗，病差药更何施。
心迷须假法照，心悟法更不要。
又如昏镜得磨，痕垢自然灭了。
本为心法皆妄，故令难尽诸相。
诸相离了何如，是名至真无上。
若欲庄严佛土，平等行慈救苦。
菩提本愿虽深，切莫相中有取。
此为福慧双圆，当来授记居先。
断常纤尘有染，却于诸佛无缘。
翻念凡夫迷执，尽被情爱染习。
只为贪著情多，常生胎卵化湿。
学道须教猛烈，无情心刚似铁。
直饶父母妻儿，又与他人何别。
常守一颗圆光，不见可欲思量。
万法一时无著，说甚地狱天堂。
然后我命在我，空中无升无堕。
出没诸佛土中，不离菩提本坐。
观音三十二应，我当亦从中证。
化现不可思议，尽出逍遥之性。
我是无心禅客，凡事不会拣择。
昔时一个黑牛，今日浑身总白。
有时自歌自笑，傍人道我神少。
争知被褐之形，内怀无价之宝。
更若见我谈空，恰似囫囵吞枣。
此法唯佛能知，凡愚岂解相表。
兼有修禅上人，只学斗口合唇。
夸我问答敏急，却元不识主人。
盖是寻枝摘叶，不解穷究本根。
得根枝叶自茂，无根枝叶难存。
便逞已握灵珠，转于人我难除。
与我灵源妙觉，远隔千里之殊。
此辈可伤可笑，空说积年学道。
心高不肯问人，枉使一生虚老。
乃是愚迷钝根，邪见业重为因。
若向此生不悟，后世争免沉沦。

车螯肉之弱，恃壳保厥身。
自非身有求，不敢微启唇。
尚恐擉者得，泥沙常埋堙。
往往汤火间，身尽壳空存。
维海错万物，口牙且咀吞。
尔无如彼何，可畏宁独人。
无为久自苦，含匿不暴陈。
豁然从所如，游荡四海滣。
清波濯其污，白日晒其昏。
死生或有在，岂遽得烹燔。

力侔龙象或难堪，唇比仙人亦未惭。
临路长鸣有真意，盘山弟子久同参。

淮扬水暴不可言，绕城四面长波皴。
如一大瓢寄沧海，十万生聚瓢中存。
水之初作自何尔，旧堤有病亡其唇。
划然大浪劈地出，正如百万狂牛犇。
顷之漂泊成大泽，壮士挟山不可堙。
居民窜避争入郭，郭内众人还塞门。
老翁走哭觅幼子，哀赴卒为蛟龙吞。
岂独异物乃为害，恶人行劫不待昏。
此时虾蟆亦得志，撩须睥睨河伯尊。
附城庐舍尽水府，惟见屋脊波间横。
间或大雨又暴作，直疑瓶盎相奔倾。
沟渠涨满无处泄，往往床下飞泉鸣。
只恐此城澒洞彻，城中坐见鱼颊生。
豪子室中具大筏，此筏岂便长全身。
朝夕筑塞渐排去，两月未见车间尘。
且喜余生尚存世，资储谁复伤漂沦。
京师乃处天下腹，亦闻大水来扣阍。
至于河朔南两蜀，长江大河俱腾掀。
岂惟淮阳一弹地，洪涛乃撼半乾坤。
臣闻九畴天公书，三十六字先五行。
兹谓水德不润下，盖与土气交相争。
愿召近臣讲大义，使之搜凿灾害根。
下书遣使巡郡国，旷然一发天子恩。
家贫溺死无以葬，赐以棺𫐕收冤魂。
蠲除租赋勿收责，宽其衣食哺子孙。
开发仓库收寒饿，庶几疮痏无瘢痕。
不尔便恐委沟壑，强者趣聚蚕虱群。
伏藏山林弄凶器，今可先事塞其源。
朝廷固当有处置，贱臣何者敢僭论。
元元仰首望德泽，惟愿陛下无因循。

嘉祐岁庚子，长安一尺雪。
落地还成冰，后土冻欲裂。
出门望天街，层城裹银阙。
健马载高冠，傍人指夔卨。
拜表瑶墀归，酒面风前热。
万井莫回头，穷阎正骚屑。
晓突无青烟，饥唇閟僵舌。
咄嗟路边子，未死衣百结。
亦有待次人，空囊磨岁月。
愁吟徒尔为，泱漭天地阔。

书名唐世凡几人，鲁公运笔独有神。
当年一字百金直，异代傥获宜尔珍。
公尝道直不容内，江湖出走刺史轮。
东南挥翰落几郡，在处巨迹刊坚珉。
石坚字巨未应泐，旋复五代遗荒屯。
州镇寻兵寺观火，缺碑毁碣埋泥尘。
乾坤岂亦爱字宝，不使久屈卒不伸。
吻合阴假好事手，得此断石溪山垠。
苔封土蚀初莫省，一洗烂若开三辰。
不由名氏验体法，气质浑厚知颜筋。
点端屹如泰山立，画劲森似长戟陈。
宁同枣木浪传刻，少陵尤恶肥失真。
苍茫疑闻地灵泣，为失此石后土贫。
好事得之不自有，能广墨本遗其伦。
始从君武惬传玩，大句感发惊儒绅。
写公勋德无一欠，何必读史劳吾唇。
青衫志国继高唱，首论书法词逾新。
末言公忠死贼刃，不觉愤泪霑予巾。
昔人谓书乃心画，浮沉直挠皆相循。
公心远可此书鉴，体不姿媚一以淳。
严严古气自盘薄，宜汝希烈不得臣。
虽云笔力夺元化，济以忠谊重万钧。
后来忠谊弗公学，磨铅临帖虚终身。
李斯篆隶岂不好，彰彰奸迹流自秦。
乃知一艺不独善，所贵名节坚松筠。
鲁公之书以名贵，历代共宝无沉堙。

数餠建溪春，求逾尺璧珍。
封从乡国远，惠与郡僚均。
午榻忘搘臂，晨觞厌启唇。
拜嘉当对啜，相待况如宾。

何门织妇为春魔，几听啼鶑暗辍梭。
美酿入唇宜莫算，芳期屈指已无多。
迎风柳絮飘都尽，著雨花枝落半过。
正好狂歌对余景，休因节物叹蹉跎。

人说樱桃美，谁知味特殊。
颗匀圆更好，色丽赏还须。
树树红攒夏，年年价满都。
畏风应早摘，宜日称晨敷。
血滴春鹃泪，胎含火齐珠。
透肌胜琥珀，爽口剧醍醐。
怒目睛全赤，妆唇点误粗。
爱擎宜翠笼，登进合银盂。
秀实期先荐，流鶑莫漫图。
园林千百品，甘处后尘无。

先君同榜更何人，教育偏蒙契义亲。
孔氏系匏暂滞迹，辽阳归鹤羡闲身。
四朝盛事浑经眼，千日浓醪好入唇。
箕颍更无高放客，只应梅柳为公春。

有人颇似长沙傅，得官亦望长沙去。
去时好赋楚江谣，还使风骚满江路。
便须酌酒吊三闾，正是忠魂冤愤处。
县令如今未去时，兰亭故事犹可为。
莫惜千筒万筒往，诸君方壮我已疲。
登科学究文章豪，数奇老将诗能高。
长沙县令号才吏，方将睥睨谢与曹。
凉风即是八九月，红萸黄菊花将发。
正是诗家得意时，莫学古人悲莫节。
东南美者有吴姬，红襦绣袂无所施。
把酒一卮轻皓腕，得诗一句胜蛾眉。
山夫野叟只如此，诸君达者应相嗤。
有酒且慢饮，有歌且慢讴。
共君说怀抱，未语先搔头。
良久欲说说不得，胸中有物如山丘。
君不闻东家女子花见羞，十六未嫁便悲忧。
墙头楼上到日晚，马骤车奔如水流。
西家亦有闺中女，月璧龙珠求未许。
有心自比蟠桃花，无言窃笑阳台雨。
谢鲲便是妾家邻，败唇折齿犹相语。
何况五陵轻侠儿，抛金掷玉教人非。
一夫奔处千夫驰，不论荣辱与刺讥。
膻中之蚁酰中鸡，攫金逐兽两眼迷。
主人下马客已齐，拜起俯仰容正卑。
有如六月卖蒲葵，唯恐不售霜风凄。
言至于此良可悲，所以慷慨见于诗。
谁能起舞谁能歌，瓮中有物如秋波。
古来多少无奈何，要须一醉都销磨。
茫茫人间歧路多，不如海水通天河。

红蹊翠坞风花客，家有千山万山碧。
一从流落在人闲，玉环绦重金笼窄。
金笼一片烟霞晓，花艳成团柳枝袅。
足穿蜀锦茜靴牢，身着吴绫绀袍小。
参差微露红霞裙，丹喙即是胭脂唇。
真是人闲富贵物，何异朱门罗绮身。
慧性驯姿良可取，只被多言仍巧语。
前身不是亡国臣，即是倾城倾国女。
门外人来连报客，点茶沽酒俱催索。
叫人名字学人言，吴语秦声俱记得。
大都有似原人为，视人欢戚为笑啼。
俗客面前多俚语，逢僧辄诵阤罗尼。
嗟嗟何用畜此禽，岁月养成奸巧深。
莫信口中一片舌，对面千里万里心。
主人曰予未有知，为爱能言不放归。
不道奸心多诈伪，吭肠才饱脱身飞。

偷把罗衣裛泪痕，落花江上泣青春。
空将凤管题君怨，自是蛾眉累汝身。
翠黛不须匀绿鬓，红膏休更点朱唇。
自然彼此无心妒，犹恐多言巧中人。

屋角一夜群枯号，晓来旷野风如刀。
峩峩残雪路摧马，格格寒气冰生袍。
四支僵痹非我有，况彼鞭鞚难持操。
天东朝日冻应涩，亦恋旸谷犹深韬。
居常谁不事行役，我行适此时令遭。
因思都府盛僚友，人物一一皆贤豪。
想今酣寝梦方足，初离密幄惊寒朝。
左承右侍各以职，气语兰臭颜如桃。
奉持巾匜事盥栉，傅唇泽面供香膏。
不容发绿一点变，亟以宝镊争除薅。
炎炉却坐日当卯，进酒为寿倾葡萄。
捋须束带欲出户，问讯分付犹忉忉。
体舒意适自稳暖，洋然盛气虹霓高。
此时岂复念寒旅，嗟我劳佚何相辽。
入趋留守退幕府，坐据大案临诸曹。
曹司进若鱼在贯，文书盈抱纷牛毛。
争前鬭敏请莅职，硏磨浓墨挥长毫。
左手钤前右摘尾，落纸叶叶如翻涛。
逢姓书字且不给，何暇可否知根巢。
坐中耳目已烦困，庭下敲扑仍喧嚣。
伏膺胝手腕疑脱，退食笔砚方能櫜。
乘除赖有此事在，庶几可以均吾劳。
人生误落世网内，区区系累安足逃。
要之虚中日自静，不使内外相钩胶。
无穷来物彼千万，坐任变化无吾骚。
峥嵘年华已遒暮，不日春意生兰蒿。
一樽相与莫相放，天下万事从滔滔。

有钱莫买金，多买江东纸。
江东纸白如春云，独君诗华宜相亲。
缀连卷大十牛腹，要尽寄我无寄人。
我将携之东，脚踏海水洗齿唇。
转来清澈饮百斛，荡涤肠肺无纤尘。
尝闻泰山髙，髙处天为邻。
借如无梯不得上，亦欲大叫呼天神。
铺陈君所诗，噪口雷鼓震。
世多俗耳固莫告，当冀上帝依稀闻。
正声定不感凡类，舞跃百凤千龙麟。
安能学俗儿，一卷不复呻。
天公闻否尚未快，安得纤翼穿秋旻。

人从东南来，忽得连纸诗。
行义不赫晔，名声无萎蕤。
虽尝误见辱，旋则拜席归。
别久谓已忘，不图犹记之。
长封大书字，顾我已忸怩。
开縢把之读，推与果失宜。
剥虎蒙羊猪，借使出类奇。
见豺先自奔，遇豢还群随。
是故古之人，为己贱若斯。
有闻未之行，季路终不嬉。
名浮过所实，孟氏耻以非。
今而承所赐，乃此亦可噫。
贤者宁过哉，当是我有欺。
忍愧读终篇，喜惊改肝脾。
咛咛教诲言，举举仁义辞。
初令探本根，喻以海与池。
乾坤老六经，遗编烂孔姬。
尚恐惑异说，教之无迁移。
强闻终日干，仁不三月违。
卒以二者终，要我勉不疑。
百诵百再拜，下泪如挂糜。
交朋百愚谀，此语闻之谁。
忆初从粹翁，睡耳忽得提。
震惊破百昏，寐觉悼前迷。
今而去之久，茅塞心丛茨。
骤承夫子言，快斧加芟荑。
旧秽忽刬削，新除坦平夷。
念当不舍去，戴服同冠衣。
犹恐免袒间，复作须臾离。
且将镵之心，不止涅之皮。
二者苟一能，终死庶不遗。
平生苦嗜诗，此篇况骤驰。
喁哦夜不休，齮嚼午忘饥。
仰嗟天骨雄，俯叹人莫为。
星明有常髙，日圆无食亏。
读久口益嚵，舌软涎流垂。
想当措意初，嚼云吐虹蜺。
唇牙哆华鲜，肺肠涌光辉。
故其纸上言，飘有霄汉姿。
何可对酬谢，约海量珠玑。

二陕重过一纪强，麻衣已变椹袍光。
数宵黄合延三字，几处青楼认五郎。
顾我岂能夸舌在，逢君宁复叹唇亡。
大龙头丧同伤处，吏隠亭欹郑谷傍。

数篇骚雅名虽远，三拜逢迎礼过差。
补得唇来身巳老，灌园何苦更咨嗟。

阴霖继月酷相因，旱魃今年遽丧神。
膏泽翻忧害东作，芳期那敢爱青春。
蜼谷虽智能蒙鼻，奈有民咨易动唇。
天听甚卑群语切，雨师何事未回轮。

百盏先尝一盏醇，三分才破一分春。
花间剔火香烟细，竹外垂缣画笔新。
落日穿林照檐额，绪风吹草动阶唇。
莫愁酩酊辞公劝，金斝空时迹已陈。

二日新年半月春，朝来小雨破轻尘。
依稀带雪梅枝老，仿佛笼金柳色匀。
投隙会并宜勉强，转头光景祇逡巡。
不应万点花飞后，方许伤多酒入唇。

公家济水源，爱蜀如蜀人。
公凡五入蜀，东峡西峨岷。
门生变交游，故旧成姻亲。
蜀味皆吾餐，蜀音即吾民。
潼川最后至，既至情亦均。
恶不待公刑，善不须公仁。
雍容如一家，笑语闻四邻。
山时参公府，垩鼻看斧斤。
举动出至诚，悠久疑为神。
诏书西出关，马首北向秦。
迟行客辞家，拥别儿恋亲。
公归且大用，顾蜀还无因。
风收弥勒花，雨压长平尘。
滑台为公寿，公饮不过唇。
乐我奉公欢，荣虞适兹辰。
物色莽牢落，人情浩酸辛。
已辞尚可听，少驻双车轮。

战士触热冲暑雾，舌燥唇干惮长路。
将军马上设良谋，遥望青山指梅树。
齿牙不觉流津津，比似投醪同饮醇。
汉鼎未扶竟分裂，惜哉不是调羹人。

读书曾不学腐儒，腐唇烂舌肠焦枯。
又不学一诗一赋轻薄子，屑屑场屋名声沽。
西州治邑克肖古令尹，险欲临水投神巫。
政成召来御史府，弹駮庸相请赐雷霆诛。
奸邪缩手不敢更侮祖宗法，又荐处士博士登石渠。
富财治水各称任，乃仗斧钺临湘湖。
兴学首教士子弟，作碑后吊屈大夫。
明年易节帅瀛莫，铁甲百万秋防胡。
公曰承平勿夸武，解藏弓剑寛民租。
诗筒交迎两朝使，镌金刻玉论欢愉。
深沈不动若山岳，节制似公谁可俱。
少年天子圣虑远，却顾南国成荒墟。
拜公学士往绥抚，曾未期月富民大姓争来居。
秦淮桥倾滞行迈，顷刻指画穷精粗。
斩材叠岸役兵校，一物不向民间须。
月光激水夜景午，长虹矫矫当通衢。
回思昔人政事美，尽求形像堂中图。
二十二人最豪杰，森森玉树临冰壶。
前题姓名后书赞，文章仿佛窥典谟。
昨朝除命下金阙，再备将印严边枢。
南民遮道留不得，老幼挽缆相携扶。
愿言早入天朝作丞相，调燮水旱苏寰区。
功成异日保身退，西江秋风熟鲈鱼。
牦尾黄雀更珍绝，白糯酿美倾醍醐。
醍醐一饮三百盏，琵琶啄木唤舞姝。
舞姝十八如明珠，石榴殷裙蝉翼裾。
舞彻轻汗潭香肤，桃花带露燕脂濡。
彩衣班班罗凤雏，问公此乐世有无。
此乐世有无，何必更访蓬莱山上神仙都。

嵯峨姑射山，绰约飞行子。
绛唇启皓玉，明眸漾寒水。
方平与麻姑，相期永不死。
手披黄庭经，金字写青纸。
胡为谪人间，离合溢悲喜。
妖桃凝露珠，东风任吹洗。

鲜鲤江湖味，香醪日月春。
抚循时有赠，饱暖遂忘贫。
玉缕空投箸，金波漫入唇。
交情今乃见，晚节共松筠。

只耳兽啮环，长唇鹅擘喙。
三趾下锐春蒲短，两柱高张秋菌细。
君看翻覆俯仰间，覆成三角翻两髻。
古书虽满腹，苟有用我亦随世。
嗟君一见呼作鼎，才注升合已漂逝。
不如学鸱夷，尽日盛酒真良计。

何人劝我此间来，弦管生衣甑有埃。
绿蚁沾唇无百斛，蝗虫扑面已三回。
磨刀入谷追穷寇，洒涕循城拾弃孩。
为郡鲜欢君莫叹，犹胜尘土走章台。

江城地瘴蕃草木，只有名花苦幽独。
嫣然一笑竹篱间，桃李漫山总粗俗。
也知造物有深意，故遣佳人在空谷。
自然富贵出天姿，不待金盘荐华屋。
朱唇得酒晕生脸，翠袖卷纱红映肉。
林深雾暗晓光迟，日暖风轻春睡足。
雨中有泪亦凄怆，月下无人更清淑。
先生食饱无一事，散步逍遥自扪腹。
不问人家与僧舍，拄杖敲门看修竹。
忽逢绝艳照衰朽，叹息无言揩病目。
陋邦何处得此花，无乃好事移西蜀。
寸根千里不易致，衔子飞来定鸿鹄。
天涯流落俱可念，为饮一樽歌此曲。
明朝酒醒还独来，雪落纷纷那忍触。

紫驼之峰人莫识，杂以鸡豚真可惜。
今君坐致五侯鲭，尽是猩唇与熊白。
路傍拾得半段枪，何必开炉铸矛戟。
用之如何在我耳，入手当令君丧魄。

春雨如暗尘，春风吹倒人。
东坡数间屋，巢子谁与邻。
空床敛败絮，破灶郁生薪。
相对不言寒，哀哉知我贫。
我有一瓢酒，独饮良不仁。
未能頳我颊，聊复濡子唇。
故人千锺禄，驭吏醉吐茵。
那知我与子，坐作寒螀呻。
努力莫怨天，我尔皆天民。
行看花柳动，共享无边春。

坐来真个好相宜，深注唇儿浅画眉。
须信杨家佳丽种，洛川自有浴妃池。

打麦打麦，彭彭魄魄。
声在山南应山北，四月太阳出东北。
才离海峤麦尚青，转到天心麦已熟。
鹖旦催人夜不眠，竹鸡叫雨云如墨。
大妇腰镰出，小妇具筐逐。
上垅先捋青，下垅已成束。
田家以苦乃为乐，敢惮头枯面焦黑。
贵人荐庙已尝新，酒醴雍容会所亲。
曲终厌饫劳童仆，岂信田家未入唇。
尽将精好输公赋，次把升斗求市人。
麦秋正急又秧禾，丰岁自少凶岁多，田家辛苦可奈何。
将此打麦词，兼作插禾歌。

稍觉香熏鼻，还思酒入唇。
盈缸止三斗，可拨瓮头春。

洞前危径不容足，洞中明旷坐百人。
苍崖硉兀起成柱，乱石散列如惊麇。
清溪百丈下无路，水满沙土如鱼鳞。
夜深明月出山顶，下照洞口才及唇。
沉沉深黑若大屋，野老构火青如燐。
平明欲出迷上下，洞气飘乱为横云。
深山大泽亦有是，野鸟鸣噪孤熊蹲。
三人一去无复见，至今冠盖长满门。

东方书生多愚鲁，闭门诵书口生土。
窗中白首抱遗编，自信此书传父祖。
辟雍新说从上公，册除仆射酬元功。
太常弟子不知数，日夜吟讽如寒虫。
四方窥觇不能得，一卷百金犹复惜。
康成颖达弃尘灰，老聃瞿昙更出入。
旧书句句传先师，中途欲弃还自疑。
东邻小儿识机会，半年外舍无不知。
乘轻策肥正年少，齿疏唇腐真堪笑。
是非得失付它年，眼前且买先腾踔。

两都来往太频频，真是人间自在人。
十载读书同白屋，千金为客买朱唇。
结交京邑倾心肺，寓思禅宗离垢尘。
为问西归天禄客，何时同看洛川神。

至后雨如泻，晴来热更多。
簿书霑汗垢，岩石思藤萝。
赖有祠宫静，时容俗客过。
老郎无不可，公子亦能和。
道胜还相接，禅迷屡见诃。
清凉生绝念，烦暑散沉疴。
古木便张幄，鸣禽巧当歌。
桃香呈绛颊，瓜熟裹青罗。
饭细经唇滑，茶新到腹薖。
剧谈时自笑，饱食更无它。
适意未应厌，后游真若何。
官居邻曲沼，田畎助清波。
晚照明疏柳，微风响众荷。
轻舟尚可载，小雨试渔蓑。

东倾壶柄双流水，西阚瓯唇四别峰。

染血以为衣，稍亲日月光。
封唇以佐酒，众馔登华堂。
谁令拔其毛，万里归文房。
纎妍依象管，寂寞伴萤囊。
生已多言语，死犹近文章。
一身皆有用，岂恤躯干伤。
鼠须固微细，兔毫亦寻常。
物以异为贵，嗟哉俱自戕。

南无佛法僧，大慈三宝海。
我今欲依教，普劝诸众生。
莫杀莫食肉，同蕴仁慈行。
无病保长龄，未来成佛道。
诸佛大菩萨，常为救众生。
舍头目身命，不计河沙数。
代鸽弃王身，全螘委龙命。
流水济枯鱼，萨埵充饥虎。
历劫遍行慈，慈善力成就。
佛无一切心，唯有慈心在。
若有行慈者，不杀不食肉。
仰愿佛威神，世世常加护。
杀生佛所说，即杀自父母。
亦杀自妻女，兄弟及姊妹。
一切男女摄，皆曾为父母。
生生所受胎，从之禀遗体。
受一畜生形，骨血如山海。
一一类中身，生生不可计。
轮回六道间，展转为亲属。
故食诸众生，名食父母肉。
又观一切身，悉是我本体。
自肉及他肉，其实是一肉。
如舍前后住，亦名为我舍。
当知食肉人，即食自身肉。
佛观如来藏，佛界众生界。
一界无二界，一切肉一肉。
伎儿暂变易，元是一人身。
若欲杀众生，当起诸佛想。
猎师屠儿辈，及捕鱼鸟人。
众生遥见者，皆生必死怖。
谓此恶心人，贪利及肉味。
手持利刀箭，念欲杀我身。
飞翔及潜窜，惊怖而远避。
常与诸众生，起大冤对想。
一切惜身命，人畜等无殊。
若欲食众生，先试割身肉。
死是极大苦，谁能不畏之。
但当自观身，云何食他肉。
为利刹众生，以财网诸肉。
二俱得杀业，死堕叫唤狱。
汝听杀生者，死堕地狱处。
铁城高八万，四千由旬量。
长广亦复然，满中猛火炎。
表里皆洞赤，猘狗守四门。
狱卒声雷震，两眼如电光。
驱汝杀生人，入中而受苦。
力士执铁矛，矛身长一丈。
利刃阔八寸，望胸撞罪人。
胸入背上出，苦痛不堪闻。
千万亿岁中，受斯极大苦。
汝听食肉人，死堕阿鼻狱。
铁屋亦高广，八万由旬量。
四门猛火炎，南北皆交彻。
铁墙铁罗网，铁枷铁杻械。
一一火烧之，皆令其洞赤。
食肉受斯苦，亿百千万岁。
汝听煮肉人，堕镬汤地狱。
一万有二千，深广由旬量。
昼夜猛火然，涌涌汤常沸。
于中受大苦，一万七千岁。
汝听炙肉人，堕热铁床狱。
其狱有八千，纵广由旬量。
床下猛火烧，罪人卧其上。
心肝肉焦烂，一万二千岁。
汝听切肉人，死堕斫锉狱。
五百大力士，利刀斩罪人。
万段至微尘，业风吹更活。
如是终复始，一万二千岁。
汝听养群鸡，为贪肥肉者。
一鸡于一日，计食五百虫。
主人当半罪，同鸡堕地狱。
其狱盛热粪，八万由旬量。
人鸡俱入中，满五千万岁。
汝听捕猎人，安锵及设{木强}。
罥索安陷阱，利刃放鹰犬。
四边竞围合，逼逐杀众生。
死堕铁轴狱，方丈一万钉。
驱上轮一匝，遍体万钉刺。
举身悉交彻，苦痛不可忍。
百千万岁中，受斯对报苦。
杀生食肉者，从诸地狱出。
受饿罗刹身，师子豺虎狼。
猫狸鸱枭鹫，唯捕新血肉。
众生各藏护，不令其得便。
饥火常烧心，念念思他肉。
由是恶熏习，大慈种永断。
设得生人中，残疾命短促。
愚痴谤因果，死还堕地狱。
佛说此语时，无量诸罗刹。
悲号誓断肉，及护断肉人。
汝今闻此经，云何不改过。
徒劳生为人，不及食人鬼。
慎莫烧山野，慎莫破堤塘。
莫伐有巢树，莫烧含蠹薪。
若见杀众生，方便常救护。
南无十方佛，大智德世尊。
我欲劝众生，舍酒求明慧。
如佛之所说，饮酒多过患。
八万尘劳门，三十五种失。
悉以酒为本，汝等应谛观。
酒酣心眩乱，六识尽昏迷。
君臣乖仪节，父子绝尊卑。
母女乱其风，礼检不能制。
如舍婆提国，有鸯掘摩罗。
酒醉淫泆母，因慈杀其父。
母复通外情，将刀复害之。
亦如莎伽陀，神通大罗汉。
因游支提国，渐到跋陀村。
彼有大毒龙，字庵婆罗提。
其龙甚暴恶，侵害彼村人。
罗汉神通力，降伏毒龙已。
村人思报恩，多设苏乳糜。
有女设糜已，忧其发冷病。
遂取水色酒，奉上大罗汉。
罗汉谓是水，饮已酒力发。
迷酒到寺门，衣钵弃余处。
醒时用神力，能伏大毒龙。
醉后如死人，不能伏虾蟆。
世尊命罗汉，及诸比丘众。
至彼罗汉所，因兹制酒戒。
正法念经说，阎罗责置人。
将驱入地狱，先说如是偈。
酒能乱人心，令人如羊等。
不知作不作，如是应舍酒。
若酒醉之人，如死人无异。
若欲常不死，彼人应舍酒。
酒是诸过处，常能不饶益。
一切恶道阶，黑暗所在处。
饮酒到地狱，亦到饿鬼处。
行于畜生业，是酒过所诳。
酒为毒中毒，地狱中地狱。
病中之大病，是佛之所说。
若人饮酒者，无因缘欢喜。
无因缘而瞋，无因缘作恶。
于佛所生痴，坏世出世事。
烧解脱如火，所谓酒一法。
若人能舍酒，正行于法戒。
彼到第一处，无死无生处。
莫饮无明酒，能为众苦因。
声闻住明脱，犹是醉归人。
若是病苦时，应当观病本。
从痴有爱生，习业招病果。
耆婆尽道术，尚不能救疗。
岂有世药酒，而能瘥我病。
酒为放逸根，不饮闭恶道。
宁舍百千身，不毁犯酒戒。
宁使身干枯，终不饮此酒。
假使毁犯戒，寿命满百年。
不如护禁戒，即时身磨灭。
决定能使瘥，我犹故不饮。
况今不定知，为瘥为不瘥。
作是决定心，心生大欢喜。
即获见真谛，所患即消除。
汝听酿酒家，死堕醎糟狱。
亦堕沸灰中，一万八千岁。
汝听沽清酒，死堕酒池狱。
满中如洋铜，入其中受苦。
汝听饮酒人，死堕灌口狱。
手自酌铜汁，昼夜灌其口。
汝听人将酒，逼劝持戒人。
死入冰池狱，八千万岁苦。
皮肉皆破裂，日夜百死生。
然后五百生，生辄无两臂。
汝听或强力，或时因戏笑。
持酒与僧尼，强伏令其饮。
死堕截膝狱，六百万岁中。
五百大力士，常截其两膝。
乃至过酒器，五百世无手。
常作螘虱形，曲蛆及蝇蚋。
痴执无知虫，一一五百世。
汝听吉陀婆，沽酒梳堕井。
罗汉饮其水，八万圣皆醉。
由是恼圣人，死堕锯床狱。
八万大劫中，常受锯解苦。
后出得为人，其身长三尺。
颜貌青黑色，耳鼻孔闭塞。
无眼唇褰缩，手足无十指。
何况破戒心，持酒逼他饮。
多见世愚人，逼他食酒肉。
自不能清浄，都无羞耻心。
复将不浄食，凌逼破他戒。
宁可断人命，莫破他善心。
杀命一死生，未必至三趣。
破戒失人天，及失解脱法。
汝听断酒肉，所得福德利。
有人持七宝，国城妻子施。
不如断酒肉，千万分之一。
乃至满大千，七宝持布施。
不如断酒肉，千万分之一。
假使为求福，锻金以为人。
其数百千万，持用广布施。
不如断酒肉，千万分之一。
假使有佛子，造幡华宝盖。
满三千大千，持用供养佛。
不如断酒肉，千万分之一。
犯之罪即重，持之福亦深。
善恶长形对，苦乐镇相寻。
及健速回首，早计各悛心。
莫待无常到，如瓶满自沈。
勉哉须努力，同侍七宝林。

五辛佛所说，障道定无疑。
梵网招轻垢，楞伽损大慈。
人天犹尚失，浄土固难期。
生啖增瞋念，熟食发淫思。
讲经十二部，天仙悉舍离。
善神不守护，恶鬼得便宜。
薜荔唼唇吻，魔罗现佛仪。
福德因消灭，业障更弥滋。
地狱铜兼铁，轮回网复羁。
无端耽草味，殃祸大堪悲。

垂柳阴岑院，游丝旷荡春。
蘅皋谁驻马，罗袜自生尘。
四姓良家子，三年赋客邻。
折腰行太缓，连琐语何频。
倭堕云争媚，便娟月鬭新。
灭瘢难辨玉，约指不胜银。
电笑投壶胜，江澄𢭏练匀。
东南劳鹤望，西北限牛津。
宝唾凝兰气，鸣黄咽绛唇。
笼禽思陇树，洞犬谢秦人。
咏絮才无对，闻琴意始真。
长安足轻薄，慎勿走琼轮。

禹平洪流锡玄圭，班于群神朝会稽。
辽东飞烟过沧海，徂徕古气临天齐。
丹砂化出黄金鼎，雄麝焚身何噬脐。
鱼胶清坚岂易致，燕支山北随佩觿。
双龙蛇蟠戏缺月，吴军破甲光水犀。
黑云如轮起端溪，挥洒倏忽奔鲸鲵。
先生海内文章伯，穷年蒿目忧黔黎。
玉堂新制自心巧，想见星象躔宝奎。
落毫无胫走珠玉，雨雹霁止垂虹蜺。
陋儒穷经唇欲腐，石室汗简空沈迷。
眼昏画纸仅成字，何异月暗投玻瓈。
唯当藏作箧中宝，并荷蓑笠归锄犂。

赠我以海昏清霜之橘，报君以淮南紫唇之蛤。
橘肤软美中更甜，蛤体坚顽口长合。
开花结子幸采摘，没水藏泥岂蕲得。
二物同时有不同，赋形与性由天公。
请君下箸聊一饱，莫索珠玑向此中。

拂拭菱花试一临，貌随年改叹光阴。
朱颜惨淡尘埃满，白发萧疏瘴雾侵。
自笑腐唇因苦学，谁知瘦骨为愁吟。
平生履行无人识，嗟尔顽铜岂照心。

隠几萧条戴鹖冠，强移栖息一枝安。
重阳独酌杯中酒，醉把茱萸子细看。
羞见黄花无数新，当令美味入吾唇。
久拼野鹤如霜鬓，何用浮名绊此身。

范叔脱身车箦间，一言悟主才所难。
死齐辱贾逐四贵，合为昭王留武安。
万里青云虽自致，燕客相寻亦天意。
琅琅乘机叙消息，能使先生谨承德。
愿归相印臣不如，结绶怀金岂劳力。
富贵只资唇舌能，休笑魋颜与挛膝。
人生遭遇合有时，羁旅入秦谁与知。
揽权数月何为惧，非义所安人或恶。
四十三年雄俊间，归与不归函谷关。
孤坟却使郑人看，只恐燕昭由此还。
千古英灵果何往，人间祸福空相访。
春入祠庭燕御风，交龙旌堕香尘中。

脱身魏晋间，嗣宗南阮英。
长啸写逸兴，偶为台上行。
或带竹林醉，独驾无将迎。
风月乃所友，相投清与明。
微引踵中息，稍从唇齿鸣。
渐渐薄林杪，飘堕令人惊。
忧愤闻而平，贪浊闻而清。
苏门得孙子，答以鸾凤声。
不应乃深应，栖导良自诚。
当悟啸中旨，可传言外情。
台在声不传，万籁徒汝争。

初起褪红唇启绛，半沾斜绿眼横波。

咸韶濩武来何方，铿锵入耳安能忘。
阳春兰芷秋菊芳，金门词客青袍郎。
昭回下烛光焰长，深山大泽龙蛇苍。
浩歌激烈元非狂，正逢圣主开明堂。
风烟关塞收旗枪，舞干两阶臣戎羌。
喋血拓境谋非臧，边城夜行休赍粮。
采诗不复嘲青冈，蛜蝛戢羽戍妇床。
移文北斗猿鹤傍，渥洼朱龙两服骧。
胥靡版筑罢浚隍，白环楛矢贡篚装。
航海万里风帆扬，边圉胆落嗟唇亡。
诸蕃入学愿可偿，槐花举子促书囊。
成均贡士贤登乡，东门宣诏礼十行。
我惭驽骀追骕骦，何敢望回不及商。
毛遂未至空连房，赖有墨妙江都王。
传模共分此日光，骅骝绿骠两耳黄。
想见蹙踏披天香，坐觉暑退秋堂凉。
拘挛龌龊漫引觞，门外乌兔双飞翔。
悠悠逝川东去央，故山鱼鸟空相望。
邓侯意气摩秋霜，朝吟百篇暮千章。
骈罗经史贯列庄，落纸但见书吏忙。
孔鸾羽仪各效祥，鄙夫不学空面墙。
先馈不用惊五浆，乌号要须贲育张。

君不见悬车刘屯田，骑牛涧壑弄潺湲。
八十唇红眼点漆，金锺举酒不留残。
君不见征西徐尚书，为国捐躯矢石间。
龙章凤姿委秋草，天马长辞十二闲。
何如高阳郦生醉落魄，长揖辍洗惊龙颜。
丈夫当年倾意气，安用蚓食而蝎跧。
古人已作泉下土，风义可想犹班班。
郭侯忠信如古人，荐书飞名上九关。
诗书自可老斲轮，智略足以解连环。
铜章屈宰山水县，友声相求不我顽。
鹏翼垂天公直起，燕巢见社身思还。
文思舜禹开言路，即看承诏著豸冠。
尚趋手板事直指，少忍吏道之多艰。
黄花零落一尊酒，别有天地非人寰。

大螾身尺余，辉彩盈首尾。
小虫未知名，长不过半指。
相遭篱畔草，错愕杂忧喜。
孤征有令凶，忿鬭莫我止。
交攻久腾突，反复召倾毁。
螾跳欲忘生，虫怒乃抵死。
奔冲彻心腹，劫捷沸唇觜。
方磨雨痕沙，又堕足迹水。
肥无敏才智，短有毒牙齿。
吾豪且深侵，彼困漫决起。
壮躯俄奄奄，恨血稍泚泚。
虫休遂驰归，少顷复临{舌也}。
安详衔螾鼻，拖攃绕篱阯。
却纳幽穴中，其将食之矣。
人间有胜负，不在校形体。
楼兰虽雄王，命尽傅介子。
新家巨无霸，一战亦为鬼。
苟惟性资悍，端可制魁伟。
君看小虫威，何独畏封豕。

朝行古冢东，暮行古冢西。
冢中古人骨已朽，冢外游子今何之。
朝食古道南，暮食古道北。
道傍古迹不可见，道上行人常役役。
古人居今人必爱，今有古人人不识。
面前和好儿女颜，背后往往张弓射。
拂衣归去非不会，无宅无田归未得。
长靴短笏随众人，敛首低颜为俗客。
深居晏坐尚恐喧，平路缓行犹恐蹶。
口中有声未尝吐，咽入喉咙化为血。
君不见谷口郑子真，又不见蜀中扬子云。
子真老死耕岩石，子云嗜酒惟醺醺。
丈夫穷达皆有命，万事得失非由人。
街头沽贩味虽薄，犹可赊来倾入唇。

文效追前日，词科急俊民。
儒风穆汉殿，家璞走荆珍。
汪邵推高手，卿云想后身。
争移初律暖，竞拨老根陈。
睥睨三都上，吹嘘七子邻。
龙蛇开蛰户，河汉洗天津。
堂室谁升入，诗书迭主宾。
剸犀锋自倍，彻札手弥亲。
鼓吹丘轲外，波澜屈宋新。
巴歌徒里耳，燕石谩缇巾。
美观圭联璧，和声鼓间錞。
骎骎新历块，喔喔旧司晨。
爽实嗤乌有，阿时陋剧秦。
凿愁神秘露，搜恐物华贫。
楚剑双干斗，吴娃几学颦。
飞扬逼场屋，旁午动簪绅。
伧父几焚砚，修家旧有人。
珠惊对还浦，角岂独推麟。
价比千琼玖，文成一欠呻。
鼻端论妙斲，使外得周询。
布瑞云歊鼎，连深鲤挂缗。
岂徒矜羽猎，直可绚郊禋。
宛是隋唐旧，何分雅颂真。
两眸宽病客，一气到洪钧。
捉卷时湔掌，沿涯屡耗神。
爰居泣韶濩，嫫姆骇蛾螓。
惬兴谁爬背，长哦独哆唇。
传夸归有恃，羞缩死将滨。
雠校三千士，蹉跎九十春。
岐周双鸑鷟，不省至何因。

寄来何啻十千价，置处曾非六一身。
自惭无足斗筲算，暂见已觉神形亲。
他年换得青田核，此日吹回紫府春。
翦却愁根真外助，不妨功胜齿亡唇。

师在云无心，师化云无迹。
明明身后语，宛是西来的。
胡为西来子，计较归寸尺。
膏唇拭舌奈尔何，咄哉青蝇真吊客。

数子坐愁思出游，丽日光风得情节。
一百五日寒食近，二十七品鲑菜阙。
盘空釜冷柰酒何，变剂连环当佳设。
诘屈宛是肠九回，缉缀浑如衣百结。
玉笙绕指影参差，疏棂度风晓明灭。
浊醪引满亦何负，响齿膏唇咀冰雪。
君不见龙丘行令讥点盐，又不见韩侯出燕歌炰鳖。
生缘自信可柰何，归抱柴关昼常闭。

雷觞淡如水，经年不濡唇。
爰有扰龙系，为造英灵春。
英灵韵甚高，蒲萄难为邻。
他年血食汝，应配杜康神。

汶阳归客泪沾巾，莫厌伤多酒入唇。
暂时相见还相送，水远山长愁杀人。

刘郎收画早甚卑，折枝花草首徐熙。
十年之后始闻道，取吾韩戴为神奇。
迩来白首进道奥，学者信有髓与皮。
始知什袭但遮壁，牛马便可裹敝帷。
峨峨太平老寺主，白纱帽首无冠蕤。
武士后列肃大剑，宫女旁侍颦修眉。
神清眸子知寡欲，齿露唇反法定饥。
世人见服似摩诘，不知六朝居士衣。
后人勿辄乱唐突，梁人笔法了可知。
道子见之必再拜，曹卢何物望藩篱。
本当第一品天下，却缘顾笔在涟漪。

太平兴国古佛刹，小院得名如意轮。
何人默识原地脉，凿井正会甘泉津。
阔容三尺白银瓮，深可二丈青丝缗。
夏凉未觉冰雪冷，味美不啻醍醐珍。
寺僧知爱不忍惜，汲引无间都城人。
鸣钟声歇更漏促，天鸡初报扶桑晨。
侧肩接足负担者，排闼争凑苍苔唇。
丝瓶上下掉孔急，语笑嘈杂春雷振。
永日迢迢既云暮，健夫噏噏皆嚬呻。
万人已喜用周给，一泓依旧清奫沦。

蜂须萎蕤花脱萼，粉蝶流鶑何处著。
暖融密卷玉为椽，一点明星坐中落。
猩唇血重鲛绡薄，百出宝莲金钿错。
蕙兰不断起长烟，余香随风度罗幕。
天阶漫激鸣签响，壶中不夜春常若。
何人天外引长绳，刚愁日下西山脚。

燕语鶑啼次第新，柳绵花锦曲江滨。
且将邂逅天涯客，共看芳妍海角春。
须爱日添随日线，莫教花笑对花人。
一杯随分休辞诉，况有清歌激绛唇。

答答驱禽欲晓天，筠笼轻摘荐芳筵。
檀唇深注胭脂紫，琪树匀排火齐圆。
醇蜜冷和甘益重，小梅青近色增鲜。
花时南国豪华甚，得尔杯盘更可怜。

尽日道途经曲直，连天林木见高低。
况多田野迎秋稼，亦有人家报午鸡。
宁觉身逾江尾外，祇疑地是海唇西。
此心不解分明想，眼界多为近事迷。

三楚风流信有人，先声今已彻咸秦。
宁为鸡口官无小，欲试牛刀久要新。
细肋卧沙勤下箸，长芒刺眼莫霑唇。
山西豪杰知吾老，为说犹堪举万钧。

兔诚中山族，中古稍分裂。
唐虞用大牲，虽有目未瞥。
{需兔}孙能飞仙，飘忽天汉决。
不逢易牙试，厥胄几泯灭。
羿弧殒阳乌，曾不弋在穴。
王良马慢忌，扑握几奔掣。
初遭赳赳子，鼎饪饫毛血。
中逢宋鹊窘，饥吻啄原雪。
叔世削格多，星迸失行列。
蹄穷不得逸，如鼠限高𫔶。
应怜蚌潜水，暴腹想江月。
唇亡欲谁语，竟死犹结舌。
肩尻弱易解，狼藉腥尺铁。
抽毫置筠管，复苦蠹鱼啮。
论功在册府，微物推尔杰。
剡藤光夺缣，抄记良琐屑。
北邻阎夫子，尚忍资杯啜。
得诸韩卢口，实以彊暴劣。
作诗夸芳美，此誉宁所悦。
不如狐膏臊，质贱甘弃绝。
冢妖老通数，藤索夜空设。
尔曾不及彼，就获徒内热。
聆声无耸耳，当学缩颈鳖。
吾君阜万物，沛若泽未竭。
谁能复古初，此味傥可缺。

老人得坐安若山，畏寒缩颈衣裘间。
不如公子拥樽酒，诗材春乱词涛翻。
想见杨家美人出，玉面朱唇映琴瑟。
冰船著炬光照淮，雪乱风筵饮方逸。
只今愁坐私自怜，寒书冻砚尘满前。
人生何者非昨梦，还如归去散花天。
老人已复形槁木，真幻那知然不然。
蚓鸣小鼎藜羹熟，闭眼圆蒲不是禅。

风搅长空，春云四起。
六臂三头，徒夸唇觜。
匝地普天，全非伴侣。
等闲拈出与君看，直下分明须荐取。

灵山瞬目，早是周遮。
良马窥鞭，岂为英俊。
岩间宴坐，天帝散花。
无说无闻，藏头露影。
少林面壁，计较未成。
立雪断肱，辜他衲子。
黄梅呈颂，胜负偏枯。
半夜传衣，瞒人不少。
从上来事，合作么生。
岂假人天众前摇唇鼓舌，竞锐争锋。
互立主宾，交参问答。
检点将来，弥天过犯。
不因檀信方敲唱，争见龙华会里人。

是法住法位，世间相常住。
南山叆叇生云，北山滂沱下雨。
通身是口，阿师比拟。
徒夸唇觜，把定放行。
目前火急便还家，莫认殊乡为故里。
官不容针，私通车马。
幸对人天，何妨诘问。

青衫畿丞顽不羞，三十持板拜督邮。
归来无物与消愁，典衣沽酒寒无裘。
囊空酒贵不可得，缩手愁坐凝双眸。
秋风破屋冷飕飕，夜长不眠吟掉头。
岂无邻家酒可偷，简书缚汝如穷囚。
淮阳冬醪滑胜油，唇焦不饮已经秋。
汲公直声闻九州，小子昔也从公游。
悯怜憔悴赐颜色，时丐余酌濡其喉。
军厨嵯峨糟作丘，万瓮沸响玉蚁浮。
辙鱼所愿斗水游，不敢多取烦阳侯。
玉瓶未至涎已流，想见潋滟浮金瓯。
歌成缄书还自咻，一醉犹须越境谋。

紫貂寒拥鼻，绿螘细侵唇。
莲烛当时事，壶头此日春。

男子宜读书，读书须五车。
纸腐唇自裂，岂为刳心鱼。
吾子少年时，青云得意初。
英华发清端，赋笔凌相如。
自试文石陛，𥩟召承明庐。
孝隠二十年，复与志利疏。
轩裳不挂眼，钟鼓悦爰居。
归来邃经堂，志惟与道俱。
架上数万卷，偃仰时卷舒。
使彼夙昔人，微言幸发摅。
春洲生兰苕，寒溪脱红蕖。
逍遥适所愿，未可咏归欤。
上方宵旰暇，夜殿诵子虚。

君不见燕然易水波桑干，东连鸭绿西贺兰。
古来战地骨成土，赤棘白草沙漫漫。
汉筑朔方置上郡，晚岁款塞惟呼韩。
贞观文皇力驯制，诸蕃君长充王官。
玉门不关障无候，驿道入参天可汗。
蛮夷邸中诸国使，旃裘椎髻游长安。
我恨不为典属国，望古遥集真可叹。
今观此图写职贡，要荒种落蒙衣冠。
兽蹄鸟喙或鬼色，想见膜拜皆盘跚。
圣朝贤良谢夫子，劲气烈烈霜风寒。
目眵唇焦万卷烂，笔头成冢墨成滩。
南阳劝驾一封传，入对三道朝金銮。
万言阶对万乘喜，声名一日青云端。
行当遨游庙堂上，坐令四国相交欢。
羽书不驰烽火冷，鸣鸡吠犬何敢干。
借令跳梁出巢穴，当用斧斤摧髀髋。
戎亭喋血无噍类，藁街县首如狐獾。
君当自画凌烟阁，纵有此图何必观。
同僚华原贵公子，求公此画公无难。
乃知功名丈夫志，不惑玩好劳肺肝。
怜渠孜孜画成癖，心欲速得如羽翰。
不如遣佐箧中品，犹胜弃捐终不看。

青溪翠壁泻琮琤，洞府犹传鬼谷名。
幸有六经堪送老，不思唇舌慕从横。

真非真，伪非伪，圆眼横眉，丑唇平鼻，图画自难。
同思量，何处是月笼松顶兮鹤梦初醒，雪覆芦花兮鹭寒不睡。

不挂唇皮一句奇，少林冷坐最慈悲。
须知此道非传授，立雪神光已强为。

鬓发尽皤然，眉分白雪鲜。
周遮延客话，伛偻抱孙怜。
无病常供粥，非寒亦衣绵。
假温衾拥背，借力仗搘肩。
貌比三峰客，年过四皓仙。
唤方离枕上，扶始到门前。
毎爱烹山茗，常嫌饤石莲。
耳聋如塞纩，眼暗似笼烟。
宴坐羸凭几，乘骑困亸鞭。
头摇如转旋，唇动若抽牵。
骨冷愁离火，牙疼怯漱泉。
形骸将就木，嚢槖尚贪钱。
胶睫干眵缀，黏髭冷涕悬。
披裘腰懒系，濯手袖慵揎。
抬举衣频唤，扶持药屡煎。
坐多茵易破，行少履难穿。
喜婢裁裙布，嗔妻买粉钿。
房教深下幕，床遣厚铺毡。
琴听怜三乐，图张笑七贤。
看嫌经字小，敲磬喜声圆。
食罢羹流袂，杯余酒带涎。
乐来须遣罢，医到久相延。
裹帽纵横掠，梳头取次纒。
长吁思往事，多感听哀弦。
气注腰还重，风牵口便偏。
墓松先遣种，志石预教镌。
客到惟求药，僧来忽问禅。
养茶悬灶壁，晒艾曝檐椽。
怒仆空睁眼，嗔儿谩握拳。
心惊嫌蹴踘，脚软怕秋千。
局缩同寒狖，摧豗似饱鸢。
观瞻多目眩，牵动即头旋。
女嫁求红烛，男婚乞彩笺。
已闻捐几杖，宁更佩韦弦。
宾客身非与，儿孙事已传。
养和屏作伴，如意拂相连。
久弃登山屐，惟存负郭田。
呻吟朝不乐，展转夜无眠。
呼稚临床畔，看书就枕边。
冷疑怀贮水，虚讶耳闻蝉。
束帛非无分，安车信有缘。
伏生甘坐末，绛老让行先。
拘急将风夜，昏沈欲雨天。
鸡皮尘渐渍，𫠜齿食频填。
毎忆居郎署，常思钓渭川。
喜逢迎佛会，羞赴赏花筵。
径狭容移槛，阶危索减砖。
好生焚鸟网，恶杀拆渔船。
既感桑榆日，常嗟蒲柳年。
长思当弱冠，悔不剩狂颠。

龊龊幽遐地，栖栖会遇人。
穷愁艰理胜，羁旅易情亲。
岂意当漂谪，兹谐卜并邻。
温温窥表粹，晏晏奉嬉嚬。
直道谈端辟，横流语下堙。
绮文何斐叠，瑰行亦璘玢。
敦分初投漆，交言乍饮醇。
操心忠义合，开口肺肝陈。
共昧随时理，俱成迷患因。
祸来非造次，语及自酸辛。
众奋漂山舌，孤縻坐狱身。
诋诬惟腷臆，锻炼正逡巡。
囚任桐棺跃，冤宁斗剑伸。
君牵成狠翟，我患构奸秦。
巧纵铦刀笔，幽争𫍬鬼神。
精诚怀皎日，悲愤贯高旻。
素誓端清检，期无取玷沦。
斩刍尝鼓箧，卧藁先书绅。
侧璧疑曾辨，钩金法所循。
得情奚示喜，伏念不忘旬。
粗评三章直，何辞一马贫。
决曹诚自任，司举仰谁论。
膺破藏奸柱，纲埋翦暴轮。
存心固慨慕，有位敢希遵。
骥𫘧程初发，虹蜺气未振。
沮磨圭失色，萋菲锦争新。
肯或奇虚刃，翻成害实宾。
木招孤秀伐，珠掇暗投嗔。
跖𫏋同非圣，敦犨众忌洵。
棘心终妒蕙，蓬首不羞螓。
冶媚皆狸貉，跳梁并狡{夋兔}。
不无嫌虎据，的是恶鹰瞵。
合力邪攻正，连谋伪訾真。
蝇声移栝榻，蚁漏垫嶙峋。
抵玉为凡砾，摧松作弊神。
椎埋眢直堕，排陷堵潜填。
卑湿终投谊，愁忧遂放均。
吁辜賖盖幕，照覆隔蟾踆。
流落穷山崦，夷犹积水垠。
望家惟𫕥泣，向国祗低颦。
艰毒天崩杞，邅危岁在辰。
庭帏偏屺岵，伯仲邈𤩽琎。
愧未鸱夷死，渐如浑敦嚚。
睢盱摇尾兽，宛转曝腮鳞。
已叹栖迟郡，尤居寂寞滨。
土风传细碎，心事遘凶屯。
城郭周□援，人烟簇野津。
贾樯通劲越，商颿彻瓯闽。
谿妇收菰米，村娃货竹薪。
回头波渺渺，动足石磷磷。
再见来巢乙，频闻入市寅。
满林垂啸狖，当面走惊麕。
水寺传将久，沙禽渐欲驯。
无心从碌碌，任志守谆谆。
早作慵洮盥，宵眠独叹呻。
机床闲笔格，窗牖乱书筠。
旧葛那支暑，贫炊莫续晨。
未尝游井闬，况复出城闉。
悒悒危肠溃，昏昏病目𥆧。
梅蒸衣醭黦，瘴触面黧皴。
未免鸡猜鹤，徒希鹊庇鹑。
素鹅求庾悦，碧鹳事韦诜。
讵识开三雅，奚谁指一囷。
欢无官局事，病免府趋尘。
避路深藏拙，忘机独任纯。
鸢轻饥鸑鷟，驽诮瘦麒麟。
瑕谪连城宝，惊疑照席珍。
泥蟠蚖肆若，涂曳蝘嘲频。
机弛千钧絭，刚摧百炼镔。
愠忧宜悄悄，谗吠更狺狺。
渐豆多闻耳，全胶欲语唇。
已甘锺律哑，难鬭釜雷震。
近叹非辜者，还称被谴臻。
堪持言自解，姑以命相询。
顿觉穷通外，殊惊得丧泯。
岂烦怀鲁汶，并说忘岐豳。
兹共追随日，时逢物景春。
杂花明浦屿，细草染郊畛。
绣羽来穿柳，妆鬟去采蘋。
画船江泛泛，铜鼓野鼘鼘。
荷芰卷生渚，芜菁秀出𪤚。
丛暄茶正发，秧暖稻初匀。
远去寻芳径，闲留坐翠濒。
小蛮聊倒榼，独茧暂垂缗。
烟杪闻啼魄，沙壖过祭㺍。
道宫披古碣，僧阁凭雕楯。
滞迹惭鱼鸟，归怀谢茗莼。
谁怜秦逐客，自耻晋缧臣。
学忆居州里，文曾力组紃。
曾仓祛秕稗，任苑薙荆榛。
壮节轻宗悫，奇才轹卞彬。
赋毫摛藻绘，诗墨洒玭琳。
始角词场胜，争驰羲毂辚。
战瘤知景陷，盟手敢他捘。
勇俟邀圭爵，功期取鼎茵。
乡书先鹗祢，省荐半龙荀。
艺窃登廷试，名叨擢帝宸。
阙严趋紫贝，陛峻拜苍银。
变化初飞壁，埏和却在钧。
三年纡选调，一命就陶甄。
冗骤司囹圄，卑才服瓀珉。
上寮非遂霸，同列异超珣。
介立旁无援，阴排密有夤。
堤防虽少戅，坎坷亦多逊。
缴已能伤雁，罘仍未放麟。
逾年留异域，肆会奉严禋。
仰问苍苍理，难穷荡荡仁。
良图君未聘，薄命我方湮。
蓬藋何当返，兰荃自可纫。
肴苏调旨膳，舂税给租缗。
寄傲邱名麦，遗荣野号莘。
退藏师李谧，贵显让颜竣。
蹑迹三高士，追狂六逸民。
耕皋营酒秫，樵谷访琴槆。
畚土封花墢，诛茅出果榛。
园中持铫锸，林下设罝罠。
至理鹏齐鷃，浮生菌等椿。
未甘捐粪土，所幸曳丝纶。
南面同尧禹，岩廊即甫申。
固应容一叟，鼓腹得还淳。

深岩寂寂披兰芷，碧雾红霞映流水。
空生别我期未期，绝域殊方拟轻拟。
堪笑归岭南，奔驰何鄙彼。
危急乱抛下，尽云提不起。
伊予本自不将来，相送奚凭挂唇齿。
旻禅客，旻禅客，师子子，应须落落存终始。
君不见古人有言兮，扑碎骊龙明月珠。
大丈夫到如此，行行不用频弹指。

通道三杯如李白，解酲五斗似刘伶。
尔来心渇鸭头绿，应许唇霑竹叶青。

尔来无酒可沾唇，只恐傍人怪独醒。
自笑金龟已当了，惠然谁复遣银瓶。

近年好语开蹙额，廊庙主人还稷契。
诸公汇进民所怀，左必提之右乃挈。
善随类举皆可观，野无遗贤静岩穴。
石梁有客少读书，神接前人望风烈。
志与时违可奈何，居贱好高谋已拙。
此身悠悠日江海，吊影行吟事酸噎。
揣摩胸臆作西游，不成兴起惭豪杰。
贾生恸哭初亦疑，十年自觉流清血。
三书不用即山林，将前复却何从决。
无因名姓累吴公，咫尺天光阻罗列。
志士惜日诚可怜，每恨平津当老节。
子云年少行所为，今出秦关独疲苶。
郭门啮臂良感人，仲卿蓄缩翻伤别。
叩关自鬻虽矜张，扫门愿见犹摧折。
炙手门前车马多，排肩屡进不得彻。
近来索米却求田，结绶弹冠非所觖。
更令胸臆从谁开，一刺怀归定漫灭。
槛虎饥馋尾漫摇，水尽海鲸当蚁垤。
谁能忍耻寄我颜，妻笑嫂欺安用舌。
北山记忆破腊来，远水扁舟两愁绝。
云重山寒暝不开，孤帆夜落严陵雪。
雷山老桐冻弦断，不作南风相煖热。
一剑星昏共形影，每恐龙寒呵古铁。
孟尝无炭暖置身，杜虽有指不得结。
可怜危肩耸及耳，浩歌能复弥清冽。
吴山忽见梅花谢，天助阳春生笔下。
近檐呵欠面发红，故絮卖钱不须借。
卖钱买船更欲西，墙头立燕留新泥。
新开湖南接淮水，楚山翠入天低迷。
细风平日两媚好，嫩黄梢转隋杨堤。
河名已清色未改，减尽狂湍浊犹在。
东风正和水面穗，恃赖夷犹百无殆。
欎欎葱葱见帝台，祥烟瑞雾真佳哉。
元都道士种桃手，露浥风吹今总开。
山翠柔红亦得色，鬬妍意不相低徊。
游蜂上下逐蝴蝶，蜜脾未饱争喧豗。
幽谷黄鹂出晴昊，乔木几迁枝叶老。
避寒何处过雪霜，依旧飞来语音好。
少年走马红尘道，绣勒锦缘金络脑。
窈窕花随宝碗飞，暝旋风吹玉山倒。
可怜穷巷无芳菲，良辰不得开怀抱。
闭门曝背借余暄，犹得爬搔驱虱蚤。
逡巡迷目风沙颠，已报新花去如扫。
乘离执衡又一时，万物从新炎帝造。
柳线渐长成畏日，苦菜秀时蚯蚓出。
烟绡雾縠自直钱，故葛绽联遮肘膝。
凌人颁冰下霄汉，谁信朱门自无汗。
蔗浆酪粉玛瑙盘，牙床角簟光凌乱。
石梁孤客赁屋居，坐恐炊中忽麋烂。
蚊虻噆肤俛听尔，何苦群鸣恣喧玩。
生嫌蒿艾昏泪眦，宁强掴撘酸吟腕。
墙阴壁隙又出蝎，潜致小毒犹锥钻。
巫师祝痛已复遭，术非驱除真亦漫。
听鸡起坐难饱眠，庶寛烦促须清旦。
进不知名仍退却，既来亦好归不恶。
羲和鞭御向西行，出门感此梧桐落。
淡月孤烟侵晓昏，小雨凄风动冥寞。
且欣编简堪卷舒，那知羞涩忧垂槖。
钟鼓声沉北斗高，白日渐远倾葵藿。
楚歌忽断隔黄芦，已见金山高磊落。
须臾崩车天上行，长幡乱舞喧檐铎。
苍穹白浪两低昻，黑蛟黄虬森喷薄。
开帆插橹六鳌惊，男儿信命方自若。
吴音嘲哳来船近，共怜远客逃沟壑。
鸟倦知还羽翮垂，修竹茂林欣有托。
故山茅屋良幽深，清泉浏浏石凿凿。
蕨薇虽老芋栗甜，拾穗行歌亦云乐。
买竿钓鱼谁更哀，贳酒涤器人应谑。
士通五经取青紫，请谢夏侯乌有此。
捷径须知自有涂，枉诵陈编腐牙齿。
潼关坐息感二鸟，耿耿此心聊复尔。
敢嗟与兄共槽枥，但苦酸醎异便美。
拟希锯利效细黠，天与钝顽难力砥。
五斗充饥未有时，却藏手板投耘耔。
曩闻下惠恬小官，颇怪少游甘掾史。
曼倩俄惊备大臣，李渤諌官呼不起。
古人去就良不同，刚成亦足称男子。
呜呼乘时正厄穷，怅望临食空投匕。
丰山蒲牢铿有声，霜气感发非击棰。
昌黎诱励方循循，广文薫炙皆名士。
宋之善鸣挺有公，愿助下风唇口哆。
当时一到匠石前，至今人或疑杞梓。
大厦未完公勿忘，可惜空山终朽死。
烧桐愿献太古音，处囊请试从今始。
烛光有余真可待，无损公明公勿爱。

玻璃瓶中新压玉，趋脍腥唇脯麟肉。
紫丝步障破烟霏，饴鼎灼炊千蜡烛。
山英饩公却薄相，木兰坠露和秋菊。
此公骨秀气欲仙，石室名深三十六。
端知仁祖有胜致，岂比彦伦徙隽俗。
速收熊轼屏旌牙，细步云梯上岩腹。
局畔虽无斧柯烂，林间恐有蟠桃熟。
素书自愧无因缘，蕙路难陪踏芬郁。
南山食蕨得我専，东山携妓唯公独。
他年丘壑定参差，小留莫遣归心簇。
相对行厨洗玉盘，松花自煮颜家粥。

西曹满百第相闻，东阁招延气自春。
鸡肋天教辞怒臂，牛心公与慰馋唇。
酒红欲去风吹颊，山碧来迎月满身。
步入柏阴清夜急，敲门惟有鹤譍人。

两眼追霜鹰，铁石悬肺腑。
何为向北风，送子泪如雨。
平生珍古交，及今未多数。
相逢汉江曲，聊作蘋鸥聚。
我疾子不憎，人弃子或取。
庄舄尚资越，茅兰植当户。
坐与斥鷃争，秋蓬塌云羽。
尝笑祢正平，飞毫赋鹦鹉。
身为机上肉，手复乱挝鼓。
老瞒畏口实，假手待黄祖。
早知时不容，敛板就公府。
社栎名散材，长年谢斤斧。
文豹皮为灾，安所逃缯罟。
我亦惩祢生，严律绳步武。
闭门收旧学，不管唇舌腐。
子今落穷边，武库泣降虏。
过客无只轮，捷布恐旁午。
黑云压孤堞，残月走夜麈。
四邻递阴风，隔壁啸乳虎。
非但饮徒旷，愈觉诗思苦。
参军新妇贤，眉颊生媚妩。
慰子远行役，举桉头自俯。
已闻富书囊，到即充栋宇。
异时宝弓剑，弃置贱如土。
承平诸将老，谁复师尚父。
可怜高合生，落笔辄杕杜。
宛然琼瑶姿，寒光照玄圃。
再入乌衣曲，观者但如堵。
襄阳佳山水，檀栾结邻坞。
蚤晚折简来，为子脱簪组。

罢惰嫉游手，孤独嗟穷民。
聋盲本定业，疥癞讵可亲。
生事自破碎，谁肯收顽嚚。
期期依马韀，勃勃根车尘。
眇者道眇者，跛复有跛僎。
蹴尔既不屑，嗟来犹发嗔。
色骄从墦间，所与皆贵人。
气微仆桑下，会作山鬼邻。
七日不火食，自断无此身。
所以号道边，时逢怛隐仁。
子胥至泷口，从者亦在陈。
志鞭平王尸，弦歌杏坛春。
不闻汩廉耻，亦岂生颦呻。
只今趋权门，伪不如尔真。
杯残炙已冷，赤泽盈精神。
舐痔尝便溲，不怕污吻唇。
摩足拂粒须，猥辱以为申。
轩然上车马，气耀无等伦。
造请冒风雷，谒吏诃叱频。
尝闻郭恕先，本是先帝臣。
酒偶挽屠沽，谓言等缙绅。
衣而龟紫章，解而衣结鹑。
扶起沟中瘠，便可席上珍。
定知节义者，以故长贱贫。
幡然归首阳，不厌薇蕨新。

金印莫疗饥，珠玉难可肥。
碧酒濡唇百事美，绿鬟扣眼一笑随。
跳丸日月不受䌸，朱颜易逐飞花落。
情知一死同众人，何不趁取生前乐。

东风吹起原头绿，墙暗萋萋芳草缛。
舞筵辍按杜韦娘，旗亭便听金衣曲。
石城山下路，回首不堪顾。
灼灼小桃燃，萧萧疏雨暮。
锦岸海棠烟，重寻已四年。
新班庆莲幕，旧鬓愧华巅。
市桥万缕森森柳，玉勒锦韀快鞭走。
故人半夜洗牛头，望载濡唇百壶酒。
须臾还上鹿头岭，道入猿猱怯分影。
槐阴万笏黄阁深，沙路归来定重省。
后生不乏乐职诗，幽处西南恐未知。
吏部门人密无数，但惭驽马烦鞭笞。
天边雁翮已光华，试睨银钩看草麻。
夜直蓬莱得归晚，照衣金炬长飞花。
纵凿城南沟，常有河东鳯。
青嶂入高吟，行台集佳梦。
宦游无定居，相逢又相送。

自笑痴公日据鞍，谁令生不近长安。
此条太乐非清职，何物先生祗冷官。
背日潢污犹鼎沸，隔唇喉舌亦灰干。
五浆不馈寻常客，却作行人一等看。

爱此秋气凉，捐书坐北户。
黄花手自栽，开花忽无数。
朔风吹寒云，色映茅檐暮。
起立伫幽香，泥衣有零露。
旋移霜中花，娱此羁旅人。
白发图一笑，天公初不嗔。
平生饱参鼻，宿昔应供身。
老大无所著，幽花如绝伦。
胜处那可已，聊复运意根。
漉彼汁滓酒，浇兹葵苋唇。
凭君办好语，与招江海魂。
端欲道逸想，缅焉难具论。

夷甫雌黄须倚阁，君卿唇舌要施行。

本来无形段，那复有唇觜。
特地广称扬，替他说道理。

南郭招提逢许令，行厨潇洒办逡巡。
蟠桃已结千年实，琼树元无一点尘。
酒后颠狂不知夜，灯前笑语自生春。
不胜杯杓空归去，肠断冰肌与绛唇。

不辞倾倒为君甜，只要教君脱旧粘。
眨上眉毛还蹉过，莫令唇齿带廉纤。

孽虫负固饱膻荤，摧折才能绝祸根。
每遇屠门惭大嚼，犹思梦泽欲平吞。
初摇不为唇先丧，已脱翻惊舌尚存。
莫与时人作嘲笑，不如缄口学无言。

言无言言，不费唇舌。
未说之法，林中之叶。

眉毛眼睫最相亲，鼻孔唇皮作近邻。
至近因何不相见，都缘一体是全身。

平生逃暑饮，病著不濡唇。
熨齿甘瓜冷，流匙香粒匀。
加餐虽意决，对案已眉颦。
却叹廉颇老，犹为善饭人。

凉飙将透齿，烈火谢燋唇。
壁织梭梭应，檐珠颗颗匀。
隠忧成独乐，浅笑换深颦。
更上藐姑射，问途冰雪人。

鶂鶂珍腿，猩猩美唇。
醴齐调适，勺药和匀。
老商嬉笑，西施解颦。
倦龟若士，翳桑饿人。

鲁兄卫弟，虞齿虢唇。
倚伏相因，否泰惟匀。
履兹艰虞，慎厥笑颦。
水清见石，天定胜人。

编贝皓齿，含朱绛唇。
甄陶圆熟，琢削细匀。
不笑不言，倚席以颦。
商略有此，为若而人。

不踏南湖路，端居两见春。
浮花空过眼，浊酒漫濡唇。
曳杖惟今日，开樽有故人。
何须推物理，行乐及佳辰。

四十缁成素，清明绿胜红。
形容千虑后，门馆一贫中。
白日时时别，青芜处处同。
此生唇舌里，啼鸟暮春风。

心亲出倾盖，气合论夙因。
久已仰高谊，窃伏淮海滨。
夫子真自重，不减南国珍。
笑谈带富贵，翰墨生精神。
譬如千江月，处处能分身。
而予续高韵，坐客讥效颦。
安知磁石针，妙处无陈新。
思君欲夜话，痛嗟隔城闉。
熟读寄来诗，秀色摩清春。
便觉海棠雨，圆吭争滑唇。
游丝登百尺，飞絮沾泥尘。
要当为设榻，敷以白氎巾。
看君把麈尾，抑气思旧申。
凉肝藉苦语，激烈敢不遵。

文章有神惊颖脱，风雷先听毫端落。
穷年秀气不知休，此盖道余德之粕。
大人见世当有驭，一枝区区何足托。
此语令君意自消，双眸新退重重膜。
鼻端余地大于天，挥斤请看无沾垩。
吟诗写字到骨清，寓意乃佳工折莫。
我年十五恃豪伟，废食忘眠専制作。
人令瑕玷混吞声，将使骇世驱时恶。
那知任已返吾病，迩来猛省能自薄。
默唇僻处兀聋痴，十问烦人慵一答。
聚呵随骂嗟愚狂，不详乃背初心约。
我不怪君亦不嗔，君独何心惟喜跃。
人生异趣各有谋，分定那可相更博。
君不见谪仙历落解全真，月下一尊堂独酌。
又不见渊明坦率从所好，闷遭五斗相纒缚。
矧予于世百无求，纷纷固可俱抛却。
岁月更如秋晚池，草木向枯泉欲涸。
行看东风颠沛来，又丽繁红入斜萼。

筠袁唇齿邦，一水连清碧。
朝行筠溪边，暮见秀江色。
忽闻儿童音，乃知身是客。
独归江上寺，杖笠倚空壁。
犀颅会四海，香火自朝夕。
相逢作熟视，面数心莫识。
但记石门时，笑颊清光溢。
惊定喜失声，卒语成小立。
是时夜气清，隙月金蛇掷。
念君当北行，钵饭从谁乞。
我虽能少留，秋燕社已逼。
一懽偶然耳，分首成陈迹。
他年何处逢，话此空叹惜。

小槽横捧梳妆薄，绿罗绾带仍斜搭。
十指纤纤葱乍剥，紫燕飞翻初弄拨。
梨园曲调皆品匝，敛容却复停时霎。
日烘花底光似泼，娇莺得暖歌唇滑。
圆吭相应啼恰恰，须臾急变花十八，玉盘蔌蔌珠玑撒。
坐客渐欲身离榻，裂帛一声催合杀。
玉容娇困拨仍插，雪梅一枝初破腊。

凶衰不祥忧患变，卧念余生真自厌。
向时衣裓识天香，朅来唾痕余瘴面。
故人诃讥岂忍闻，新交推挤不容喘。
子独心翔异众人，追逐南来不辞远。
重逢难取梦中物，一懽且喜身俱健。
忽忆南荒海外时，敢料北山松下见。
莺唇清滑柳困顿，醉人春色初醇酽。
莫凉香雾满村落，轩包到榻眠山店。
我已归休万事足，但余老眼遮黄卷。
静时颀绍痛诫我，先须从此焚破砚。
念子怀亲渡大江，枝叶行复登淮甸。
分携一语有精神，行藏直使珪无玷。

宿雨初收山气重，炊烟日影林光动。
蚕市渐休人已稀，市桥官柳金丝弄。
隔谿谁家花满畦，滑唇黄鸟春风啼。
酒旗漠漠望可见，知在柘冈村路西。

去袂不容挽，子规真滑唇。
烟村相送处，风物更撩人。
麦浪空翻日，花房尚锁春。
遥知到湘浦，卢橘恰尝新。

丛席凋零空敛眉，争锋唇吻鬭轻肥。
叹无老宿提纲要，时有亡僧为发机。

南安岩本在长汀，岩主年年此日生。
笑里一毛无闲断，毫端十字露縦横。
未离唇吻成窠臼，才落思惟堕壍坑。
自是定光那惜借，可怜驰逐并头争。

吾活计，无可观。
但日日，长一般。
夜半子，困如死。
被虱咬，动脚指。
鸡鸣丑，粥鱼吼。
忙繋裙，寻袜纽。
平旦寅，忽欠伸。
两眉棱，重千斤。
日出卯，自搅炒。
眼诵经，口相拗。
食时辰，齿生津。
输肚皮，亏口唇。
禺中巳，眼前事。
看见亲，说不似。
日南午，衣自补。
忽穿针，全体露。
日昳未，方破睡。
洗开面，摸着鼻。
晡时申，最天真。
顺便喜，逆便瞋。
日入酉，壁挂口。
镜中空，日中斗。
黄昏戍，作用密。
眼开阖，乌崒律。
人定亥，说便会。
法身眠，无被盖。
坐成丛，行作队。
活鱍鱍，无障碍。
若动着，赤肉艾。
本无一事可营为，大家相聚吃茎菜。

伯祖昔为郎，出乘使者轓。
德星照东蜀，遗爱及后昆。
登车问民瘼，手拊创痍痕。
遂使吾蜀人，不知狱吏尊。
迢迢六十年，乃复见曾孙。
曾孙早读书，待诏金马门。
一选文昌省，骎骎西掖垣。
凛然七尺躯，云梦不足吞。
乃居严徐间，臿齿吐吻唇。
青云岂不愿，局促畏短辕。
收拾五车书，归扫西山坟。
平生有家学，舍鱼取熊蹯。
况兹甘棠俗，尚怀挟纩恩。
上以慰慈母，一笑请平反。
下以慰父老，俯不怍九原。
更酌老翁水，我为歃此言。

户外从罗雀，空阶放草长。
大鸡俄独立，众卉已难藏。
意气矜全盛，萎蕤悯欲僵。
伶俜蜂与蝶，未免叹唇亡。

知君幼好切云冠，肯为浮名俛首干。
应笑严徐吐唇吻，欲呼屈宋作衙官。
地偏心远人知少，酒熟诗成我自欢。
诗诵髯刘枯槁句，秕糠万事百忧宽。

贫贱俯中岁，没齿甘无闻。
藿食屡清饿，势与膏粱分。
斯滥非我事，浊醪饯归云。
槖𫗴从告竭，不废抱皇坟。
啸歌夜漫漫，曜灵未能晨。
岂非杜康绝，督邮那复驯。
壶浆当觥饮，举白浇余唇。
飞霜凝暑路，调齐何殷勤。
不堪饷亲串，一笑贻文君。
悠悠缺陷界，本无莸与薰。
亡于天地间，而生经纬文。
东丘终反鲁，仲淹世居汾。
怀宝何必售，千载犹心亲。
伊优与肮脏，荣衰本同伦。

水面红鲜耻绛唇，寻常侍从有天神。
整齐绀髪云千缕，端丽慈容月一轮。
素舸欲沉威济物，霜刀曾断福霑人。
世间多少诚心者，智烛惟求照耀身。

己卯至庚辰，仲夏晦之暮。
吾齿右排上，一齿脱而去。
呼吸缺吾防，咀嚼欠吾助。
年籥惜不返，日驭走为蠧。
唇亡得无寒，舌在从何诉。
辅车宜长依，发肤可增惧。
不须考前古，聊且为近喻。
有如云中雨，雨散绝回顾。
有如枝上叶，叶脱难再附。
白发非独愁，红颜岂私驻。
何必郁九回，何必牵百虑。
开尊复开怀，引笔作长句。

鬓拢春烟湿翠翘，石榴裙幔袅纤腰。
绛唇不敢深深注，却怕香脂污玉箫。

槐火煎茶气味新，东园肯让兔园春。
鸟摧秾李霑衣袂，蝶遶夭桃傍鬓唇。
回策如萦峻仪范，好诗转弹绝风尘。
颇胜袁粲饮无偶，步屧白杨要恶宾。

天公长作狡狯戏，舍北舍南无限春。
密密疏疏桃著糁，娉娉袅袅柳含尘。
老人已老难复少，故衣虽故昔经新。
岸荠未花汤饼滑，何劳象白间猩唇。

郭内那知草色新，道人庭宇别藏春。
高榆风度青含荚，艶杏雨余红退唇。
茗碗薰炉清有致，禅天金地夐无尘。
裁诗得句如拱璧，不费咸阳设九宾。

相望唇亡齿寒国，书来莫惜剡溪藤。

山僧手种两山茶，看到婆娑鬓已华。
应为客怀惊岁抄，先将春色照天涯。
绿裁犀甲层层叶，红染猩唇艳艳花。
冻颊如丹相映渥，不辞冲雨踏泥沙。

金柈猥称槟榔珍，藿食未辨污吾唇。
茶丁妙写犀銙真，排方似欲骄华绅。
为君走碾飏微尘，羊肠声乾行只轮。
柘罗裁绢素缕匀，筒丝巧织霜后筠。
中贮刀圭护百神，乳花初幻人间春。
计君别品尚绝伦，完璧不受敌国嗔。
白虹夜气干秋旻，把玩自觉舌生津。
天衢小草搜八垠，蒙山顾渚亦怀新。
香歇色坏非法身，妖星森索避北辰。
不须会稡权群臣，龙翔鳯翥登严宸。
向来策勲自有人，君其问诸修水濵。

烛龙停边天步徐，酒薄肉干唇不濡。
漫郎怜我困蒸溽，为送古风専扫除。
山头逢君日乍午，作诗瘦似仙人臞。
展缄初疑走甘露，熟读政似锵鸾车。
世间痴儿浪摇吻，谈空说有天一隅。
我今冥顽老不入，十年此路空驰驱。
迩来病废关药裹，枵腹日厌葵菽菹。
窗间败毫积霜笴，架上蠹帙繁书鱼。
钱神无耳未易使，斗宿不灵那可斟。
谁门有士料理得，随地驵骏吾家驹。
三珠连树价亡敌，一鹗掣韝名不虚。
近闻扫径避袢暑，竹杖青鞋一籧篨。
枕中邯郸梦不到，户外孔宾渠自呼。
读书澜翻惜昼短，几欲挽断三足乌。
鼎来说诗剧有味，令我坐享商之瑚。
斯文所喜未中绝，五字复见李与苏。
遗音当从牛铎证，废律安取焦桐枯。
亦知大国功九合，一时盟会收微卢。
愿持狗尾彊貂续，未妨举手遭揶揄。

前世杀害多，今报夭折苦。
方矜面如花，已见身归土。
哭倒白头亲，怨杀朱唇妇。
因果镜中形，毫髪无差悮。

我者被人骂，佯聋不分说。
譬如火烧空，不救自然灭。
嗔火亦如是，有物遭他𦶟。
我心等虚空，听你翻唇舌。

击鼓三通绝是非，本来无悟亦无迷。
山僧不是多唇吻，谩把空拳吓小儿。

纷华眩人剧朱碧，子独好书如好色。
王孙被服甚寒生，射策君门先破的。
荣州书窟三万卷，锦嚢付此庞眉客。
南游句吴北大魏，亦复徒劳问刀笔。
不唯唇齿腐经史，正自云山鏁胸臆。
老来息交思简事，为子忘劬废晨昔。
春风满帆送归舸，回首清游如昨日。
知君名骏定千里，不待朝庭访幽侧。
有书时寄雁南飞，顾我渔樵正争席。

读书何如事耕种，唇腐头童得饥冻。
半生塌翼堕江湖，仰视群飞困嘲弄。
闭门诵说不知悔，时以圣贤资折中。
饥来驱我向京华，为米折腰随所用。
一官此固初不恶，浪以讨论辞冗从。
梅公据鞍殊矍铄，满腹精神比钱凤。
新诗借我快笔端，省向江南赋云梦。
向来高门迩衡陋，杖履时来窥牖瓮。
今公三径为谁开，顾我五穷那易送。
会当投檄复言归，时访祇园谈不共。

飞花动江光，风力两相怯。
扁舟老参谋，觅句时拄頬。
连昌出墙枝，晞日香江挹。
深宫夹修篁，岁久森翠叶。
至今丹青妙，华宇张九叠。
谁移此繁英，密荫如栽接。
因依肖蜾裸，变幻胥蝴蝶。
忽如剪绯{怨心=巾}，又似翻锦箧。
殷唇注猩血，细蘂轻蚊睫。
争春虽云晚，鬭丽固当捷。
冰实傥可分，仙梯不难蹑。
赓诗憎怪烦，我意终未惬。

世人如鲗鱼，自蔽翻吐墨。
猩熊亦何罪，不卫唇与足。
要当如木雁，安问定石玉。
向来休休翁，老去称耐辱。
迹高名自污，卒享清净福。
肯为接舆生，叩木妄歌哭。
韩公早闻道，垢浊久已出。
终成九层台，不弃一篑筑。
长安列戟第，桐影将缺秃。
宁辞治中舆，且食祠宫粟。
胸中荆棘尽，华髪当更绿。
抗尘我何庸，勇退公所独。
何如善刀藏，聊放虚舟触。

华颠倾盖便忘年，信有乌衣不乏贤。
膝上中郎名誉早，湖南司马岁时迁。
去天尺五非无地，击水三千竟莫前。
唇齿五车真底用，人琴冥漠付重泉。

古来相马失之瘦，仲尼亦作丧家狗。
唇红齿白痴小儿，不羞障面欺群丑。
鹤冲居士术如神，东走梁宋西峨岷。
诸公蹭蹬未遇日，坐中知是非常人。
只今白髪无余产，短褐逡巡列侯馆。
世人胸中无黑白，不知居士明双眼。
嗟予尘貎天所付，不须强觅封侯处。
书生只倚一片心，他日相逢记裴度。

去年夷门十月雪，九衢日昃行人绝。
骑驴兀兀无所之，破袖迎风手龟裂。
度桥并堑得君家，入门脱帽犹凛冽。
急燃湿束暖我寒，徐出清酤宁我渴。
君家自无儋石储，蟹黄熊白能俱设。
平生见酒唇不濡，是夕连觥耳方热。
群奴夜僵唤不闻，我亦鼾鼻眠东阁。
明朝起过城南翁，尚记新声一笑发。
东归每叹怀抱真，西来又喜颜色接。
方将慷慨豁心胸，未用峥嵘惊歳月。
城南诗翁况远来，门前雪泥又活活。
岂知万事不可期，却树吴樯背城阙。
人生动若参与商，咫尺无论限秦粤。
君闻吾语虽少留，但恐一欢成电掣。
念昔相见无他娱，诵诗征事相夸捷。
气凌俗子旁若无，偶坐时闻窃嚅嗫。
扵今落落谁汝怜，老屋陈编自怡悦。
寄言诗翁傥留滞，岁晚勤迂故人辙。

半盂香饭敌猩唇，羮芋菹盐度几春。
坐倚蒲团听粥鼓，晓擎花雨供天人。
庾郎三韭徒多品，颜巷一瓢真绝伦。
邑犬狺狺尚群吠，隔篱安得近吾身。

如马放逸兮不羁，如松磥砢兮多节。
伟干如谢康乐之眉须，雄辩如楼君卿之唇舌。
其高处可以上可以下，其妙处不可画不可说。

折花宜与酒相薰，结子难随酒入唇。
一阵暗香无处觅，不知幽谷巧藏春。

朝行绕山麓，暮宿投孤村。
父老颇见招，落日犹在门。
庖烟不满灶，汲水复抱薪。
为我炊黄粱，一饱裁逡巡。
百金得香醪，湛湛盈清樽。
我虽不解饮，亦足濡我唇。
濯足扪饱腹，燎衣暖余薰。
原言息劬劳，少浣尘埃昏。
殷勤戒鸣鸡，未用呼晨暾。

香山天下士，直道可事君。
口语作奇祸，后来成积薪。
巨栋虽已捐，白璧原自珍。
百年付春梦，千载期斯人。
可怜肉食子，议者空反唇。
文华一照耀，今古无搢绅。
才高固不世，盛德终少邻。
鹿鹿数余子，琐琐非公伦。
丰盈与名誉，讵可锺一身。
暮年林壑意，觞咏全天真。
君子与小人，两者自此分。
寄言颜巷徒，勿语伤哉贫。

慈固必能勇，刚亦能近仁。
内荏色徒厉，定知非仁人。
强公本仁者，笑语生阳春。
散为三年泽，不及千里民。
庬恩出岂弟，雅量含清醇。
应容盗取毡，肯叱吏吐茵。
谁知乃中刚，临难气益振。
前年摄虎符，折冲如有神。
邻封堕贼手，齿寒已亡唇。
孤城危累卵，夜卧寄积薪。
清诗见横槊，高会开重闉。
群奔窜狐鼠，万刃抗一身。
岂但虎渡河，遂使盗入秦。
至今忠义士，不数远与巡。
嗟我挟策子，缪作升堂宾。
忠风激中肠，别语聊重陈。
公议谁能掩，伟绩终难湮。
阴功及黎庶，天语形丝纶。
富贵当自兹，照眼功名新。

飞尽江南泣雨枝，韵高犹共雨相宜。
洗妆只有唇红在，也胜桃花好面皮。

西施乳白鱼供箸，樊素唇红果荐新。
不恨江干春晼晚，旅庖犹是慰愁人。

君看海棠格，群花品讵同。
娇娆情自富，萧散艳非穷。
蒨縠班吴苑，新罗碎蜀宫。
锦窼杯里影，绣段隟前烘。
心乱香无数，茎柔动满丛。
意分巫峡雨，腰系汉台风。
盛若霞藏日，鲜于血酒空。
高低千点赤，深浅半开红。
妆指朱才布，膏唇檀更融。
色娇无可压，体瘦不成丰。
枝重轻浮外，苞疏密间中。
难胜蜂不定，易入蝶能通。
杜甫句何略，薛能诗未工。

山林冬煖草未衰，深岩穴处狸正肥。
丰茸斑毳面妆玉，摇曳修尾髦如牦。
夜行昼伏彼何罪，失身终堕网与机。
庖厨须尔充口腹，几欲断尾同牺鸡。
蒸炊包裹付糟滓，酥香玉软丰肤肌。
霜刀缕切腻且滑，犀箸厌饫良珎奇。
猩唇熊白不足数，披絮黄雀空多脂。
樽前风味乃如许，为尔倒尽黄金卮。

海峤无佳酿，经时不入唇。
巨觥今一醉，远问到初春。
偶脱长鲸口，来寻仲子邻。
醉中轻万里，始信浊醪神。

楼台影里荡春风，协气融怡物物同。
草色乍翻新样绿，花容不减旧时红。
莺唇小巧轻烟里，蝶翅轻便细雨中。
聊把新诗记风景，休嗟万事转头空。

口唇白醭未尝开，正始余音挽复回。
他日炉香为谁起，公曾亲见了翁来。

大用纵横掣电机，烁迦罗眼尚胶黐。
迷途梦里争唇吻，却忆随他去一回。

猩血染罗欣入手，冰肌饮露欲濡唇。

蓄书不能读，人以书簏方。
譬如守钱奴，万镪空靳藏。
读书不能行，虎皮质犬羊。
诗礼假发冡，高言诬黄唐。
我观古圣贤，道学甘膏粱。
文字初未广，游心自得场。
后人富典籍，洛诵日洋洋。
唇腐无所归，白首徒悲伤。
普慈群圃胜，中间敞华堂。
本非挟册地，宾筵罗豆觞。
揭名意安在，诗板借辉光。
斵轮如可作，试与一平章。

撑肠万卷书，不知何处著。
寄语腐唇人，于兹宜领略。

欲知奇品冠坤珍，须观乳面啮瓯唇。
汤深不散方验真，侧瓶飞瀑垂岩绅。
色香味触未离尘，清意元自超空轮。
灵台赓唱格力匀，皎如冰蘂夹霜筠。
高词险韵愁鬼神，雄辨逸藻回冬春。
天教飞步出凡伦，窥闯天巧终不真。
闽山苍翠倚高旻，地灵气淑储芳津。
从来霑溉浩无垠，修贡先期还更新。
诸公才具足致身，况复感会方逢辰。
迩英讲读优儒臣，玉瓯珍赐从中宸。
自怜衰鬓真陈人，欲觅渔舟向水濵。

不将帘幕挂檐唇，欲听飞霙点绣茵。
门外湖山元早白，醉中笑语不嫌真。
炉烟尽日飘香雾，茗碗侵汤搅玉尘。
莫怪更深寒力减，瑶墀今日布王春。

老清源，没缝罅。
问佛法，酬米价。
衲僧一粒若沾唇，拄杖横担绕天下。

生长江湖中，厌食水中珍。
从得脱死来，颇见乡味亲。
每食无不饱，敢叹蔬茹贫。
老妻生过计，为我鲙鲜鳞。
饤饾盘箸间，玉缕铺缤纷。
不知惊忧后，肠胃久不伸。
疟余病尚在，欲饫嫌膻腥。
所以纵对此，凛如见严宾。
由知饮啄缘，丰俭各有因。
所飨苟无分，对面难霑唇。
可叹赋分薄，一炙亦艰辛。
在近犹参商，其大应吴秦。
岁事已转毂，园葵行献新。
勿拟春蔬薄，春蔬久向人。

惟古于文藏妙理，自然之音见微旨。
唇舌齿喉母生子，清浊重轻毛髪比。
古者八岁方毁齿，小学师承方肄此。
时及春秋循一轨，台舆亦知窥阃垒。
齐人谋莒本秘诡，登楼密语不敢指。
两唇含合不哆侈，见者能知岂徒尔。
后人学疏忽源委，传会流俗兼下里。
庚辰吴入记前史，郢永遂令齐亥豕。
少知长老习步跬，红绿谁能辨朱紫。
纵有是师无是士，闻者一笑或掩耳。
我年六十老书几，仿佛声形多取似。
目前趋过或但已，翻覆讨论徒累累。
方侯大梁旧冠履，结髪儒衣长槐市。
发愤编摩贪寸晷，索摘真能穷骨髓。
持以告人遭诋毁，方侯持心直如矢。
尊吾所闻宁转徙，若不我从知已矣。
我留龟溪同梵庋，膻莸偶幸亲兰芷。
时论古意自鞭棰，不觉此心思奋起。
乃知古学惟审是，晚乃纷纭听华绮。
考永声律究终始，纵不有疑心固喜。
要好谁云不传纸，革误鉏疑云糠秕。
欲障东流归海水，识路直须行不已，靖节琴中有宫征。

惟古于文藏妙理，自然之音见微旨。
唇舌齿喉母生子，清浊重轻毛髪比。
古者八岁方毁齿，小学师承方肄此。
时及春秋循一轨，台舆亦知窥阃垒。
齐人谋莒本秘诡，登楼密语不敢指。
两唇含合不哆侈，见者能知岂徒尔。
后人学疏忽源委，传会流俗兼下里。
庚辰吴入记前史，郢永遂令齐亥豕。
少知长老习步跬，红绿谁能辨朱紫。
纵有是师无是士，闻者一笑或掩耳。
我年六十老书几，仿佛声形多取似。
目前趋过或但已，翻覆讨论徒累累。
方侯大梁旧冠履，结髪儒衣长槐市。
发愤编摩贪寸晷，索摘真能穷骨髓。
持以告人遭诋毁，方侯持心直如矢。
尊吾所闻宁转徙，若不我从知已矣。
我留龟溪同梵庋，膻莸偶幸亲兰芷。
时论古意自鞭棰，不觉此心思奋起。
乃知古学惟审是，晚乃纷纭听华绮。
考永声律究终始，纵不有疑心固喜。
要好谁云不传纸，革误鉏疑云糠秕。
欲障东流归海水，识路直须行不已，靖节琴中有宫征。

嗟乎，吾不及识子美，诵读遗文泪如洗。
公文意气何所似，猛虎负山蛟得水。
或如秋风入松竹，或如春温煦桃李。
文章乃尔人可知，何事亨衢半途止。
定应豪气压凡夫，不学持圆媚唇齿。
孤芳独寄丛林中，安得飘风不狂起。
一杯失举强名之，包裹锋芒扼而死。
天乎天乎庸可问，如子美者使作沧浪之钓民尔。

海风飘摇树如幢，风吹树颠结槟榔。
贾人相衔浮巨舶，动以百斛输官场。
官场出之不留积，布散仅足资南方。
闻其入药破痃癖，铢两自可攻腹肠。
如何费耗比菽粟，大家富室争收藏。
邦人低颜为予说，浓岚毒雾将谁当。
蒌藤生叶大于钱，蚬壳火化灰如霜。
鸡心小切紫花碎，灰叶佐助消百殃。
宾朋相逢未唤酒，煎点亦笑茶瓯黄。
摩挲蒳孙更兼取，此味我知君未尝。
吾邦合姓问名者，不许羔雁先登堂。
盘奁封题裹文绣，个数惟用多为光。
闻公嚼蜡尚称好，随我啖此当更良。
支頥细听邦人说，风俗今知果差别。
为饥一饭众肯置，食蓼忘辛定谁辍。
语言混杂常嗫嚅，怀袖携持类饕餮。
唇无贵贱如激丹，人不诅盟皆歃血。
初疑被窘遭折齿，又怪病阳狂嚼舌。
岂能鼎畔窃朱砂，恐或遇仙餐绛雪。
又疑李贺呕心出，咳唾皆红腥未歇。
自求口实象为頥，頥中有物名噬嗑。
噬遇腊肉尚为吝，饮食在頥尤欲节。
酸醎甘苦各有脏，偏受辛毒何其拙。
那知玉液贵如酥，况是华池要清洁。
我尝效尤进薄少，土灰在喉津已噎。
一身生死托造化，琐琐谁能污牙頬。

饥肠慕膻腥，如渇待拾汁。
虽穷爪掌劳，不助唇吻湿。
属厌能几何，忍复贵难得。
三牺良可哀，一割倘未急。
贪夫恣糜烂，梁稻委鹅鸭。
鸾刀久纷纶，余胾犹在羃。
宁思百亩间，功大等黔赤。
翻令杂鸡豚，就死不见白。
置食为三叹，起坐或忘帻。
若人妙箴规，隐恻鬼神泣。
由仪见古风，未使斯文缺。
药石知良医，乐饵止过客。
仁言可绅书，善应知响集。

于陵三咽不待糁，重义轻身诚果敢。
首阳一死甘如饴，未觉此身真𡒄坎。
丈夫有志穷益坚，肯为猩唇贱昌歜。
髙门下箸罗甘珍，大脔觜拌不供啖。
吾侪朝饭不谋夕，惟有生刍缘我斩。
富当学礼贫忌测，莫遗羁愁到颜色。
两公虽槁道则腴，每食空多信何益。
纵令日兴费万钱，大似鹓鶵见鸱吓。
我今藜藿还苦并，尚喜刚肠柰烧炙。
自营半饱固已劳，忍取畿人重三尺。
去年避贼奔如流，百区不易金一钩。
县官布德速置邮，奉行一律亡劣优。
但知捜粟逃身尤，吁嗟富民思故侯。

么么何从到上方，敢将唇吻犯堂堂。
但知射影求阴中，可笑当年不自量。
鲎目苦遭蚊喙聒，象蹄犹畏鼠牙伤。
须臾性命随翻手，蛮触应难望故乡。

平生始识真梅，不数朱唇皓齿。
小立寒梢注目，幽香已着人衣。

昨日梦说禅，如今禅说梦。
梦时梦如今说底，说时说昨日梦底。
昨日合眼梦，如今开眼梦。
诸人总在梦中听，云门复说梦中梦。
驴唇先生开中笑，阿修罗王打勃跳。
海神失却夜明珠，擘破弥卢穿七窍。
三人上座请谈禅，平地无风浪拍天。
禅禅，不用思量卜度，非干文字语言。
仰之弥高，钻之弥坚。
岩头刬之则曰是句非句，临济用之则曰三要三玄。
禅禅，吞却栗棘蓬，透发金刚圆。
梦里明明有六趣，觉后空空无大千。

第七烟菟没尾巴，食牛之气已堪夸。
丛林悱悱争唇吻，几个行人得到家。


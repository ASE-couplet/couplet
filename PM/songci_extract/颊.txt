随缘心不见，性各本来真。
恶事夸唇颊，愚痴似醉人。
忙忙何物有，急急利名亲。
入定观浮世，苍生业感因。

亭下春芳接楚波，金堤勃窣路相过。
窗中霁景烟姿远，帘外晨香露气多。
红颊倚墙花并蒂，绿阴翻槛树交柯。
朝阳定有浮杯乐，醉墨何妨记永和。

海东霜隼品仍多，万里秋天数刻过。
狡兔积年安茂草，弋人终日望沧波。
青䴔独击归林麓，皂颊群飞入网罗。
为谢文登贤太守，求方逐恶意如何。

长安冬鼓喧，里舍隙尘晓。
有客驻歌骊，归途指江徼。
晨庖爨苏冷，穷巷乡舆少。
乃肯顾我庐，欢言复悲啸。
悲啸诚易知，夫君韵经奇。
才高洛阳贾，赋动楚湘累。
平昔应贤诏，览德扬英蕤。
孚尹倾宝肆，沛艾络仙羁。
献书北阙下，对策东堂垂。
逢吉旦兼暮，谐音埙且箎。
天官选初筮，黄绶聊藏器。
三釜乐及亲，尺檄甘为吏。
迩来预冬集，再调郁奇意。
群公亟为言，力命乃相戾。
奏牍辄报闻，官书责勤莅。
簿领百里佐，风烟六朝地。
销魂南浦行，拄颊西山气。
君子永来誉，胜襟无累欷。
行矣勿载哗，乡枌方省家。
春桡碎溪月，晓帆弄江霞。
长洲纷藉草，故树杂生花。
予心若为处，岁晏𥩟疏麻。

东来已数月，弛担已渺茫。
犹喜灾患身，获登先生堂。
肃衣拜遗像，依然双颊光。
宛若侍坐侧，妙语发天藏。
厄穷出天意，人理难度量。
所幸言不朽，与世为文章。
赍此复何恨，私淑良不忘。
小郎出见我，问知雏凤凰。
他年起门户，尘滓濯秋阳。
世事几变灭，人生真黄粱。
置之不足道，感慨涕泪滂。
我行方有程，坟山空相望。

孟氏观阙尝鲜新，虬虬栱桷翔青冥。
可怜当年百事足，鬼眼未遽窥高明。
铺首仓琅百楼耸，宝帘珠带关银屏。
风台露榭敞锦缬，朝朝暮暮吹竽笙。
鹅溪白茧冰雪清，黄史舐笔研丹青。
屏间观者诚粲者，醉颊融煖兰膏匀。
金槃滴取宫桃露，点{黑南}铅朱三昧处。
融怡宿粉晕娇红，一片辞枝三月暮。
妙趣忘言心独睹，花好更教宫女妒。
彩翎降趾戏宫廷，啄哺驯和谢笼籞。
跖石窥盆刷羽仪，天乐凤箫鶱欲举。
智者创物仁者守，何嗟及矣何追咎。
当时高岸尚微茫，零落萍蓬入谁手。
华堂粉壁倚叉竿，五十年前亡是叟。
细说盈亏阅今古，我曹知爱当知恶。
此间风韵出成都，花上杜鹃啼最苦。
见之坐右久弥新，咄咄庸工难与语。

梨乃北方来，东阳有遗种。
开花如雪洁，结实论斤重。
似闻风霜来，采摘不旋踵。
肤莹玉在手，剖之醴泉涌。
甘凉宜解酲，席上贾余勇。
甚美非耐久，糜溃失前宠。
长安疑父祖，压沙岂伯仲。
时方禁苞苴，林下喜得共。
老人齿颊寒，食指难为动。
邻墙有酒仙，双苞可持送。

我生不顾四壁空，千金买笑醉春风。
半夜酒红潮玉颊，亭亭秋水影芙蓉。
作文忽慕元和格，遂入贤关亲眉白。
遽闻皇甫语穿天，渊源盖是退之客。
琢句出人数等高，要令天下无英豪。
击节一观百忧失，不觉此身犹布袍。
平生自足牛蹄水，为公辟易数百里。
愿得佳句时飞来，此间幸有子期耳。
雨意朝来犹许重，安得相从恣嘲弄。
虀盐充腹灯一萤，兀坐亡聊真梦梦。
会鞭匹马城东陬，对床臭味两相投。
归来笔下饱奇怪，不须更事子长游。

面瘦颊凸，眉棱眼深。
默亡所住，妙在而今。
鳞潜寒水，鹤梦月林。
应声应色分身也，拍手家家观世音。

温风在山谷，青紫班芳妍。
浩然春公心，不作彼此偏。
其来初无像，荣事亦自然。
云容淡如鹤，草色齐腻烟。
竹萌裹豹袴，蕨茁引儿拳。
盘箸富可喜，齿颊甘亦便。
山水濯尘念，风云会前缘。
苇江怀道人，拥众几两千。
顶门眼照世，胸中海吞川。
同雏丹山巢，羽成各翔迁。
而今欲住集，相见而忘年。
执鞭驱并驾，未愧无彩鞯。
白鸥行作伍，水蔬对烹煎。
抚摩青石牛，不得陪高眠。
将趋皖口市，就买莎郎船。
回首谢诸祖，觉法吾所天。
慧灯耿不夜，心花芳枝联。
后日儿孙辈，莫怪森罗前。

太行盘纡，黄河泄舒。
肝胆明洁，胸膺廓虚。
清风未生齿颊，白雪已上眉须。
少林之默无他说，黄梅之舂不识书。
彻见本来人面目，名言安敢妄分疏。

蛰梭未飞，肌肤不把。
老虎似衰，眼力犹威。
头须霜雪坞，舌颊风雷机。
气爽秋高河汉阔，霁寒夜永斗牛辉。
阴阳爻象，天地范围。
借伴来也，相逢庶几。

目瞳秋炯炯，颠发雪毵毵。
饭塞肚皮饱，茶湔舌颊甘。
龊家有彩，机事无堪。
白牯厘奴却知有，而今赢得放痴憨。

影之神，物之春。
莺喉颊之滑滑，柳眉目之津津。
蜂股华须粉，蜡脾蜜酿醇。
等闲谛了游戏事，端的还如幻化人。

先朝相国今几家，我嗟夫子鬓已华。
琼艘颇惯倒膏乳，老来手酿尊仍洼。
百年弹指法界观，万事过眼天女花。
聊学儿曹作春瓮，唤客取醉无等差。
夜眠不觉体平粟，卯颊共眩朝蒸霞。
养生妙处本无说，我辈岂解烧丹砂。
糟床正可珠的皪，石鼎莫放声咿哑。
东风遮幕雪埋屋，坎止斋中酒初熟。

避谤疏毛颖，推愁赖索郎。
坐来春漏促，梦去畏途长。
故国书题冷，新诗齿颊香。
湖山虽好在，岁月已相忘。

我与真歇师，同年五十八。
对之意颓然，百事付华发。
买舟系篱傍，一日来告别。
挽之不肯留，径山演法切。
佛法果何如，请师为指诀。
俯首无一言，苦欲相泯灭。
余漫述所闻，此法本无缺。
山河连大地，鸟兽暨鱼鳖。
微至一蠛蠓，中含大千阔。
试即此身求，万象皆森列。
声色臭味等，六根能剖决。
阿谁使之然，未可计巧拙。
盍亦返故乡，子细自披抉。
当有无价珍，终身用不彻。
胡为浪驰走，千里访名刹。
环立广坐下，觑人摇辅颊。
譬如坐海底，巨浸从头没。
反问岸上人，觅水济我渴。
师闻抵掌笑，却道我饶舌。
径山堂未开，居士法先说。
儒生玩韦编，贝叶师所阅。
两家相诟病，久矣互侵伐。
孰如吾二人，一见意轩豁。
纵谈这个事，回出言词末。
古人知造车，不较出门辙。
看谁到长安，宁论胡与粤。
因书问答语，聊以赠真歇。
去去亦何之，千水涵一月。

金章朱毂烂盈门，春入仙翁笑颊温。
曳杖时时过他客，含饴日日弄诸孙。
风高浙水惊霜叶，月落黟山泣晓猿。
丹旐悠扬转寒日，尚疑帘下彩衣翻。

白头羞见尊前烛，頳颊深凭瓮里春。
不分落梅纷似雪，更兼疏雨细如尘。

潮颊香醪晕醉红，{革登}敲归路勒青骢。
水涵万顷曾孙稼，月逗盈衿少女风。
大误平生缘画足，无聊中夜祇书空。
拟将方宇难论事，直扣天门问化工。

我闻刘纲古仙子，此郎无乃渠耳孙。
平生邱壑有真趣，脱口误与儿辈论。
杖藜乘兴绕山腹，拨碎松影寻云根。
一拳疏翠万峦足，见之惊喜双颊温。
挈来珍护等完璧，浸以清泚供金盆。
窗前细看坐忘食，冷碧尚带烟岚痕。
斗量明珠问君买，刮我十年尘眼昏。
莫学卫公作痴计，苛戒直欲传后昆。
高怀脱落万事细，一笑付余无吝言。
手扪心玩挽归兴，夜来清梦惊哀猿。

酒薄仅能浮颊赤，灯寒故意学山青。
新来鼻观无遮碍，觉得功名一味腥。

云将剪水戏微茫，草木非春也自芳。
坐上落来千片急，鬓间添得数丝长。
气凌诗骨笺毫健，味借茶瓯齿颊香。
久客天涯衣缝断，梦魂合眼到亲旁。

风摇庭树云拍天，雪花乱抛如翦绵。
举头三日不见日，屋檐已欹街已填。
富儿围炉笑浮颊，坐绕笙歌飞酒船。
儒生屈膝冻欲死，犹呵秃笔书长笺。
诗成吟哦不知了，儿饥索饭厨无烟。
太平君子万民父，身居天上心民边。
重怀长安桂玉费，急飞宸翰蠲屋钱。
门前卖报走如水，家家顶祝神霄仙。
小人犹有负暄见，轻繇薄税今当先。
楚人得弓未为大，愿将此施均八埏。

食贫那识小槽红，回也箪瓢久屡空。
翘候载芟歌济济，忍看云汉叹爞爞。
困穷转觉蓬心隘，憔悴犹怜菜颊丰。
坐对骄阳思霈泽，日占鸣鹳望穹窿。

素颊黄心破晓寒，叶如谖草臭如兰。
一樽坐对东风软，敢比江梅取次看。

湘南夜水风露清，月明耿耿波益平。
婵娟有人步罗袜，琼珰玉佩双娉婷。
可怜玉骨埋藏久，肠断人间无复有。
岂知化作兰若莲，宿契未忘犹并首。
想应快意洗尘缘，不向谢池争取妍。
玻璃盘中净土颊，一心稽首西方仙。
请君以图献天子，当与嘉禾并周史。
毋令寂寞堕空山，泣月悲云清夜残。

芗林近知名，怅望江干路。
无因从之游，梦魂几飞去。
侍郎天下士，器识廊庙具。
诗似王右丞，文如韩吏部。
勇退不待年，苍生思谢傅。
幽栖新卜筑，日涉已成趣。
人物在篮舆，风流称棕屦。
身闲鱼鸟近，心远烟霞聚。
浄几展圗书，疏帘约风露。
时倾清浊酒，唤客坐飞絮。
江鳞白可脍，野雀黄堪茹。
懽言忘宾主，脱帽方箕踞。
手挥玉麈尾，故自有佳处。
拄颊欲招隠，撚髯知得句。
快当走尺书，径拉王文度。

露洗风吹未遽央，登山临水总心降。
明年此夕知何处，自古中秋不可双。
尚倚人琴温似玉，更能诗酒浩如江。
披襟拄颊浑无寐，斗转参移莫下窗。

夏衣着体轻，晓气蒸岚湿。
清池湛城闉，微风为磨拭。
今朝乃重九，万木犹故碧。
芙蕖久退红，衰蒲尚森戟。
岁丰农务闲，林间闻组织。
天涯一杯酒，胜日同此席。
论交真臭味，不必须旧识。
高谈璨齿白，谑浪发颊赤。
向会喜今逢，追思多古昔。
千年龙山盛，坐客看落笔。
平生跌宕意，寻胜穷履屐。
领会苟在心，傍人笑脱帻。
故为牛山会，遽作儿女泣。
古人欣佳名，且用永今日。
百年如过鸟，万事何损益。
唯思快雨来，窗竹听夜滴。
杯行莫暂停，城乌归已急。
林壑暮气生，疏钟耿明夕。
尚余古今囊，冥搜句新得。

君不见秋风未发鲈正肥，张翰思归心欲飞。
又不见田文有客歌弹铗，为叹无鱼声激烈。
水晶细鲙落金盘，须信江南味中绝。
山谷曾名醒酒冰，一箸未尝延俗客。
助盘橙橘荐甘酸，入口琼瑶碎牙颊。
扶起嵇康颓玉山，涤破乐天醉吟魄。
烹龙炮凤未云珍，策勲终是愧霜鳞。
江湖散人兴不浅，为羡此品常埀纶。
有时举竿获锦鲤，玉屑花中拼烂醉。
笑他大嚼市廛流，浪说屠门能快意。
灵运池中蓄颇多，扬鬐鼓鬛戏清波。
知我平生嗜此癖，霜刀细缕红玉搓。
典衣沽酒试轰饮，缬纹入面春风和。
男儿大抵皆忼慨，功名未必常蹉跎。
醉来击剑歌白雪，闲愁万斛俱消磨。
杯盘虽冷落，风月输吟哦。
逸气射斗牛，无人识太阿。
俗态翻云仍覆雨，世情炙手扰张罗。
丈夫富贵当自致，耻傍权门效女萝。
雄圗自许羞俯仰，请看毫端食鲙歌。

一霜木叶纷纷妥，园夫献梨红颊椭。
亦知胸次本清凉，且欲与君充饤坐。

幽人世路无辙迹，抱此耿耿将安归。
机心一寸焦谷稿，丹颊不为千锺肥。

已分春光冉冉过，奇葩好在奈愁何。
谁令玉颊红成点，如意痕深琥珀多。

周党过仲叔，菽水无菜茹。
我槃有枸杞，与子同一箸。
若比闵县令，已作方丈富。
但令齿颊香，差免腥膻污。
我寿我自知，不待草木辅。
政以不种勤，日夕供草具。
更约傅延年，一饭美无度。
解衣高声读，苏陆前后赋。

晓随幽径踏行云，拄颊南山眼界新。
马上客尘良自笑，山中梅意欲惊春。
清愁有底能随酒，世道何方可问津。
赖有诸公同一笑，得舒软语话情亲。

道人丰骨出埃尘，玉颊双红烂熳春。
金液密传张果老，黄庭曾授赤明民。
秋来行李林泉好，雨后云山意气新。
顾我年华已垂尽，余龄薪水愿相亲。

不倚蒲团有妙机，搘颐真可助痴儿。
辍君拄颊看山用，拯我垂头欲睡时。
燕坐巧能留蝶梦，吟髭聊复寄莲枝。
从今宁有灵龟叹，一枕跏趺总不知。

竹箭征舻驶，骊驹客袂分。
倦游销仲产，参事厌卿军。
象阙天中隔，乡朝月外闻。
西山朝气爽，拄颊待谈云。

一翚掀翅压溪隅，吏事初闲此晏居。
断岸有时通略彴，轻风尽日战栟榈。
云鸿送目挥弦后，客板看山拄颊余。
芰碧蒲青来更数，江人多识使君旟。

百五天长甚雨回，祖筵离思冷如灰。
骋辞睢苑繁云散，拄颊西山晓气来。
草色不须争去袂，花光正欲傍迎醅。
相君卧镇群英集，一府翘然用楚材。

春入闽溪草木香，灵芽一夕一丝长。
上人自是春风手，分与闲人齿颊芳。

日铸得新茗，色味建水空。
未论七碗足，先借两腋风。
烹在击拂外，香泛齿颊中。
若论破睡魔，自可书元功。

百花零落悲春晚，不复林园门可款。
待花结实春已归，到头只有东家管。
楚宫女子春华敷，为云为雨皆有余。
亲逢一顾倾国色，不解迎人专城居。
目成未到投梭处，后会难凭人已去。
可怜天壤擅诗声，不如崔护桃花句。
坐令永抱埋玉悲，游手那知京兆眉。
难堪别鹤分飞后，犹是惊鸿初见时。
新懽密爱应长久，暂向华筵赏宾友。
舞尽春风力不禁，困里腰肢一涡柳。
座上何人赠翠翘，蜀中风调尤情饶。
懽浓酒晕上玉颊，香暖红酥疑欲销。
佳人薄命古相似，先后乃逢天下士。
但惜盈盈一水时，当年不寄相思字。
宜州遗恨君能详，瘴云万里空悲凉。
无限风流等闲别，几人赏鉴得黄香。

闽雪少曾栖瓦白，怪来浩浩拥寒滨。
严威故作敝裘厄，淡彩潜催幽幌晨。
眼观醉中迷有色，心华浄处照无垠。
摇松旋拾晶荧煮，已觉肥生齿颊津。

荆枭昔见恶，去楚将巢吴。
妖音不知革，吴岂荆人殊。
枭能戒颊舌，勿复轻鸣呼。
虽荆亦容尔，何必他邦居。

黄梅雨歇春归后，抟黍哺雏鸠唤妇。
红残小颊蹊上花，翠刷浓眉陌头柳。
箨痕半脱烟篁瘦，露裛幽香逗书牖。
云容漠漠晓阴愁，麦信风前一搔首。

君恩许归此一醉，傍有梨颊生微涡。

我爱乐天文，平易更精切。
笔端应有口，心事无不说。
游戏供日用，工巧疑天设。
述情悉毫厘，辩理穷曲折。
如我本欲言，挽我开齿颊。
如人病喑哑，代我传喉舌。
驽骀拟举步，骏足过如瞥。
弱弧未及弯，强弩已穿札。
抚才初自愧，适意还深惬。
读尽一编诗，胸怀消百结。

曲江一散各西东，杯酒重来气尚雄。
才薄愧参龙虎榜，会难常叹马牛风。
弟兄半已颠毛白，宾主休辞醉颊红。
底事坐中犹未乐，车公不遂一尊同。

春过木浓山转翠，旱余湍减石添痕。
主人正自笏拄颊，客子底容裾撇门。
好鸟傍人窥野核，乱云释峤落芳尊。
真成命驾轻千里，李杜文章得细论。

年来直欲配茶神，石鼎山泉日日亲。
竹里烹煎嗤左计，舌端绵味认前尘。
书林坐搅枯肠读，酒所浑消玉颊春。
曾饮日边甘露碗，沙溪难遣乱吾真。

雨多晴少恐妨农，相劝欣逢日出东。
烟蔼已收霄汉外，江山如在画图中。
相看且喜头俱白，一醉休辞颊暂红。
万事要从勤苦得，莫言丰歉在天公。

我本山中人，勉强束冠带。
欠伸辄有拘，似被天工械。
谁令作此来，政为穷所卖。
规彼五斗粟，折腰何足怪。
敢希拄颊傲，宁免望尘拜。
平生浩然气，摧落甘伍哙。
兹轩粗可人，虚名供眼界。
得从黄奶游，佳处时一解。
多生作蠹鱼，复此偿书债。
虽抗尘土容，耿耿冰壶在。
同僚多俊游，台阁鹓鸿辈。
胸中有云梦，略不见芥蒂。
吏师有龚黄，民贼绝蜂虿。
而我蹑后尘，嘉谷杂稊稗。
诗坛欲寻盟，恐堕抛砖戒。
翻思石鼎句，自取侯郎败。
终期探理窟，一洗荆榛隘。
得肉姑置之，大嚼聊发快。

遣兴文楸内，微吟锦瑟旁。
泉声谷口静，月色竹阴长。
酒入肌肤晕，茶余齿颊香。
望穷却回首，此意造微茫。

君诗字字敌双南，直把骊珠取次探。
李杜盟寒谁共主，曹刘机浅不须参。
囊中句好缘多爱，天外心归计饱谙。
读罢长编知隽永，自然齿颊带余甘。

沉酣蠹简不知春，庭设雀罗谁扣门。
拄颊看山无限意，阴晴变态异朝昏。

未偶凶渠那便击，已逢昭代不须还。
子猷老去身无用，拄颊朝来稳看山。

时节文章与盛衰，我公端合振中微。
玉锋修满姮娥月，天巧分残织女机。
正始风流回治世，豫章宗派得传衣。
知音久矣烦牙颊，一瓣炉熏心所归。

不祷自安缘寿骨，人间难得是清名。
浅斟仙酒红生颊，永保长生道自成。

边云寒色与愁浓，酒味何由入颊红。
眼看飞鸢来堕水，心随去骑欲追风。
亲朋立望千山外，笑语殊思一饷同。
问舍求田吾已决，不于湖海较穷通。

乱插繁花霁影中，忍教雪片扫狂风。
从今准拟青梅子，雨点梅尖醉颊红。

飞上桃花玉颊儿，小红轻踏碧萎蕤。
莫教啄破枝头雨，怕见胭脂泪点垂。

树头谡谡风声来，木叶已尽吹黄埃。
是时霜飞万瓦白，晓雾欲破晨光开。
严天御寒惟酒可，急唤江南鹦鹉杯。
一杯未尽醉色起，红入两颊惊春回。
惟愁见守不少贷，酒力未解还相催。
遥瞻浮云蔽北极，故乡何在心悠哉。
茂陵先帝傥见梦，敢不奏记通天台。

几年持钵下瞿塘，踏遍东南古道场。
乡里再来人不识，碧瞳白颊带湖光。

平生一灵台，机智得深屏。
出使星移天，归朝月生岭。
上书肺肝露，不事颊舌逞。
事状严历历，九原忽苏醒。

青春不觉去堂堂，把酒谁分此日光。
偶读高人送春句，味回齿颊有余香。

红莲分幕忝同官，秋月扬辉并席看。
句好湖山添秀气，谈清齿颊带微寒。

白石岩腰屑玉泉，佳名初自长官传。
浑疑齿颊冰霜论，终日霏霏落半天。

压顶花枝红欲燎，导前旌节闹如诃。
倚窗拄颊时时好，何止朝来爽气多。

五十行将四，浮生已向残。
齿疏方咄柳，牙落遽惊韩。
犹讶年初龀，翻疑颊未丹。
定知从此去，梨栗怯堆盘。

草禀南方地近阳，不随凡果当家常。
端因坡句声名重，正类梅诗气韵长。
回颊已输崖蜜味，返魂终共雪芽香。
故人知我诗肠苦，更赠蒲萄为荐觞。

五月峡中天气歊，竹筒引水那能浇。
江𣸣龙老卧未起，崖石不枯珠自跳。
草草杯盘对君酌，灯前疑是檐花落。
毫端写出万斛珠，共向炎天作冰雹。
妃子名园荔子丹，绛囊初摘堆金盘。
细擘轻红唱君曲，咀嚼水晶牙颊寒。
老翁真个如年少，激水成珠堪一笑。
刘侯自有胸中珠，不止照人兼自照。

水晶宫中刺史宅，月□□堂游六客。
中有一客为主人，万卷诗书李公择。
元□□挥玉堂手，令举声蜚制科策。
五劝使君古遗直，三□郎官老词伯。
眉山有客何等人，退之少陵李太白。
直道高才时不容，天遣数子为游从。
吴兴清绝山水国，五百年过人中龙。
健峭银钩逼颜鲁，点化湖山出奇语。
高压白蘋洲上诗，更肯区区谈小杜。
端如竹溪逢谪仙，并游逸士名俱传。
飘飘乘风鼓长翮，两两照坐成台躔。
苕霅交流卞山碧，一代名贤已陈迹。
我后百年登此堂，咀嚼姓名牙颊香。
坐上何曾欠佳客，苏仙一去难再得。

长停愁不浅，征袂拂残梅。
潘御家园近，毛欣府檄来。
晨羞鱼尾洁，春溜鸭头催。
拄颊谈无对，参卿掾有才。
城隅山叠映，楼户月弦开。
廨树藏环感，因君寄九回。

我昔未作南诸侯，雄文尝阅龙虎欧。
泉山风物得大略，梦寐先已登兹楼。
到官正要访遗迹，忽见破屋城墙陬。
欲修不敢遽土木，经岁此志方能酬。
贡闱之余材可办，农事之隙工乃鸠。
月逢建子飞破镜，酒呼从事来青州。
匆匆未暇众宾集，草草且与同僚游。
山川城郭壮哉郡，清源紫帽明双眸。
却惊云榭在地底，坐见日毂经檐头。
西山端可拄颊视，南海未用乘桴浮。
东瞻归路兴元亮，北望魏阙心子牟。
挥毫欲续仲宣赋，假日聊以销吾忧。

两载闽南白尽颁，惊看异品上杯盘。
发缄初讶囊非绛，擘实犹疑颊未丹。
较美宜同法石白，搀先欲占麦秋寒。
广文诗句篇篇好，咀嚼令人欲废餐。

涪陵妃子谩名园，岂似闽南绿一盘。
最喜色同青玉案，不妨功并紫金丹。
画看红紫品流俗，诗嚼冰霜牙颊寒。
吟罢闲观右军帖，来禽青李可同餐。

石井灵踪信不凡，一泓岩下碧深潭。
谁磨皎洁青铜镜，更琢玲珑碧玉龛。
濯去衣巾无限垢，漱来齿颊有余甘。
悬知坎谷非佳井，寄语诗人莫恨谈。

千秋万岁圣贤话，尽挂诸郎齿颊闲。
发纵指南知有自，昂霄耸壑定非艰。
灵椿挺挺元未老，珠树枞枞孰可攀。
过我朝阳语中曲，且停烟櫂置家山。

春风扇微和，散入桃李场。
枯枿受披拂，处处生辉光。
有客事行役，起柁凌官塘。
浮家入烟浪，琴书粲成行。
旁有玉颊人，妙指出宫商。
主人志超俗，心胸莹琳琅。
但使秋月明，岂虑浮云翔。
富贵恐不免，赋予元有常。
善保万金璧，毋遗轻毁伤。
岂无山径蹊，徐步遵康庄。

江南雨无时，桃李迹已陈。
有客念江湖，别乘陪朱轮。
明德先九族，恩殊在廷臣。
惟公真龙种，眉宇犹津津。
不受膏粱昏，辞章动枫宸。
合著玉笋班，冠冕朝大昕。
去丞股肱郡，要此骨肉亲。
萧萧霅水乡，溪山绕城闉。
空光缬纹乱，倒影图画新。
金石富文墨，烟波多隐沦。
坐想贤使君，迎笑均凭茵。
席间荀陈俱，会此主与宾。
陈榻对清夜，潘舆行莫春。
拄颊爱爽气，挥毫咏风蘋。
远近入题品，苍翠生精神。
我忘鸥鸟盟，低徊践香尘。
因子动归兴，诘旦车当巾。

君侯昂然百夫雄，近之和气如春风。
扬眉高论多折衷，众人敛衽称名通。
发为诗章灿璧琮，气豪笔健敏且工。
口占欲使十手供，春云容与朝霞烘。
肯如空阶号秋虫，槁项岩穴甘老穷。
是将织文裨衮龙，润色造化分天功。
奏之清庙流笙镛，宜使正笏趋槐枫。
发舒平生学古胸，时吐奇论惊群公。
久矣高门映衰宗，金兰投分自诸翁。
我尝联曹愧凡庸，竭蹶道上昔所同。
朔雪扑面花蒙茸，六龙先路如云从。
重来苕溪奉从容，好若胶漆始且终。
先后唱和如歌钟，君还清班朝九重。
我将毂下居治中，他时涉笔朱墨丛。
已见矫翼凌长空，一笑道旧双颊红。

朱唇不注晓妆薄，玉颊频啼夜雨翻。

昔年来就学，颇熟青城面。
虽无寻山分，犹喜旦暮见。
违去八寒暑，梦想无时休。
谁意俗士驾，复作山下游。
晚云蔽高峰，怅望久拄颊。
山灵岂猜我，未许相投接。
晨兴云散尽，秀色矗亭亭。
还如故人眼，不改旧时青。
愧非自由身，又复尘中去。
他日访麻姑，问讯山头路。

名山起高兴，不惜马首东。
沙边一着眼，翠光已浮空。
踏遍桑柘村，所向渐不同。
溪细山疑合，谷转路始穷。
莹浄白玉界，芬馥青莲宫。
元知境过清，乘春乃昭融。
尚余半残花，伴我酒颊红。
拂石爱少藓，披林怯多风。
安得身无事，来对禅寂翁。
虑沉灯影外，慧发鸟声中。
庶遂老岩壑，此行太匆匆。

东风慰寂寞，花到阶前树。
一枝花十余，一树枝四五。
妙处在不多，酴醾更屏护。
半开半未开，十分好态度。
去年初来时，爱此当庭户。
便指为红梅，试问何以故。
入檐一枝低，偃亚复数处。
有是好风骨，他木安敢许。
逮至腊前后，梅开不择所。
此独未有芽，春信来何暮。
时着手摩挲，切勿为文具。
相劳虽无酒，典衣吾有取。
因循及初春，椒萼才可数。
怂恿荷微暖，红英忽然吐。
惊喜出不料，遶玩遂成屡。
頳颊人共怜，惭颜我自误。
着眼未分明，殆须卷帘顾。
昔尝笑北人，浑作杏花睹。
认桃无绿叶，吾不事斯语。
吾本待以梅，恨不辨红素。
见花乃识花，康节应笑汝。

淮阴束手九江闲，谁信功成颊舌间。
不惜鸿沟分二国，太公今日得生还。

逐妇鸣鸠急定昏，不堪烟霭弄千村。
掩关尽日资筇杖，改席何时对瘿樽。
云暗松皮多节目，雨伤梨颊有瘢痕。
溪神若也心无妒，迎出常娥照玉盆。

蒙润碧千颗，迎曦红半颊。
阅古憩鹅池，牵连青李帖。

九仞基人力，千峰夺地灵。
日长频拄颊，雾暗可藏形。

城市竞时节，幽寻固难同。
旧闻鹤山奇，欲往岁屡穷。
兹辰尚残暑，夙驾乘西风。
楚俗候飞鹊，阶庭闹儿童。
谁能事针缕，觅巧瓜果中。
起携东床友，况得下榻翁。
青蒲有杰客，放怀适相从。
一招云中仙，共呼潭底龙。
翠壁耸崷崒，龟鱼澹游空。
泉源几万斛，石窦藏丰隆。
久知神物交，解致零雨蒙。
我田甚无多，例思年谷丰。
公才正类此，时至会有庸。
竹间小招提，閴静无鼓钟。
枕石漱甘井，荔丹启筠笼。
若据两石羊，摩挲古狄铜。
高谈剧霏屑，壮气吹长虹。
可无樽酒绿，遂使老颊红。
醉语或不省，啸歌亦舂容。
归欤兴难尽，月明照风松。

櫑具高拄颊，风尘客长安。
长安不宜客，岁暮仍苦寒。
夜闻阴风喧，晓看雪漫漫。
天公非恶剧，笑我貂裘单。
坐令歌南山，白石空巑岏。
正不妨我啸，凭高事遐观。
四海同一云，更觉天地宽。
平湖发远景，松竹如龙鸾。
巉然两峰高，玉峙峨琼冠。
缅怀邢公子，重城有家园。
水石带林沼，幽亭厌云端。
仙妆映疏梅，秀色若可餐。
璇题散冰箸，晶盐贮牙盘。
清歌出绝唱，笔闲走波澜。
几欲泥君饮，持杯听幽兰。
君家碧琳腴，到手无复残。
正岂须羔儿，尚能追清欢。
蹇馿不敢出，强作哦诗酸。
诗成不能寐，起舞清夜阑。
傥可致麹生，当筑白玉坛。

天上清都人莫到，山间仙观久荒凉。
惟余旧浴丹砂井，一酌犹令齿颊香。

懒散数椽下，于人无所求。
静观棋得趣，闲坐石忘忧。
对酒红生颊，孤吟白上头。
高山有佳趣，便欲作清游。

举觞属明月，送君江上舟。
王事知有程，翩然不可留。
濠梁古佳郡，观鱼记庄周。
年来边徼清，桑麻被田畴。
有诏蠲民租，拊摸赖郡侯。
乐入芙蓉幕，君其赞嘉猷。
佥曹簿领余，拄颊兴未休。
淮山千万叠，丐君回青眸。
才命各有时，行止非人谋。
主公方拔士，入奉甘泉游。

胜地忆屡到，变革非昔年。
律居扫积陋，禅房侈旧观。
老衲不可见，遗事故老传。
使君擅一壑，凭愚妄自贤。
定心初不摇，蚊虻卒飞前。
赫然涨蛙腹，欲以火燎天。
一笠渡清波，绝壁守两斑。
游戏出小异，褫骇飞残魂。
慢敬汝则劳，道力屹如山。
一笑置勿问，炉薰袅轻烟。
洗盏酌石溜，吻颊冰雪寒。
却忆飞泉句，泫然思老仙。

学海不可穷，一苇子利涉。
宦海海更深，破浪初鼓檝。
波涛恶气势，鼍蜃毒吻颊。
帆樯托忠信，维缆倚定力。
晏然衽席坐，扣舷歌傲兀。
是中有神仙，楼观琢白璧。
群仙谒帝罢，霞佩粲成列。
行矣从之游，赠子两黄鹄。

晚风酣酣吹柳花，长亭送客日欲斜。
春草春波两愁极，云驰千骑谁能遮。
先生要是世所宝，大贝白璧金丹砂。
生当龙墀侍黄伞，不尔凤阁挥白麻。
州麾再把亦何事，但见桃李春家家。
后皇顾远食每旰，一节又付夔与巴。
荒山如石不可凿，要看雨露滋槁芽。
黄金作瓯覆名字，软蒲作轮驾轻车。
调和元气须此手，典谟勋烈非诞夸。
小夫朽质谢镌削，尺寸不能供负叉。
马群一顾觉差异，便遣万里奔风沙。
阿房变色人未信，勉之霄汉参飞霞。
仆夫在门辄休驾，揆力不足惭蟾蛙。
虽然此意万钧重，自矢报称其未邪。
眼看帆檝不得去，缚以微官成叹嗟。
他时黄闼眷簪舄，犹幸姓氏尘颊牙。

周公山前倾盖时，再岁通家同骨肉。
紫岩楼畔又从容，四方上下如相逐。
别来每恨无见日，要见夙缘偿未足。
公来临邛弄鸣琴，一官季氏仍寮末。
移将远期为近期，天遣从公恐不速。
尺书日夜苦相换，何止已多如笋束。
淹留自春竟徂冬，出门如物絷两脚。
一朝决去水赴壑，梦魂先到鹤山侧。
下车一见开两眼，喜色分时破愁颊。
约我不来公即来，一日不见公不乐。
将闲文书猛拨置，唤好朋友细款曲。
疾邪愤世时抵掌，怅往悲今忽嚬蹙。
狂吞壮饮无空樽，长句短章几满轴。
尊贤下士公盛德，忘义忘年吾敢辱。
百年四海几知己，为公悲歌起衰俗。
明朝翩翩随社燕，欲去暂留情最恶。
黄花满头约重来，闻说床头酒方熟。

西风举扇挥浮埃，十年水曲并山隈。
一朝尺一天上来，台家择才搜伟瑰。
豫樟连云谁手栽，梁千尺观峥嵘哉。
收拾虹蜺小低徊，如取万海纳一杯。
济时策略招讥诙，翳氛卷尽青天开。
还如调鼎须盐梅，众星错落环杓魁。
欲谈近事树颊颏，旗矛委尘枪卧苔。
祸生冥冥戒其胎，如公气象天可回。
高论疾如破山雷，毋使缾罄空耻罍。
笑渠佩玉救焚煨，往矣急挽波之颓。

双毂行天不停辔，世间那得西流水。
麻姑昨夜呼我饮，笑说海尘飞几几。
百年半见韶华浓，不妨老子颊仍红。
人生万事有起伏，缓听高歌酌春醁。

与君异姓如兄弟，雁塔相携有名字。
西来山城始倾盖，北去塞垣仍握臂。
渥洼来者天马驹，八鸾六辔供皇舆。
朝觞瑶池夕玄圃，岂愿地下粒与刍。
三年妙旨发徽轸，饱听村村人说尹。
政成通籍天上去，绿发斑衣归侍省。
茜袍頳萼春怡融，堂上老人双颊红。
浑家拜舞上翁寿，尽卷春风入樽酒。

殷勤雪色鹿，报我上空蒙。
老鹤三山客，苍松百岁翁。
洞云浮地出，池水与江通。
仙榼无多酌，逡巡两颊红。

新阁何隆隆，经营自兹岁。
其前山送青，其下竹交翠。
景物日夕佳，登临春秋异。
治中公事暇，领客共留憩。
四座欢相酬，寿主珍重意。
向来蓬瀛上，视此毋乃愧。
主称客意好，是事幸且置。
拄颊饱看山，朝来殊爽致。

每忆南湖上，青帘卖酒亭。
柳条鱼颊翠，花片马蹄馨。
寒食经行路，晴窗入梦屏。
因循春又晚，风紧搅空冥。

抱瓮自灌园，胜游贵人门。
有口自酌酒，胜与俗人言。
园中多蔓草，晨夕费锄芟。
遇夜或风雨，安得久盘旋。
村酒不常有，有亦多苦酸。
而况醉中语，缪误人所嫌。
不如饱吃饭，清风北窗眠。
眠多则无觉，梦境仍多端。
惟有古断简，言行皆圣贤。
读之未竟篇，眵昏如梦间。
读竟亦何为，聚讼徒喧烦。
厌烦以静胜，又类枯木禅。
揠苗不耘苗，亡羊两茫然。
何如池上亭，虚旷可看山。
山色日夕佳，晨兴夜气还。
宴坐日过午，清阴犹未迁。
西山倦拄颊，南山兴悠然。
晚山虽好不遮日，谁能触热望长安。

高山如高人，可仰不可亵。
山中老锄犁，山前走车辙。
终日对孱颜，如目不见睫。
高人与高山，千里风期接。
妙思入青冥，毫端寄明灭。
况复簿领中，见此寒岌嶪。
悠然境意会，刍豢端自悦。
手板亦何为，趋走背汗浃。
从渠且倒持，吾自支吾颊。

楚楚衣裳两颊红，冠儿斜坠脚儿弓。
夜来塞上无消息，玉箸偷弹对晓风。

有客劝除草，草去眼中浄。
梵志反著袜，一国皆通病。
颊上著三毛，精神乃殊胜。
微云点太虚，不碍天宇莹。
芳草有佳色，难与俗士订。
曾著骚人经，屡勤才子咏。
因依仲蔚门，缭绕渊明迳。
不入膏粱观，唯契山林性。
吾家北窗下，旷土勿畦町。
花草随意生，红绿同一盛。
晨露共明蠲，夕烟相掩映。
既傍竹阴清，又连苔色静。
微薰入衣屦，余润侵筑磬。
终日坐其间，心清神气定。
诗酒颇相关，世事不足听。
从渠笑吾痴，此意未易竟。

黄发了国事，归来双颊红。
园林白日静，乐事何丰融。
更许柏庭友，来依春桂丛。
境胜香山远，辞高支遁同。
眷兹达尊地，绰有古人风。
梅林洗烦暑，霁色摩苍空。
烟霞琢秀句，咀嚼味无穷。
徒纪盛山燕，来羡昌黎公。

束发走场屋，始得从君游。
灯火都城夜，风雨湖上秋。
追随不隔日，岩壑穷探搜。
摩挲石屋背，揺兀暗门舟。
酒酣耳颊热，意气盖九州。
夜卧相蹋语，狂笑杂嘲讴。
但恐富贵逼，肯怀贫贱忧。
人事信难料，百战竟不侯。
我老农圃间，君落天南陬。
相逢会稽市，感叹岁月遒。
君从上都来，倘逢旧朋俦。
我穷本天命，于人寜有求。
但念侯君房，不知尚痴不。
君闻拊手笑，怪我狂未瘳。
共谈平生旧，只欲苦死留。
如何忽决去，病疟送无由。
秋风坠桐叶，新霜犯貂裘。
君听马蹄声，中有千里愁。

霜叶无停声，脂车有行色。
正悲南浦秋，又送清湘客。
啼饥儿颊红，待养亲发白。
努力事上官，世路日已迫。

十日苦雨一日晴，拂拭拄杖西村行。
清沟泠泠流水细，好风习习吹衣轻。
四邻蛙声已合合，两岸柳色争青青。
辛夷先开半委地，海棠独立方倾城。
春工遇物初不择，亦秀燕麦开芜菁。
荠花如雪又烂漫，百草红紫那知名。
小鱼谁取置道侧，细柳穿颊危将烹。
欣然买放寄吾意，草莱无地苏疲氓。

月从海东来，径尺镕银盘。
西行到峨嵋，玉宇万里寛。
幽人耿不寐，弄影清夜阑。
五城十二楼，缥缈香雾间。
不知何仙人，亭亭倚高寒。
欲语不得往，怅望冰雪颜。
叩头傥见哀，容我蹑素鸾。
掬露以为浆，屑玉以为餐。
泠泠漱齿颊，皓皓濯肺肝。
逝将从君游，人间苦无欢。

西楼遗迹尚豪雄，锦绣笙箫在半空。
万里因循成久客，一年容易又秋风。
烛光低映珠帘丽，酒晕徐添玉颊红。
归路迎凉更堪爱，摩诃池上月方中。

三日触毒暑，衣垢背汗浃。
今旦殊萧然，凉雨吹醉颊。
瘦松无横枝，蠧竹少全叶。
渚莲乃可念，泫泣如放妾。
岂惟人意适，我马亦振鬛。
远村有归人，清溪争晚涉。

我生实多邅，九折行晚途。
忧伤日熏心，惊见颊与颅。
稍生秋风时，竞出寒雨余。
星星初尚稀，{角戢}{角戢}不可除。
昔如春柳妍，今作霜蓬枯。
蓬枯有再绿，念我岂得如。
平昔乐方外，固与功名疏。
投镊三叹息，金丹岂无书。

政为梅花忆两京，海棠又满锦官城。
鸦藏高柳阴初宻，马涉清江水未生。
风掠春衫惊小冷，酒潮玉颊见微頳。
残年飘泊无时了，肠断楼头画角声。

闲愁如飞雪，入酒即消融。
好花如故人，一笑杯自空。
流莺有情亦念我，柳邉尽日啼春风。
长安不到十四载，酒徒往往成衰翁。
九环宝带光照地，不如留君双颊红。

转徙身飘梗，淹留等系匏。
雁孤依远渚，鸠拙寄空巢。
寒日頳梨颊，清霜长橘包。
平生麹道士，岁晚欲深交。

放翁久矣无此客，闯户儿童皆动色。
寒泉不食人暍死，素绠银瓶我心恻。
千金易得一士难，晚途淹泊眼愈寒。
岂知一旦乃见子，杰语豪笔无僧酸。
门前清溪天作底，细细风吹縠纹起。
倚栏一笑谁得知，爱子数诗如此水。
江湖安得常相从，浩歌相踏卧短篷。
功名渠自有人了，留我镜中双颊红。

百年鼎鼎世共悲，晨钟暮鼓无休时。
碧桃红杏易零落，翠眉玉颊多别离。
涉江采菱风败意，登楼待月云为祟。
功名常畏谤谗兴，冨贵毎同衰病至。
人生可叹十八九，自古危机无妙手。
正令插翮上青云，不如得钱即沽酒。

陆生酒戸如蠡迮，痛酒岂能堪大白。
正缘一快败万事，往往吐茵仍堕帻。
尔来人情甚不美，似欲杀我以曲蘖。
满倾不许计性命，傍睨更复腾颊舌。
醉时狂呼不复觉，醒后追思空自责。
即今愿与交旧约，三爵甫过当亟彻。
解衣摩腹午窗明，茶硙无声看霏雪。

蜀中处士李怀衮，手画皂雕擒赤狐。
猛爪入颊觜迸血，短尾{亻蜀}{亻束}穷蹄铺。
雕争怒力狐争死，二物形意无纤殊。
一禽一兽固已别，硬羽软毛非笔模。
入君此室见此图，如在原野从驰驱。

明当是重九，黄菊还开不。
先将掇其英，秋迳未能有。
颓龄无以制，但不负此酒。
红颊谁使歌，公怜牛马走。

脱粟未为饥，短褐未为寒。
众毁心自可，身困气愈完。
茆屋虽三间，趺坐则已寛。
浊酒不满瓢，浩歌有余欢。
禄食妻子乐，功名后人看。
成败两蜗角，贵贱一鼠肝。
芒芒百年梦，底物堪控抟。
不如学餐霞，驻此双颊丹。
行披终南云，飞渡黄河湍。
岿然过空城，人言古长安。
霜露蒙荆榛，喟然增永叹。

微风吹颊酒初醒，落日舟横杜若汀。
水秀山明何所似，玉人临镜晕螺青。

今年一冬晴日多，草木萌甲风气和。
百钱布被未议赎，老翁曝背儿行歌。
吾侪小人虑不远，积雪苦寒来岂晚。
青天方行三尺乌，不料黑云高{山蹇}𡶴。
明朝雪恶冻复饿，儿啼颊皴翁噤卧。
九重巍巍那得知，阁门催班百官贺。

日铸珍芽开小缶，银波煮酒湛华觞。
槐阴渐长帘栊暗，梅子初尝齿颊香。
户户祈蚕喧鼓笛，村村乘雨筑陂塘。
年光何预衰翁事，伴蝶随莺也解狂。

有客饷珍草，发奁惊绝奇。
正尔取嚼龁，炮制不暇施。
异香透昆仑，清水生玉池。
至味不可名，何止甘如饴。
儿稚喜语翁，雪颔生黑丝。
老病失所在，便欲弃杖驰。
晨鸡唤梦觉，齿颊余甘滋。
寄声山中友，安用求金芝。

中原遗老雒川公，鬓须白尽双颊红。
挥亳为君作斋榜，想见眼中余子空。
余子碌碌何足数，独付庄周贾生语。
看君践履四十年，始知此公不轻许。
公今度世为飞仙，开卷使我神凛然。
清时台省要才杰，诸公谁致雒川客。

淅淅连江雨，愔愔一室幽。
茶甘留齿颊，香润上衣裘。
泥滓将雏鸭，林樊唤妇鸠。
短章虽漫兴，聊足散吾愁。

丘冢相望故旧空，放翁犹复寄沤中。
少眠危坐待窗白，得酒细倾生颊红。
虽愧蛟龙起云雨，尚胜鱼鸟困池笼。
秋来莫道无游兴，野渡村桥处处通。

槐火初钻燧，松风自候汤。
携篮苔径远，落爪雪芽长。
细啜襟灵爽，微吟齿颊香。
归时更清绝，竹影踏斜阳。

双鬓成丝高颊颧，晓窗临镜意茫然。
朱颜岂是一朝去，暗铄潜消五十年。

雪鬓萧然两颊红，人间随处见神通。
半醒半醉常终日，非士非农一老翁。
枥骥虽存千里志，云鹏已息九天风。
巉巉骨法吾能相，难著凌烟剑佩中。

浴罢闲无事，悠然寄一床。
水风凉醉颊，松月上虚廊。
岸久乌纱侧，熏余细葛香。
今宵一美睡，何止傲羲皇。

射的山前系短篷，快如鱼鸟出池笼。
试临清镜枯颅茁，不待丹砂两颊红。
逐妄百年真自苦，造微一日有余功。
不须更说岷峨约，已觉蓬壶在眼中。

瘿榼倾桑落，毫杯点雨前。
冰梨頳似颊，霜栗大如拳。
洗鬴烹蔬甲，携鉏𣃁荀鞭。
余年只此是，切勿念腥膻。

偶驾鸡栖送客行，迢迢十里出关城。
谁知小市萧条处，剩有丰年笑语声。
聊借野风吹醉颊，更凭陂水濯尘缨。
故庐想见春回近，邻曲家家已遍耕。

倦飞何意闭樊笼，冉冉年光过眼空。
酒尽不妨沽巷口，诗成多是在车中。
曾腰白羽心犹壮，不养丹砂颊自红。
所叹暮年交旧尽，灯前情话与谁同。

写照今谁下笔亲，喜君分得卧云身。
口中无齿难藏老，颊上加毛自有神。
误遣汗青成国史，未妨着白号山人。
它时更欲求奇迹，画我溪头把钓缗。

带宽非复昔年腰，颊上余丹日日消。
切勿更为儿戏事，解猿放鹤各消摇。

北风吹人身欲僵，老翁畏冷昼闭房。
梅花忽报消息动，意气山立非复常。
二儿一孙奉此老，瘦藤夭矫凌风霜。
幽禽白颊忽满树，似与我辈争翱翔。
沟绝无声冻地裂，耿耿寒日青无光。
归来相视不得语，小榼一写鹅儿黄。

人生天地间，本非金石坚。
况复历岁久，蠹坏无复全。
龋齿虽小疾，颇解妨食眠。
昨暮作尤剧，颊辅相钩联。
欲起懒衣裳，欲睡目了然。
恨不弃残骸，蜕去如蛇蝉。
或当学金丹，挥手凌云烟。
逢师定悠悠，丹成在何年。

白尽髭须两颊红，颓然自以放名翁。
客从谢事归时散，诗到无人爱处工。
高挂蒲帆上黄鹤，独吹铜笛过垂虹。
闲人浪迹由来事，那计猿惊蕙帐空。

北窗欲化庄生蝶，睡思蒙蒙栖倦睫。
川云忽带急雨来，万点纵横打荷叶。
坐收爽气入诗律，更借凉飔吹醉颊。
坏檐腐瓦凛欲堕，积潦中庭深可涉。
儿愁漏湿废夜课，妇畏泥涂停早馌。
老翁自笑独尔顽，更喜烟波摇短檝。

素月度银汉，红螺斟玉醪。
染丹梨半颊，斫雪蟹双螯。
诗就吟逾苦，杯残兴尚豪。
闲愁翦不断，剩欲借并刀。

陋巷无心长草莱，柴门偶自不曾开。
余龄渐迫诸孙长，徂岁将穷积雪来。
旦欲燎衣无宿烬，暮思頳颊但空罍。
孰知自有忘忧处，绕坐新书正作堆。

龟堂有叟富神通，白发何妨两颊红。
先取山川来掌上，却移天地入壶中。
莺花不老非尘世，风月常新夺化工。
近作东篱君未见，一尊少住莫匆匆。

女郎花开春事阑，王孙草长思妇叹。
蜂酿蜜脾犹未熟，雨催梅颊已微丹。

曼肤汗雨不胜挥，夜景泠然暂解围。
漱罢寒泉甘齿颊，梦回斜月入窗扉。
荷翻小浦孤萤度，露湿危巢倦鹤归。
我亦驭风思远适，岳阳楼上酹湘妃。

老境惟闭门，不与事物接。
时逢佳山水，尚复快登涉。
山程策小蹇，水泛摇短楫。
今兹税驾地，佳事喜稠叠。
云生湿行縢，风细掠醉颊。
旅羹芼玉糁，僧饭敷白氎。
葑火煨芋魁，瓦甑炊豆荚。
经行出幽圃，怀抱颇自惬。
枯篱络丹实，深涧堆黄叶。
白云横谷口，绿筿穿山胁。
还家宁迫暮，取路羞径捷。
何当倚蒲龛，一坐十小劫。

扫地垂帘坐草亭，东风吹颊醉初醒。
睡蛇死后魔无力，疾竖降来药有灵。
在手残梅香淡泊，傍檐幽鸟语丁宁。
老人不是神通妙，世事元来要饱经。

灵府安平四体和，经时止酒颊常酡。
老生要是常谈尔，吐纳余闲即按摩。

萧散坐中庭，三更月未生。
溯风凉醉颊，汲井濯尘缨。
草露沾衣冷，天河隔树明。
裴回不能睡，鼓角下高城。

莫谓家贫厌旧醅，一尊聊对桂花开。
天菑已过无蝗孽，海舶初通有药材。
剩借凉风吹醉颊，况逢急雨洗浮埃。
入秋腰脚增强健，山麓从今日日来。

寒无毡坐甑生尘，此老年来乃尔贫。
两颊如丹君会否，胸中原自有阳春。

穿竹清我魂，散发吹我顶。
虚窗听鸣蝉，小槛看汲井。
扫地长物空，漱泉齿颊冷。
厨人具浆粉，童子煮山茗。
微云未必雨，且喜收树影。
残书置不视，乐此清昼永。
既夕即榜舟，门外绿千顷。
世事何足论，平生慕箕颍。

兀兀心非睡，惺惺口不言。
齿津生颊舌，鼻息撼墙垣。
书愧儿童问，年叨里巷尊。
贫家有喜事，黍酒带醅浑。

平时共语不成些，痴坐空雕藜苋肠。
谁遣春风入牙颊，诗成忽带小山香。

松楸百年哀，霜露终岁悲。
天地岂汝偏，鬼神谅无私。
孤穷罪当尔，我今怨尤谁。
噎绝梦自语，伶俜影相随。
岂无一经传，政坐五鬼嗤。
凿枘共龃龉，榛荆费耘耔。
付畀逾丘山，奉承劣毫厘。
生男九族欢，所愿作门楣。
时命有大谬，生男竟何裨。
匏瓜谩枵腹，蒲柳无真姿。
蹙缩高颧颊，萧骚短髯髭。
贫病老岁月，斗杓坐成移。
晓风凄以寒，帘幕相纷披。
月星炯我冠，雾雨泫我衣。
焄蒿奉祠事，苦泪落酒卮。
逝者日已远，生者日以衰。
羸骖驾九折，日暮抱长饥。
岐路正巉绝，耿耿谁当知。

城外屏峰云百叠，城里看云笏拄颊。
山灵自与人争秀，明灭烟霏难应接。
南邻范叔骨相寒，不如骑曹知爱山。
晨霞傥可救枵腹，丐君分我入朝餐。

雁荡之山天下无，奔岸绝壑不可图。
地灵境秀有人物，新安府丞今第一。
纷纶草木变暄寒，竹节松心故凛然。
穷山薄宦我无恨，识公大胜荆州韩。
梅风涨溪绿如酒，晓插樯乌上南斗。
只今广厦论唐虞，斟酌正须医国手。
秀眉津津双颊丹，想看鸣佩翔九关。
诸公倘欲持公议，莫遣此贤思故山。

先生有道抗浮云，拄颊看山意最真。
霜鬓不堪痟首疾，翠蛾常作捧心颦。
官如斯立蓝田小，家似渊明栗里贫。
俯仰别来蓂荚换，衹今谁与话情亲。

河倾海立夜翻盆，不独妨灯更损春。
冻涩笙簧犹可耐，滴皴梅颊势须嗔。

质明奉祠今古同，吴侬用昏盖土风。
礼成废彻夜未艾，饮福之余即分岁。
地炉火软苍术香，饤盘果饵如蜂房。
就中脆饧专节物，四座齿颊锵冰霜。
小儿但喜新年至，头角长成添意气。
老翁把杯心茫然，增年翻是减吾年。
荆钗劝酒仍祝愿，但愿尊前且强健。
君看今岁旧交亲，大有人无此杯分。
老翁饮罢笑撚须，明朝重来醉屠苏。

江宽风紧折绵寒，滩多岸少上水船。
市何曾远船不近，意已先到灯明边。
夜投古寺冲泥入，湿薪烧作虫声泣。
冷窗冻笔更成眠，也胜疏篷仰见天。
市人歌呼作时节，诗人两膝高于颊。
还家儿女问何如，明日此怀犹忍说。

远郡古通川，云烟秀重叠。
江从巴蜀来，山与岷峨接。
啼鸟异方音，青林四时叶。
使君当问俗，市贾皆红颊。

江燕入朱合，海棠繁锦条。
醉生燕玉颊，瘦聚楚宫腰。
曾未分香去，尤宜着意描。
谁能共吹笛，树下想前朝。

自余衔哀归，不与人事接。
两至此饭僧，华宇何晔晔。
大士邀我铭，吾学愧涉猎。
强述殊不高，下笔曾未惬。
岂意烦镌刊，有似虫镂叶。
徒将珉石蠹，枉坏亦已辄。
又不虞后人，讥诮喙嗫嗫。
今我将还朝，方丈一登蹑。
岭竹与岩花，所植皆妥帖。
罗列森翠戈，次第笑朱颊。
乃知化平等，此意异蜂蝶。
世人莫复问，江上鼓轻楫。

黄金画车屋，韦絮缘车轮。
牵以五采丝，藉以刺绣茵。
出入长信宫，昼夜将谁亲。
所亲美且少，玉颊丹砂唇。
殷罗缝轻襦，明珠攒缁巾。
半醉卧车中，侍婢蹑行尘。
忆昔广明亭，将军爱怜频。
便房不使殉，易宠在兹辰。
嗣侯喜驱逐，平乐多从宾。
青丝穿五铢，累室贮百珍。
欢与子都异，矫与子都均。
用财粪土掷，吐气日月踆。
天地可齐久，祸患岂有因。
秋风茂陵下，苍藓上骐驎。

干若会稽笋，色比荆州银。
熟宜煨栗火，饮助拥炉人。
低阴欲飞雪，酒微生颊热。
海上使方来，多𫗵不为餮。

昨夜轻雷起风雨，芍药红牙竹栏土。
南庭梅花如杏花，东家残朱涂颊{面甫}。
萼为裳衣蕊为组，枝为高居干为户。
蛱蝶未生蜂未来，赤身掩敛无金缕。
终然有子当助傅说羹，落亦不学飞燕皇后回风舞。
此意又笑麻姑与王母，勾引何人擗麟脯。
是非方朔谩汉武，只知此桃不知语。
树不着口数，而今言之已莫补，放我浑丹凤皇羽。

君家梅溪上，但见梅花白。
我家家树红，求枝寄归客。
翦接如交情，本末不相隔。
明年举酒时，醉颊生微赤。

雪洗林花颊，金挼陇麦髯。
卷帘双眼远，隔树一峰尖。

花密非无蕊，缤纷乱眼中。
千枝相亚闹，一色总成红。
赴晓桃如积，争晴杏欲烘。
金须迷不见，玉颊醉来同。
顿觉江山丽，都将锦绣笼。
春光谁画得，分付少陵翁。

东风吹我入锦幄，海堂点注燕支薄。
不论宜雨更宜晴，莫愁倾国与倾城。
半浓半淡晚明灭，欲开未开最奇绝。
只销一线日脚红，顷刻千株开绛雪。
伟哉诗人桑苎翁，持杯酌酒浇艳丛。
坐看玉颊添醉晕，为渠一醉何须问。

见了庐山想此贤，此贤见了失庐山。
胸中书卷云凌乱，身外功名梦等闲。
一点目光牛背上，五弦心在雁行间。
欲吟壮节题崖石，笔挟风霜齿颊寒。

江东诗老有徐郎，语带江西句子香。
秋月春花入牙颊，松风涧水出肝肠。
居仁衣钵新分似，吉甫波澜并取将。
岭表旧游君记否，荔支林里折桄榔。

浸得荷花水一盆，将来洗面漱牙根。
凉生须鬓香生颊，沉麝龙涎却是村。

蕖仙初出波，照日穉犹怯。
密排碧罗盖，低护红玉颊。
馆之水精宫，环以瑠璃堞。
珠明浮盘戏，酒漾流杯晔。
青笔尖欲试，绿笺皱还折。
老龟大于钱，辛勤上团叶。
忽闻人履声，入水一何捷。

君家枢相扶天极，气凌霜雪忠贯日。
史家有笔叹无人，今有此人无此笔。
君侯名家千里驹，拱璧盈尺径寸珠。
合登清庙荐六瑚，合参豹尾随属车。
胡为小缓云间翮，朅来螺浦分风月。
开轩不与俗客谈，明月清风入牙颊。
只今上印去朝天，春风玉笋催缀班。
相门有相君勉旃，凌烟再写进贤冠。

疏食山间荼亦甘，况逢苦笋十分甜。
君看齿颊留余味，端为森森正且严。

阿娇金屋聚芳菲，当御银环序妾妃。
龙女坠天頩素颊，鲛人出水织𫄸衣。
袖垂户外瞻双引，燕在宫中第一飞。
不用虫鱼笺尔雅，使君行合左符归。

赋得闲情思独工，想携卮酒对芳丛。
铅华不为春争艳，留得先生醉颊红。

一念落人境，世路分崩奔。
车轮战黄埃，荏苒还自昏。
安知摩尼珠，岂处浊水浑。
今我虽纠缠，犹有故我存。
云山时独往，一笑清心魂。
旧闻宝盖峰，气压群山尊。
拂衣事幽讨，烟杉转山根。
道人素所懽，踊跃欣候门。
清眸夹明镜，眈眈老彪蹲。
招邀语密室，欢颊生春温。
往往到极则，寂历双忘言。
从今尘境空，冰销了无痕。
但觉江汉流，浩荡旋其源。
至道默相喻，不许诸方论。

发轫资福山，弭辔龙池寺。
杪春新雨足，老红围穉翠。
溪流素縠寒，山色青罗腻。
拄颊坐移晷，此意谁能会。

卫武文章比淇竹，闭阁著书欣仰屋。
胸蟠载籍余万卷，为家五百九十六。
词华尔雅骚可奴，议论渊源经可续。
笔端凛凛挟风霜，齿颊泠泠漱冰玉。
久知广大端可法，自顾么微何足录。
愿同湛辈附羊公，庶比江西派山谷。

少年魂梦到庐山，今日亲游鬓已斑。
聊复挥毫吟紫翠，未妨拄颊对孱颜。
遥看飞瀑三千丈，近去青天咫尺间。
不为白云频属念，应游此地不知还。

平生庐阜去无因，咫尺于今不得亲。
顾我尘劳四十九，羡他萧散二仙人。
会当拄颊看山色，更欲题诗满涧滨。
为报草堂莲社友，扫云开户待游轮。

萧萧亦好耐寒枝，天与风流一段奇。
刻玉不惟工傲雪，施朱端欲妙凝脂。
佳人赪颊今才见，公子酡颜顷未知。
便好作轩名顿有，二难连璧赋清诗。

紫微高义笃同年，邃宇开筵近腊寒。
绿蚁醅浓粘玉盏，紫驼峰美照金盘。
醺酣上颊生春意，文字清谈卜夜阑。
更辱盘飧馈黄发，顾惭珍报乏琅玕。

缭绕孤村一迳斜，绿杨深处有人家。
翠眉红颊墙头出，淡淡春山浅浅霞。

疏枝倚竹更临池，一饷清寒瘦雪肌。
恰似玉儿初识面，朱唇苏颊总相宜。

拄颊看山暑顿空，修眉横嶂障晴空。
太真姊妹温泉浴，窦氏儿郎丹桂风。
古驿荒凉征骑速，里居好事古人同。
明年更有秋风便，淡墨联名冠法宫。

十五年前玉颊红，长安道上气如虹。
集英廊迥含霄露，后市楼高纳海风。
解后一涯俱潦倒，摩挲双鬓各蓬松。
酒边更用分疏在，明日相看总是翁。

征人颊热共占霜，忽报冬温是雨祥。
正向愁边闻吉语，三霜两假是寻常。

山人采药晞乔松，披云扶石松根空。
捣霜饵玉得不死，大药真与神灵通。
论功合在金石上，何意坐随脂泽融。
谁令千古玉环秽，涴此万壑寒林风。
煎膏桐乳彼何物，滑咽润颊夸微功。
嗟哉可吊不可贺，吾道至此宁非穷。
梁公一生面如铁，阿武家儿看花月。
鲁公言言秋霜烈，作文佞仙要仙诀。
曲江翻爱软美人，此理至今吾未彻。
元忠独立孟青时，晚岁脂韦事凄切。
微之年少本不凡，老作瓜蝇岂非拙。
精金和铅怕先缺，脂麻煮茗那可说。
千年妙质当珀化，一啜微甘差剑吷。
作诗自警勿示人，同志相期在全节。

托迹千花冀可曹，冰姿何敢露秋毫。
祗随婢子希红药，肯信仙家有碧桃。
照影日华烘玉颊，承恩衢勺醉香醪。
自抛腊雪茆檐梦，应羡春风画阁高。

身长如玉脸如童，抱朴存真道气冲。
陇上木牛新拄颊，箧中芸蠹旧蟠胸。
周正已报初阳匝，商历方开远算洪。
不竞红尘桃李月，雪中松桧自舂容。

负米归来手自舂，岂知门外有晴峰。
羡公竟日尘氛远，拄颊看山幽兴浓。
心镜悬知不同调，诗坛那敢少争锋。
空余远岳寻师意，个里何妨为指踪。

闲卧秋山尘事稀，西风催唤出岩扉。
来看甲第清泉好，更喜仙翁丹颊肥。
扪虱坐谈端未厌，连环入梦却思归。
明朝振策千峰顶，满袖琼琚背夕晖。

城中望西山，拄颊空朝暮。
不到列岫亭，讵知亲切处。

雪水瀹清茗，自谓绝世清。
终然犯烟火，况复劳煎烹。
岂如午霁余，探此竹外楹。
柘浆发甘和，宝碗凝寒晶。
心胸既清凉，齿颊亦锵鸣。
吞腥期永谢，饮玉希长生。

几日春风未破寒，远峰晴露玉巑岏。
不成蜡屐携筇去，且复钩窗拄颊观。
闻道追游当作意，故应期日尚能宽。
阴崖冻合无垂练，却恐诗翁兴易阑。

雨师谁遣送余春，珍重天公惠我民。
且看欢颜垂白叟，莫愁頩颊踏青人。

一双分我洞庭秋，梨枣傍观不那羞。
唤得风霜回齿颊，夜寻清梦五湖舟。

人鱼不相及，挂颊以香饵。
因循十年错，归计觉今是。

右军好佳果，墨帖求林檎。
君今忽持赠，知有逸少心。
密枝传应远，朱颊映已深。
不愁炎暑剧，幸同玉浆斟。

老马力尽道路长，岂若壮骥思腾骧。
项穷临流叹不逝，燕骨埋没庸可伤。
我今六十趋南北，饥肠不足面黧黑。
少年心志一点无，千里区区安所得。
往居闾闬乏经过，闭门读书多废食。
便从冠带向仕途，强颜希禄非贪职。
昨逢王倩昧平生，一见如旧心相倾。
谈经树下任日炙，酒狂便欲骑长鲸。
谁意同行有迟疾，先入大梁凡几日。
大梁故人怜钝衰，迭为寄唱辞严密。
卒章言买羊与酒，虽齿动摇能饫溢。
亦知红颊教新成，更愿旧朋邀六七。

大庾岭边无腊雪，惟有梅花与明月。
月光如水来向人，太守得闲杯耳热。
吹香入酒望梁宋，正是苦寒绵可折。
亦当念君君行南，南方无冰地不裂。
此身不到五侯门，肥羔酿酒槐槽咽。
玉色少年生颊春，解笑吟肠冷如铁。
冲风冒霰入广文，老与诸生开反切。
重嗟君远隔江湖，虽得丰甘牙已缺。
官娥执乐一千指，修颈慢肌衣错缬。
定逢宾客强排娖，舞彻六幺红袖掣。
人竞羡君君愈疲，夜归坐合思予说。

频官吴越馆粳稻，况住南阳多水田。
北登太行入汾曲，正获{禾巴}{禾亚}秋风前。
晋人朴厚自寡讼，软炊玉粒河鳞鲜。
君方少壮齿颊健，甘美不负经腹便。
有意南飞寄我信，满川鸣雁下连连。

春风不择草，万卉皆发萌。
盛夏一长养，秋实俱与成。
舂粒以蒸炊，刈枯以煎烹。
工师调五音，不问咸与韺。
自取众律和，黍谷动华英。
可以荐祖庙，可以陈帝庭。
良将统万卒，所向若惊霆。
战鬭众益勇，号令夜益明。
破敌必拉朽，不见坚阵横。
我观欲物际，亦在农力兴。
我观合奏时，亦在考击并。
我观成功日，亦在间得情。
草木有美恶，造化无喜憎。
五声有高下，一致不可评。
三军用貔虎，不较蚊睫螟。
大君设时网，广海无漏鲸。
磊落黄夫子，为学不自轻。
四十登贤科，良贾售百朋。
得志岂计晚，成名等众荧。
旧交半存没，新知慕徒倾。
老鹤晴一唳，随风无近声。
好论古今诗，品藻笑锺嵘。
欲扫李杜坛，未审谁主盟。
我衰百事倦，白首聊穷经。
两目生昏花，犹胜张籍盲。
读书爱日永，秉扇自驱蝇。
但恶乱我思，非与小物勍。
清飚飒然来，喜得如弟兄。
散帙空堂上，垂冠发星星。
载诵尧舜篇，幸今时太平。
不学遁世士，投竿泛东溟。
不袭贪生人，炼气噏日精。
不羡富贵翁，歌吹满重城。
独守萤火光，莫擥蟾蜍晶。
人生转头间，未免一铭旌。
区区逐甘鲜，鼎鼎夸佩缨。
安知西山饿，熟识绵上耕。
彼勿叹凤衰，此正歌鸿冥。
分合没穷巷，迹涩蹈高闳。
妻子易为饱，粟帛不足营。
岂乏一器饭，岂乏一杯羹。
肯为浊河浊，愿作清济清。
韩愈尝有言，百物皆能鸣。
特称孟东野，贫箧文字盈。
到死只冻馁，何异埋秦坑。
今我已过甚，日醉希步兵。
神仙多羽翼，一一飞蓬瀛。
乃知无道气，难可强留形。
鄙性实朴钝，曾非傲公卿。
昔随众一往，或值谤议腾。
曰我非亲旧，曰我非门生。
又固非贤豪，安得知尔名。
是时闻此言，舌直目且瞠。
俄然我有答，贤相持权衡。
喜士同周公，其德莫与京。
我去岂不送，我往岂不迎。
自为筋力寡，路远艰于行。
未若归教子，遗金徒满籝。
岁月苦易得，颜貌日可惊。
身虽厌役役，心亦远硁硁。
归思吴洲橘，梦忆楚江萍。
试看两围碁，白黑何所争。
朝脱泥涂困，暮失云衢亨。
物理既难常，达生重飞觥。
曾以文豹章，远喻子怀能。
曩者忤贵势，悔说乌鸟灵。
乌灵反见怒，终恨屈此诚。
当时语颇错，盍呼为大鹏。
于兹傥遇之，应解颈颊赪。
韵尽意未尽，且用此报琼。

我居城东隅，地僻车马少。
忽闻大尹来，僮仆若惊鸟。
入门且坐笑，丰颊光皎皎。
问我餐若何，依旧抱糜𪎊。
问我诗若何，亦未离缠绕。
我庭有蔾苋，不堪秣腰袅。
我壶无醪醴，不能犒介绍。
乃喜百事稀，来此与世矫。
固非傲不往，心实厌扰扰。

新晴殿合晓，初日雾烟中。
柳重宫腰弱，花肥粉颊丰。
渥恩君自厚，藜藿我才充。
草木欣欣发，谁知造化功。

去路连崇岭，扁舟上涨涛。
不违将母愿，敢叹独贤劳。
境静归凫雁，庭空长艾蒿。
不妨频拄颊，千里寄风骚。

照水依山祇自奇，晞风沐雨借光辉。
冰肌不受红尘涴，赪颊从教酒晕肥。

丁侯袖诗来，容听娲皇弦。
咀嚼冰齿颊，如漱锡谷泉。
露花有余姿，风漪自成纹。
中含班傅香，夐绝郊岛寒。
汗流竟后尘，何有一字难。
明月堕我侧，盥诵喜欲颠。
因君念漂零，俛仰追昔年。
门间半面初，堤柳嘶晚蝉。
寒暑机不停，奔骛履欲穿。
客舍此相遇，把酒霜鸿天。
男儿气干霄，犹受稠人怜。
似闻国士遇，度外置拘挛。
渠信造物儿，赋予终奇偏。
凌风谢垢浊，仙者一探丸。
多肉彼下乘，更趠骅骝前。
我老从斗禄，纤鳞潜重渊。
饥火少见贷，归志久已坚。
自甘尺蠖屈，何与风鹏鶱。
会看鹗书荐，领此云锦篇。
从今拭病目，长风驾蜚翰。

佳齐肯见分，春意偕客至。
谁将清白名，言代碧香谥。
起瀹饶磁瓯，玩吮色香味。
醍醐馥牙颊，沆瀣沃肺胃。
桑落古宜城，不足偕品第。
我病久不饮，此日欲小醉。
快哉羁寓中，乃遣拜嘉惠。
一杯先晨饭，欻作凌云意。
米饭荐烧猪，佳此三者备。
饱足仍酣醺，眇睨人间世。

秦邮望仪真，相与不三驿。
仕学四十年，此地几旅食。
寓公芹泮士，十九尽亲识。
兹游最奇伟，诗坛许投迹。
每当觞咏间，不盖惭颊赤。
赤手桃虓虎，空弮抗雄戟。
四盼号猿手，未敢箭锋直。
排日有胜践，尚恐坐岑寂。
才卷俯江帐，复蜡东园屐。
小奚费收攟，巨橐珍的历。
摩挲归装富，足容傲侯伯。

十五里近车不驱，净居之役良舒徐。
愁霖鼓寒妒春事，倏喜淡日行云衢。
涉患知乐闻自古，积忙得闲聊慰予。
崇堂修庑般礴久，庞眉鲐背纷前趋。
为催酒炙劳苦罢，细问里闾愁叹无。
怡然离席手加额，共说温饱沾妻孥。
频年丰登岂偶尔，圣恩及物天地俱。
卑官政拙民未厌，辇输肩负怜朱愚。
餠果在袖笑在颊，闯门稚子争携扶。
我亦僧饭对两雏，未妨清坐留斯须。
炉香翻频茗事竟，殿影已曀东廊隅。
复撚吟髭度盘纡，人声鸟语乐有余。

才力高下岐云泥，龟镜国老乳臭儿。
纷纷过眼败人意，棘端觅猴毛不皮。
江西久无金华伯，平水未识元微之。
府公牙颊著天籁，吮漱濩武鸣咸池。
江城屡雪传新作，梁园赋客让瓌奇。
振两文忠旧号令，赤手破敌无所持。
小人拜赐但袖手，匪报未办瑶华诗。

夫君官职虽西班，夫君不独师孔颜。
画手人言逼曹霸，诗力自诡追子山。
对客每游庖丁刃，得兴笑解齐女环。
般礴裸前笔未落，竞病韵险思不悭。
掀髯扫出山河影，就醉或放风月闲。
我亦平生弄翰墨，诸公颇置齿颊间。
侧身南望常仰高，肯交下风俄二毛。
京口市楼听度曲，广陵帅席陪挥毫。
悲吟自作夜虫响，绝唱傍羡秋鹰豪。
虚孰高名擅顾陆，仅识妙思陵庄骚。
金阜老仙宪文武，醴筵继日唤我曹。
银台吐焰眩金翠，绣帷护煖闻兰膏。
挈挈去寻樵牧盟，贷我抗俗惭山灵。
风流云散有悲唶，目前赤脚仍樵青。
府公忽驾西蜚鹄，言访剑阁摹旧铭。
女娲青泥万山外，争突云日寒峥嵘。
前欢弦断更容续，一纸寄意良未能。
向者望望君不来，谈舌攒棘胸填埃。
叩门剥啄粲一笑，洒然一洗衰病怀。
新诗绝妙不我靳，笑口忽复缘君开。
骥足争先真老矣，屠门大嚼亦快哉。
但令石交不遐弃，此外扰扰付一咍。
几时携将好东绢，倩卷吴中山水回。

我困枘投凿，君才瓴建高。
要之同臭味，政以借熏陶。
觞咏聊真乐，媸妍付尔曹。
能来缓诗颊，芋火荐松醪。

平昔金兰契，过逢意自饶。
乘闲无窘步，命笑有嘉招。
翠敛歌眉黛，红生醉颊潮。
归骖从惜夜，小待玉笙调。

南楼酌酒未分襟，啅鹊啼乌亦好音。
晴日倒红生笑颊，烟梧摇渌涨杯心。
可堪岁月供行色，尽把江山博醉吟。
不继芜湖留十日，焦峰浮玉恣幽寻。

似闻新酝敌宜城，想对檐花又独倾。
别乘工为海鲸吸，广文当念露蝉清。
投醪频遣春浮颊，盗印宁无夜闯营。
约束长须牢闭户，瓮间防有毕先生。

少年场里独鹰扬，他日悬知玉作堂。
小试问囚穷两造，徐看载笔擅三长。
得诗遽眩珠玑烂，玩味还疑齿颊香。
风月无穷才不尽，坐须乔木拥千章。

平章景物我何功，犹博宾筵醉颊红。
欢甚锐戈思却日，吟余豪兴欲凌风。
急觞泛滟春浮渌，掺鼓喧轰雁堕空。
白雪拜嘉仍袖手，汗颜终恐坐雷同。

倒颊翘然望四遐，芝田悬圃不应赊。
仙仙飞傍茅茨下，误认西湖处士家。

两豪挥笔对江山，怪底风蜚齿颊间。
雕虎未驯金索紧，长鲸已鲙钓竿闲。

本不事矰弋，未免执矢疑。
客来非不多，益友每远之。
薰风时一顾，素抱谁与期。
久要竹居叟，谈诗能解颐。
两颊贮微笑，径造观我私。
请解褦襶衣，相与举近诗。

缃桃绯杏琴心叠，睡起海棠收醉颊。
麝煤输彻锦薰笼，金脂染就来禽帖。
姚家魏家苦留春，花信未先红一捻。
卖花老翁正自痴，预喜荷钱出小池。
却恨身非殷七七，一日之中成四时。
不念书生抱孤节，昨夜东风长华发。

采得莲心苦更严，青裙白面退尖纤。
竹轩旋碾香尘散，槐梦初回齿颊甜。
况是澄泉元带锡，自应佳句合编签。
直须陪侍挥谈麈，习习清风两腋添。

群书讽诵不离口，君才岂止王季友。
力探千载自青眼，智效一官今白首。
三年拄颊京江上，车如鸡栖马如狗。
旁人窃叹君则笑，一哄从来有奇偶。
椎鼓发船忽复去，聚散匆匆一翻手。
泾川绿涨三百里，试脱征衣濯尘垢。
人间至计只樗栎，身外虚名本箕斗。
君归更问且过翁，富贵何如一杯酒。

不待丹砂入颊红，长生元复自阴功。
但令仁与甘棠似，甲子三周会见公。

论高不蘧蒢，语妙无摘裂。
堂堂正始流，渠可补此缺。
斯文久不见，老意今始惬。
摩挲斲轮具，两手付已决。
吾闻古志士，立操凛冰雪。
方其自树立，政复谁识别。
书成付后世，岂为儿辈设。
浮云虽晻郁，孤月终皎洁。
此言如苦荼，乞子甘齿颊。

南州风气殊，二月若中夏。
我从耒江来，无地税征驾。
萦纡蹑藓径，问讯得精舍。
石崖屹傍起，峭壁俨难跨。
嵌岩忽中闲，宛宛如覆瓦。
日光何处来，返照幽以雅。
狮猊骋其勇，踞坐颐颊哆。
欲为河东吼，解使百兽哑。
应是山灵护，岂容俗人假。
兹游真胜绝，欲去重嗟咤。
老僧劝少留，秉烛语清夜。
那知岩伏情，眺玩不可舍。
他年倘复来，陈迹犹可藉。
岩前有隙地，分我茅一把。

国有四民，各分一职。
农次于士，盖尊稼穑。
日出当作，日入乃息。
用天分地，以足衣食。
菖叶初生，于是始耕。
务限既入，农事转急。
禾当播种，乘雨接湿。
高田大豆，榆荚为候。
三月区处，油麻穄黍。
时当警窃，图葺墙宇。
蚕沙麦种，四月收贮。
开渠决窦，以待暴雨。
月建在午，秧苗入土。
女工织作，三伏炎暑。
七月芟草，烧治荒田。
大麦小麦，上戊社前。
禾欲上场，九月涂仓。
缉绩布缕，十月多霜。
冬至埋谷，预试五种。
不宜者轻，宜者则重。
腊月粪地，治碓雕桑。
修治农器，向春则忙。
四时之务，展转相寻。
既有常产，当有常心。
鸡豚兼蓄，枣栗成林。
我念此州，土多冒占。
纷纷刬请，扰扰定验。
雨泽空过，失天之时。
生意不发，失地之脂。
身力不出，枉堕四肢。
于私无益，于官亦亏。
耕既不深，难行根脉。
耘既不勤，众草之宅。
粪若不施，谷不精泽。
收若不速，风雨狼藉。
若能开垦，处处良田。
若能灌溉，岁岁丰年。
古来开亩，广尺深尺。
长亩三条，于中种植。
渐锄陇草，爬土亩中。
苗根日深，耐旱与风。
又有区种，与亩不同。
方深六寸，种禾一丛。
七寸一区，匀如棋局。
区收三升，亩号百斛。
用力既到，所收亦多。
比之漫撒，效验如何。
凡苗之长，全在粪壤。
器欲巧便，牛须肥健。
其或无牛，以人牵犁。
彼此换工，惟在心齐。
游手浮堕，讥笑父祖。
一时之逸，终身之苦。
稍识文字，莫弄官方。
暂然得理，不可为常。
劝尔保身，孝谨无辱。
劝尔居家，省俭常足。
兄弟同心，勿营私曲。
年丰感谢，休厌米谷。
官租未送，莫尝酒肉。
不寻闲事，门户清肃。
粗然不阙，教子习读。
渐入士类，光庇宗族。
岁时礼节，亲邻往复。
孙曾济济，所谓受福。
古有茅容，鸡供母馔。
自将野菜，与客同饭。
张氏九世，同居相爱。
官家亲问，写忍以对。
郄公贫馁，甥侄孤遗。
饭藏两颊，以活两儿。
王丹在乡，亲行农野。
多载酒肴，劝赏勤者。
前贤所为，可以为师。
美哉农者，国之良民。
直道本业，必养其亲。
奸未必富，拙未必贫。
地道无穷，天有冬春。
筋力在己，日用日新。
俯仰求人，莫如求身。

山中果树略扶疏，炎帝经中未尽书。
闻道木瓜红胜颊，露枝云叶缀华琚。

清秋八月月未弦，河阳市上讴声传。
今年百姓杯饭足，敢不祝公长命篇。
青衫白马鸣琴初，适逢吁嗟舞群巫。
日维对案愁眉纡，退食皇皇双颊癯。
家虽贫困仰母慈，村村乐业无逃逋。
况此一熟十年无，东家西家禾满车。
穷儒如侬四壁立，亦有瓯窭可读书。
县人安得此丰岁，实以善政吾非谀。
昨者越上人苦饥，公一主簿何能为。
自穿沧海告邻籴，所视身命半缕丝。
长风驾浪海波黑，舟人各各面如墨。
尚据胡床取纸笔，为文愤怒骂风伯。
翩翩盛名日以起，四海识公从此始。
总为六鳌带归去，何哉双凫更来此。
阴德由来活人多，龟龄鹤算定尔过。
况当竹下围棋日，缤纷百福连山河。

晴窗棐几风日舒，呼童汲水供蟾蜍，涓流入研玄颖濡。
一蚁蠢蠢爰来趋，须臾十百与之俱。
前后有行不乱逾，宛若徙穴舁腐余。
想应燥吻唇颊枯，清梦思欲吞江湖。
摇尾羞作涸辙呼，奋迅恰如东海鱼。
物生天地小大殊，饥食渴饮皆同涂。
矧尔有灵非至愚，大槐南柯名利区。
一梦而觉惊幻虚，尔其听我毋睢盱。
尔吭既沃腹既腴，归安其藏勿浪逋。
阶前群儿政嬉娱，以指划土縻尔躯。

岷江西来会众水，峡束奔湍吁可畏。
长年三老更相贺，舟到夷陵若平地。
宁知市朝车马尘，仕路风波尤畏人。
急流往往捷有神，滟滪瞿唐何足云。
祇今四海滔滔是，未省几人知此理。
君侯不与世沉浮，家有新堂名至喜。
武昌重镇居上游，云屯禁旅皆貔貅。
君侯智略谁与俦，天子久宽西顾忧。
令严将士无骄色，玉帐昼闲人语寂。
中斋一榻净无尘，自炷炉香读周易。
有时领客尊酒同，雅歌投壶双颊红。
门前官柳摇春风，想应目送天边鸿。
狐兔中原须尽扫，功成身退天之道。
角巾归路飏轻舟，童仆懽迎人未老。

病躯倦甚不举酒，便腹枵然尤爱茶。
淮乡久住已成俗，客至亦复研芝麻。
称重缃奁还入手，知公与我诗情厚。
静无俗驾叩柴关，急遣僧房借茶臼。
易足堂中昼倍长，一杯凉餠补饥肠。
世间万事不挂口，齿颊尽日留甘香。
青奴可怜姑少却，睡魔退舍诗魔作。
诗成吟罢来清风，秋意拂拂生梧桐。

落日还家聊面壁，剥啄谁来破幽寂。
语音相似桑梓同，风骨轩然双颊红。
亹亹清谈霏玉屑，多说东湖与霜杰。
江西故老已凋零，听君论诗犹典型。
君今久占宣城籍，我是江湖未归客。
客愁时事两苍茫，一醉邀君君莫惜。

爱君诗好韵倔奇，快如天马不容羁。
惜君有钱不沽酒，尽日苦吟难疗饥。
我生真成错料事，陈子生涯略相似。
敢持短兵与君接，笑我老来长退怯。
空山一夜雪盈阶，轩窗晃耀如瑶台。
尊中尚喜有余绿，红潮两颊心悠哉。
安得万里江，变作葡萄醅。
笑呼姮娥共起舞，夜阑更酌北斗杯。
一醉三千年，从教海水扬尘埃。
妻孥笑我言，此乐恐未谐，典衣且复沽茅柴。
淮南有薄田，与汝归去来。
愿身长健眉长开，好插梅花醉几回。

瑞蓂八叶开蕤宾，湘川当年生俊人。
天孙织裳云锦新，下与圣世为卿云。
妙龄材策趣金銮，从横礼乐波澜翻。
结知九重生羽翰，扬庭径许升朝班。
姓名将启金瓯黄，海沂𫏐此留王祥。
朝来椒颂传新章，青衫属吏欣观光。
方瞳玉颊歌云谣，醴泉为酒{奭阝}斗杓。
东方蟠桃三度实，安期瓜枣甘于蜜。

擢擢琼簪秀，盈盈玉颊新。
陇梅真季孟，洛浦是精神。
好在临江佩，遥怜步月尘。
对花恼诗思，何必霅溪莼。

那须得得列杯盘，不念贫儿逐弹丸。
齿颊犹能识珍味，乞渠细咀辨甘酸。

千官勒马谢幡胜，万国鞭牛占雨晴。
谁据槁梧相近午，颊车徐转鼻无声。

梦回齿颊自天香，何必招魂怨渡湘。
少待精庐天向晓，有来嘉客岁为常。
云山镇压鱼虾市，烟雨庄严橘柚乡。
最好题名双石阙，可题周历万年长。

少陵千古诗人杰，每见名花辄题绝。
锦棠无如蜀川盛，见说千林天染缬。
大篇短章合无数，忍对此花舌如结。
黄鹄衔子万里来，春光颇向东南泄。
槹闲老子携春归，移石郁林表高洁。
崇桃炫昼不足言，红艳烧林疑益烈。
棠梨小红自退听，不待骚人定优劣。
两登蜀道归海滨，一琴一龟全晚节。
嘉招容我到花下，春酒新𥬠公自挈。
攀翻乱插人共醉，十二金钗不成列。
袁安参坐为长哦，同气相求磁石铁。
不须高烛映红妆，佳月自能明作哲。
红潮满颊卧林间，风流谁敢来分别。

雕鞍去去不容攀，柳下门墙辍往还。
可但征商私龙断，不妨拄颊看巾山。
右军墨妙惟修禊，太傅才高亦抱关。
只尺亲庭毋苦恋，有人能伴适斋闲。

摩挲风月堂，应记中庸公。
墙头荔子熟，勿翦比国风。
此翁出岭来，两颊丹砂红。
但云身力健，不言槟榔功。

冰盘莹静风帘阖，酪粉尝残日影曛。
棱枕印红斜玉颊，碧衫揎袖整轻云。

飘飘词赋已还卭，法牖推贤继祖风。
缓颊且惊仪舌在，只轮休叹阮途穷。
伫观振翼迁乔木，忍学栖衡嗜晚菘。
楚宝定须三献遇，肯教烦岁泣如虹。

山水兴方逸，尘埃缚暂宽。
菜肠甘久素，酒颊助微丹。
江阔烟光薄，霜滋叶晕残。
不妨走幽寺，或可叩禅端。

静女不下堂，游子志四方。
五花骄马金络脑，出门仆从生辉光。
草青沙软湿春雾，玉蹄联翩踏花去。
楼头明月阙又圆，西风一夕生庭树。
明珰缀以木难珠，锦衣系以貂襜褕。
青眉玉颊为谁好，天阔飞鸿无素书。
今年花落容华在，明年花发容华改。
离鸾别鹄不自怜，人生难得长少年。

桃花结子杏花落，蛱蝶飞来遶新绿。
胭脂如醉春意浓，嫣然一笑桃杏俗。
蔷薇之露不涴衣，玉颊仿佛生頩姿。
无双国色自爱惜，描貌安用诗人诗。
雨湿东风三月尾，夜寒烧烛照花睡。
索花劝饮干百壶，美人羞死颦眉翠。

闭户不知春色佳，柳梢欲暗可藏鸦。
鸭头新绿齐腰水，女颊轻红刺眼花。

系缆南风直，转柂北风微。
轻云载雨来，凉意生绤𫄨。
江神真解事，稳送六幅蒲。
篷窗卧胡床，鸥鹭相追随。
落帆衡阳岸，新旧迎公归。
儿童竞挽袂，父老前捋须。
明时有勇退，晚岁善自颐。
稍添数髭白，不改两颊朱。
松菊对主人，亦自清而腴。
门外无车马，室中但琴书。
青鞋时出游，不用藜杖扶。
翛然万物表，意得乐有余。
乃知上要津，不若还幽居。

玄冬用事秃千林，蓓蕾凌寒瘦不禁。
已唤苍头𥬠腊脚，未逢玉颊吐春心。
客居避俗遨游少，老境看花感慨深。
属付绿衣歌舞地，吹香一笑慰幽寻。

人生昏宦只二事，忧喜相缠不知几。
我今岂可老更痴，颊有霜髭口无齿。
举案齐眉安在哉，独自饭蔬而饮水。
半生同住不同行，稍感伤悲心亦清。
雉鸣雌应春日暖，鸠唤妇归天雨晴。
断除此念如尸坐，调护坎离交水火。

欲上青云却垂翅，归来扫轨空山里。
道人说相来叩关，酒半醺酣谈亹亹。
我今布褐终余年，岂论燕颔并鸢肩。
谓予形是朱顶鹤，两眼藏神高颊颧。
彭殇寿夭谁无死，不将动目摇湛水。
道人去后若复来，定应难相壶邱子。

两凫不到蓬莱峰，翩翩堕在葭苇丛。
口谈世事懒揖客，劫回老眼瞻飞鸿。
子真何事亦来此，培𪣻乃生千丈松。
挥毫古锦贮白雪，缓颊玉麈生清风。
相知苦恨相见晚，坐席未暖行匆匆。
离骚满目江路冷，秋气欲赤江头枫。
少留一日对欢伯，苍颜共变桃皮红。
醉中出语最真实，为君款曲论心胸。
我尝纵观洞庭水，水天一色光蒙蒙。
仙人帝子不可见，日月出没沧波中。
归来荒县窘朱墨，身如泽雉拘樊笼。
君才凛凛万夫敌，天骥一出凡马空。
不应拄笏栖枳棘，便合入幕依芙蓉。
诸公得士喜推毂，从此奏赋明光宫。
令君锦衣织青凤，先生玉气贯白虹。
相逢问我令何如，为言黑头茁霜蓬。
青云事业付公等，归去愿学柴桑翁。

碧玉团枝种，青山撷草人。
先春迎晓至，未雨得芽新。
云叠枪旗细，风生齿颊频。
何人修故事，香味彻枫宸。

东入吴中晚，团龙第一奁。
政须香齿颊，莫惯下姜盐。
笑我便搜搅，从君辨苦甜。
更烦挥妙手，银粟看纤纤。

粉身截玉慰渠贪，浪迹泥涂遽著篮。
坐缺江生嗟不乐，诗来东老谢分甘。
世间风味鄞江颊，传里形容太史谈。
欲报琼瑶无一可，移文空到北山南。

筠笼相逐到天涯，喜见森森色正佳。
尚想红盐落青子，未夸黄蜜挂苍崖。
眼中乡味催归梦，足下跫音慰远怀。
稍待酒残回齿颊，余甘犹足助谈谐。

城头拄颊俯横塘，尘外跻攀四面凉。
南渎夜鸣江水泷，北窗晓浥芰荷香。
著亭尽得山川景，携客同甘醴盎觞。
寄兴江村家八九，平分我欲卧南阳。

人便适性事，医乃逢其痴。
有药不投疾，但欲甘于饴。
安知万全方，非取颊舌宜。
谁能味此苦，恐厌功效迟。

佳人一代倾城色，和气醺酣更涂泽。
胭脂凝汁觉差浓，颐颊盎光疑太赤。
水沉浴罢余精神，荡去人伪还天真。
东风吹开巫峡雨，西子化作阳台春。

孟秋俄及晦，甲夜偶成晴。
露坐发毛冷，风餐颐颊清。
洗湔凡眼豁，抖擞肉身轻。
宋玉知何故，悲来不禁情。

佛自无言人自讹，但留衣钵说能多。
假令和履多留下，谁奈沙门颊舌何。

韩诗不可犯，颜字不可凟。
旧言驱疟疠，其效甚符箓。
追慕记初学，讽诵怀三复。
如何且逾月，此物犹肆毒。
得非缘法异，无迺灾衅酷。
推移自前后，进退亦淹速。
岂惟搜脂髓，直觉憎面目。
医方戒山果，牙颊怕脔肉。
味嫌东野荠，馁厌平原粥。
莫知所生理，真恐遂鬼录。
属时秋已季，更值雨相续。
卧闻扫空阶，起步惊陨木。
蛩号故亡赖，蚊豹成暗逐。
未资卒岁计，颇病严霜促。
幸遭贤使君，立政匪今俗。
教微下黄堂，惠已周白屋。
论情素有托，谒见惭未卜。
讵应四壁立，久作穷途哭。
谢公方在郡，荐士宜首牍。
畴能借齿牙，价可重金玉。
自怜非道谋，触事先颜恧。
病倦不成书，书成况难读。

君言不为诗，乃有如许味。
诗亦何与人，政恐伤吾气。
中怀松柏坚，外暴丹雘塈。
君虽不我语，我亦长自畏。
不惟费口颊，政尔悲肠胃。
良由习未除，匪是真为贵。
君言固邹鲁，君笔犹汉魏。
绝倒岂自文，善谑非加诽。
赠言要有益，佩服当无既。
胜私与致果，曰克仍曰毅。
曾闻郑渠凿，终有秦亩溉。
闵闵望其成，悠悠勿虚费。

老僧长生元祐年，庞眉皓首高颊颧。
纷然送迎过云烟，解记南归玉局仙。
清都道士同蹁跹，诗成忽俾如蜕蝉。
嗟哉用心故可怜，那知海内争流传。

夏雨凄凄曾过公，祇今端复是秋风。
青青但保庭前竹，渺渺不悲江上枫。
每忆诵诗头且白，可期频见颊犹红。
陶家九日明朝事，问讯菊篱开几丛。

已遭穿颊尚洋洋，尔本何辜饵触香。
断肉未能聊戒杀，念将赎尔又空囊。

云埋怀玉山，风断群玉府。
霰声欻成跳，雪陈翻已舞。
槎牙粲瑶林，突兀森琼户。
山差丈人行，鸟绝兄弟语。
初看失南东，旋觉迷仰俯。
恍疑群仙下，直谓阴灵聚。
回霑须萧骚，细着衣䍀缕。
履穿不能曳，筇冻莫可拄。
书窗偶朋会，诗册随意取。
诚斋入讽咏，思隠记称许。
甘能膏齿颊，清且醒肺腑。
讵须割蜂房，底用煎茗乳。
非惟雪花同，又并梅花妩。
调孤匪相寒，法凛由思苦。
想应当此时，有句肯易吐。
平明入贺回，马向章台拊。
过午下直迟，手映玉柄麈。
同僚有同社，久已齐白甫。
长别漫长怀，何因似郊愈。
风引故能亲，云披禽先睹。

胜簪不肯黑，浮颊故能红。
心寄尘埃外，春归杖履中。
径松青谡谡，庭草碧茸茸。
无术系白日，年光如转蓬。

凤仙窈窕姿，阶前为谁容。
浅深十八本，形貌纷不同。
或饶鲜明色，巧笑双颊丰。
或作掩抑态，抬举差且慵。
忧彼积雨摧，爱此晴日烘。
施粉聊自喜，夺朱巧争雄。
荧荧似得意，惨惨如无悰。
妍媸孰与分，我欲为青铜。
西子信姝丽，无盐敢希踪。
并育亦已难，我欲为老农。
美者倍丰殖，恶者加蕴崇。
花神夜见梦，君何太匆匆。
正复容颜殊，等是紫与红。
何贵复何贱，有淡还有浓。
气类岂相绝，涂泽间不工。
胡为妄憎爱，襟度殊未洪。
君看宇宙间，物象无终穷。
化工大𬬻鞴，一一归陶溶。
而君独褊心，不少垂帡幪。
强分青白眼，力辨雌雄风。
物情固参差，宇宙要扩充。
一笑谓花神，嗟尔何颛蒙。
品汇岂无别，畛域固有封。
有生分美恶，异路生西东。
如何暗且劣，并彼昌而丰。
剪伐咸自取，裁培本无功。
形声及影响，天然巧相从。
人才有邪正，用舍归至公。
不闻堪与猛，下比显与宫。
包含贵周遍，能否难混融。
花神闻是语，竦听鞠尔躬。
再拜谢诲言，坚垒不敢攻。

姑射山中冰雪姿，凛然标格欺寒威。
一经蒙庄品题后，使人起敬如宾尸。
仙风道骨今何有，韶颜丰颊夸绝奇。
闽中有美信姝丽，衣被五色光参差。
荧煌已讶色夺目，柔滑更喜香浮肌。
天工着意破炎毒，故遣佳实生繁滋。
旨哉悦口众所嗜，岂闻来去分招麾。
其他所产亦有取，游女敢自同宫妃。
我家甬东萃闽舶，胜事屡入骚人辞。
有时根拔信宿至，风枝露叶殊未衰。
杂然红绿间陈紫，图牒所在生致之。
始知河豚与江柱，诗人取譬聊滑稽。
宾朋恣食水晶颗，残膏賸馥霑群儿。
年来吏役困奔走，此志不展常低垂。
轻红酽白不易得，西风每起莼鲈思。
忽蒙杰句警偷懦，一洗尘虑忘渴饥。
此中滋味甚不薄，吾曹哜嚅当及时。
挥毫咏物聊复尔，相待莫负平生期。

海棠自是花中杰，西蜀此花尤胜绝。
濯锦江边艳欲然，浣花溪上繁于缬。
畴昔闻名未识面，对之顿解忧心结。
东皇着意欲开时，不许芳心轻漏泄。
风前醉态真嫣媚，雨过啼妆更鲜洁。
格高不受尘点污，韵胜须那香酷烈。
东南颜色岂不佳，甲乙品题终少劣。
我公胸次秋水莹，海内人人颂清节。
世间珍玩一物无，独此妖娆费提挈。
墀间堂下不胜春，頳颊丹唇俨成列。
嫣然尤物不移人，未害广平心似铁。
几年隔绝剑阁外，拔擢孤忠自明哲。
愿公持此坐庙堂，天下妍媸要区别。

壶中老子兴不浅，丰颊樽前胜玉梅。
肯为莼羹下犀箸，聊凭催促好诗来。

衔子来东海，仙巢有凤雏。
华开新棣萼，莟结小茱萸。
富贵天专与，娇柔韵不粗。
轻盈飞燕赵，韶丽彩鸾吴。
入谱虽千品，倾城但一株。
雾藏云体魄，霜染雪肌肤。
酒晕欺西子，冰姿笑藐姑。
暖风唇破玉，寒雨泪凝珠。
蝶喜穿油幕，蜂羞赋蜜租。
叶如疏复密，香似有还无。
浄灌岷江锦，浓施禁国朱。
欲眠须客去，佯醉索人扶。
剑外空逢杜，黄州却遇苏。
已多归绮绣，唯未入氍毹。
金谷非佳妾，雕阴是丑奴。
自珍红颊辅，应怪白髭须。
照树呼银烛，浇丛命玉轳。
有诗曾送别，无力为嘘枯。
尤物空凡马，芳春过白驹。
尚凭花藻鉴，摘句已成图。

味甘宣郡蜂雏蜜，韵胜雍城骆乳酥。
一点生春流齿颊，十年飞梦遶江湖。

壁上陋室铭，门外剪茅亭。
小市鱼虾散寂寂，大江风浪来冥冥。
郭翁虽老犹貌泽，腹贮今古心和平。
只应独将笏拄颊，清坐都不挂毫发。
何必随逐栏头奴，日招税钱三万亿。
前灵运，后延年，桑麻旧国常宛然。
城颓路阙总令好，不知于人安稳否。

浯溪片石天来长，颜家字画元文章。
淡岩明秀甲天下，万古石鼓留岐阳。
大工踏天割云骨，尽出湘沅山水窟。
六尺四面起棱角，颜色苌洪血涂抹。
何年老手擘巨灵，赤云白日联青星。
湘娥罢瑟老鱼舞，瘦鹤叫下芦花汀。
潘侯得之如升仙，可惜只卖四万钱。
梅山山翁觑天巧，笑涡旋颊流诗涎。
君不见元祐年间狄引进，雪林千里春水润。
大苏黄九来赋诗，百杯醉倒金钗阵。
潘侯石屏真绝奇，更多酒肉如渑池。
苏黄已矣不复来，政须我辈来吟之。
又不见当年玉川子，拾得玉碑极欢喜。
半路忽遭穷相馿，十步九蹶扶不起。
至坚易折古所伤，愿人好置高人堂，谢客岩头生夜光。

北山何嗟峨，猛虎之所藏。
咆哮一震怒，百兽不敢当。
有竹山之阿，挺挺青琳琅。
威凤鸣且栖，众鸟空回皇。
彼{鼠留}独何为，莫夜争跳踉。
钻山窟穴深，啮竹根本伤。
鼠腹涨彭亨，鸱怒独奋张。
谁知樵苏辈，叹彼枝叶黄。
锄耰𢭏其室，束缚登我堂。
遂令婉娈者，污此牙颊刚。
才质既不同，分守合有常。
曷不效尔曹，窃食仍循墙。
直节永萧森，庇此千仞冈。

浙中岩壑天下雄，越绝宛委吴穹窿。
锺奇角秀劳神工，复有四明冠南东。
云南云北森横纵，仙圣所宅光{王匆}珑。
公楼极览面面同，江霏海日开冥蒙。
翠屏列立千万峰，胜画孔雀绣芙蓉。
春晴百花度香风，秋原下瞰禾黍芃。
城郭游人纷蝶蜂，笙歌间发罗绮丛。
我公心镜百炼铜，眼底万物归陶镕。
姬公胡留曲阜封，东平骠骑合侍中。
小出勋业垂无穷，手扶日毂驾六龙。
丹心正色羞容容，飘然谢出明光宫。
坐收全名擅高踪，锦衣故里还过逢。
筑室百堵声隆隆，雅素不穷丹雘功。
移花种竹亲圃农，直嫌看山隔崇墉。
层楼开豁星斗胸，晨登坐达夕鼓冬。
有书满架酒不空，眼明脚健颜颊红。
身佩安危唐晋公，何妨绿野对洛嵩。
文昌更似香山翁，与公胜日长相从。
一谈一笑如春浓，清欢不奏淫乐蒙。
高山流水操递锺，新篇络绎疲奴僮。
寒生感公恩义重，草根窃亦吟秋虫。
扁舟登门频宿舂，敢逐炎凉如燕鸿。

精神此老健于虎，红颊白须双眼青。
未可瓢泉便归去，要将九鼎重朝廷。

来雁无消息，寒蝉久寂寥。
鬓毛随日化，吾意得诗消。
楼影三更淡，天星几夜摇。
眼中无长物，拄颊又明朝。

每忆西湖上，青帘卖酒亭。
柳条鱼颊翠，花片马蹄馨。
寒食经行路，晴窗入梦屏。
因循春又晚，风絮搅空冥。

点点晴光滴翠岚，参天松干影毵毵。
穿云日阅客十数，汲水时闻僧两三。
俗子遶登山勒马，禅心常共丹同龛。
烹茶汲取盈瓯雪，一味清霜齿颊寒。

刘伶耽于酒，渊明玩于菊。
君乃癖于文，爱棋尤更笃。
文高新掌故，棋只前秘读。
我昨却莱兵，书法谨夹谷。
不知君讳之，护名如护玉。
耻鼓赵王瑟，欲举渐离筑。
明发疾呼予，开枰数反复。
盛气欲吞敌，厉响亦惊俗。
失利頳凑颊，得隽喜填腹。
势固健于常，手终弱于仆。
君名高天下，此特一不足。
小负毋重争，旁观有静瞩。
大明昧于小，月固不胜烛。
切勿罪刘五，此笔兢所录。

柏竹老岁寒，梅矾澹春风。
邂逅万里桥，相对双鬓蓬。
论心岂无酒，举盏不忍空。
恐渠道旁嗤，咄咄醉颊红。
送以静观颐，答以晦养蒙。
障尘马上去，意气如飞鸿。
荆州旧分虎，武陵世凭熊。
所至相劳苦，父老携儿童。
地偏舞袖长，鸡脊牛鼎丰。
甘棠子孙枝，蒙密成芳丛。
闻之白玉堂，起草谁其工。
要为官择人，颇牧还禁中。
胸藏经济方，医国收全功。
世事俱尘土，惟有汗竹公。
雨足芎茁苗，风暖蒲长茸。
离索抱孤影，目断三峡东。

寻僧坐清昼，会友践佳境。
兴寄徒自深，游观转便静。
荷翻一水香，柳散满阶影。
相从解巾屦，爱此夏日永。
熏罏鼻观通，汲井齿颊冷。
劳公具酒炙，饷我作汤餠。
同时得二士，俊发锥露颖。
高步不可攀，奇语尚堪省。
徐郎招不来，怅望终耿耿。
生平厌尘烦，老去合幽屏。
岂无亲朋乐，所虑乏规警。
长歌及黄农，妙处亦深领。

春游花时海棠醉，夹道排空转佳丽。
燕支丰颊娇未醒，翡翠轻鬟愁欲坠。
牡丹风里晚烟明，蔷薇露边初日媚。
山豅深静自成家，池阁幽闲谁近市。
是中人物多情致，賸拟芳寻为出计。
路尘独怯过城阇，远水孤舟那得至。
芳菲易歇兴终阑，识赏难同吟且寄。
蹊间桃李岂无言，草木何知吾亦戏。

浮生车马易西东，邂逅相看醉颊红。
失喜却愁诗作祟，推愁犹喜酒书功。
秋老水风吹浩荡，夜深山月照朦胧。
年来墨客惊无几，四座当回正始风。

年时过我涧之南，寂寞宽闲所共堪。
此道吾侪非自苦，人情物态是谁谙。
灰心纵惜形容变，糊口犹图齿颊甘。
且和湖边夕月句，老生无奈只常谈。

出山闲度过桥风，留我持觞两颊红。
座对腊梅花著蕊，南窗斜日角声中。

我生不辰八岁孤，伯父薨逝叔父无。
长才十五立志苦，不敢怠惰知读书。
汝生父子不识面，母慈育字如捧珠。
那知汝更命苦极，八龄甫及母亦殂。
幸有阿叔相持扶，叔亦痛念同气余。
辛勤鞠养力尽瘁，五载为汝六请师。
固知门户要人兴，切切训诲口欲枯。
有言弗听日益懒，乖劣气习移下愚。
朅来值我有行役，恐汝质变为小夫。
携俱不惮数千里，跳走健胜猿与狙。
水行为汝爱江湖，出陆每愁山险纡。
川途忧愁念虑苦，摩拊岂啻亲子如。
傍舟终日捞虾鱼，坐舆人夫肩□□。
□呶徒自费牙颊，事不获己施鞭蒲。
潜窥谛视不少改，谑浪笑傲仍前初。
圣经有味懒不读，对字粗晓平侧呼。
吾家七世身业儒，忠孝学术夸乡闾。
汝当更明所自出，挺挺当代文公朱。
不悛祇为先德羞，失教何异犬马猪。
稍长面目益可憎，侪辈戏弄人见疏。
我今极口复汝说，速宜悔念毋忽诸。
嬉游傥更不检束，命也奈何吾已夫。

金盘磊磈大如瓜，照乘骊珠未足夸。
大矣芳苞含美实，烂然红脸灿朝霞。
胭脂细擘浆流液，珠琲轻挥露带华。
一洗宿酲牙颊爽，瑶池如宴母仙家。

霁色破春昏，高楼日未曛。
林稍零旧雨，山顶入残云。
醉粉匀花颊，风罗绉水纹。
踏青入误约，芳思几纷纷。

鄣泥何惜出郊游，始霁才宽望岁忧。
郁若山光疑是活，飘然诗思尽难收。
隈林杏颊红初抹，拂砌莎髯绿自虬。
禾黍坐看云四合，有年将乞载春秋。

半山蛇腹弯城颊，层云鸱尾翔山胁。
紫萸独自对黄花，采笔不须题落叶。
山容入秋太瘦生，倚筇欲赋登山行。
诸公谭玄若破敌，万籁为我俱销声。
俯瞰市人酣战蚁，喧寂两忘同一视。
悠然五字隠长城，万马循墙看披靡。
数峰薄暮方展眉，笑人买山后小支。
谁能料理身后计，更复愿为天下奇。
沧江潮晚鲸吞吐，白鸥群分复群聚。
出门一笑问浮图，风动琅珰半天语。

我曲非俗音，亦非正始音。
閴然洞遗响，万籁俱为喑。
有弦不足弹，无弦不足寻。
与之俱浮沈，适以冩我心。
谢郎介洁弥明操，结喉深目苍髯槁。
刘生侯喜不相逢，弗联石鼎歌南风。
援琴速我城南道，为我从头冩怀抱。
不是山林同苦心，更有阿谁弹得到。
曲终月堕仍反闻，欲弹不弹心自论。
小俟茶甘回齿颊，唤起胎仙舞三叠。

洞在深云里，仙畦茂药苗。
偶随山下水，来泊寺前桡。
瀣泠长凝颊，丹轻不坠瓢。
多应久离索，老鬓各萧萧。

潇洒春葩缟寿阳，百花惟有此花强。
月中分外精神出，雪里几多风味长。
折向书窗疑是玉，吟来齿颊亦生香。
年年茅舍江村畔，勾引诗人费品量。

百嘉萌动春来意，两颊参差少日红。
有底心情桃叶渡，不堪时世柳花风。
先朝诸老知谁健，短历今年又已穷。
忙事尽归趺坐里，侯封从付立谈中。

饮井之清天下少，夷齐比德复如何。
寒冰入口侵牙颊，甘露霑肠逐病疴。
十里溉田成旱雨，一泓济渴胜天河。
活人未遂平生志，酌此深知负愧多。

六十堂堂一讲师，平生矻矻鬓成丝。
紫阳道坦行来熟，洛水源深向上窥。
身岂匏瓜常不食，味耽昌{蜀欠}有同谁。
旁人莫笑饥肠苦，回颊甘香胜似饴。

自在嬉游遍四方，不曾孤负独春光。
醉眠芳草衣裳冷，笑嚼名花齿颊香。
既是烟霞令久任，岂应风月断来章。
故人尚有闲情不，相伴湖边举一觞。

今年一雪恰一月，天工弄巧寒饕餮。
朔风吹碎洞庭浪，细结瑶花遍银阙。
倚杖测试三尺强，平陆皓皓失凹凸。
梅梢模糊裹寒香，鸟影伶俜栖冻叶。
有客约上城南楼，膏吾车兮俄复辍。
呼儿反关袁安巷，小窗风味寒于铁。
未须金帐斟羊羔，薄酒也能春两颊。
三杯五杯亦径醉，曲肱一枕香云绝。
梦里骑馿过灞桥，记得新诗醒时说。

闲过选佛场，归云翠如泼。
入门偶有言，启颊师便喝。
掩耳煨芋炉，但把火深拨。
呼童酌玉虹，注之旃檀钵。
嘘灰然微红，横铛水煎活。
茶酣登甲亭，双眸为之豁。
鸟啼空山幽，翔来集木末。
风月一何佳，团𪢮共披抹。
悠然澹忘归，于兹得解脱。

芙蓉峰下扬雄宅，路入城闉里三百。
有山无粟养鸡豚，有水无人捕鱼鳖。
山翁菜色流清涎，齿颊连月无腥膻。
客来问我何所有，手指万壑烟霞边。
青芹不似芦蒿美，石芥防风空剔齿。
蕨脑才抽穉子拳，芦牙已迸佳人指。
儿童不待明朝阳，花襟路湿争慌忙。
携笼拍塞贮不尽，归来满袖春风香。
揽衣踏破青铜镜，挼动碧云流一径。
漉归银鼎作波涛，无限春工上盘饤。

翠微家在大江东，五月鞭馿入建中。
云烈火车天欲雨，汗淹香葛扇无风。
不求殿阁千间庇，却喜岩泉一线通。
为汲满盂清齿颊，与君行尽夕阳红。

琼叶半开童女颊，蕨芽初长小儿拳。
山中云雨虽无味，何似山河走暮烟。

杨柳青已絮，芍药红方葩。
诗随去帆东，春风属谁家。
音疏日月𫘝，目短天宇赊。
小德最怜渠，丹颊三髻丫。

莫恃青春两颊红，年来我已鬓如蓬。
盘洲野处源流在，早挹文名尉若翁。

古人轻国重一士，士皆大吕黄锺器。
道于天运主消长，身为民生管荣悴。
五羊老仙用心古，清不受尘如止水。
一肩直欲荷斯文，两眼从前识英伟。
欢然得士如得金，甚矣爱贤犹爱己。
高山流水甫点头，急电惊雷即烧尾。
天南天西各一握，未见名流早倾意。
声光蔚起摩日月，气类相求如鉴燧。
春风娅姹吹笔端，毛嫱西施无粉腻。
咄哉婢子磨青铜，双颊晞红欠才思。
珊瑚琢钩珠结网，锦署玉堂相望咫。
崔群美庄居第一，推毂好言良有味。
乐莫乐乎遇合新，忧莫忧乎𫐖轕始。
拄撑大厦必众木，扶植太平须善类。
君不见黄河以北函关东，无数赤子号悲风。

玉珮华裾翠，霜髯睟颊红。
四朝天下老，百世后溪翁。
绿竹猗重较，黄裳美在中。
平生涵养力，于道有全功。

坡颍风流几许年，依然夜雨落花边。
白头故媪釜忘轑，红颊诸孙衣解牵。
聚雁沙平江百折，养鹅水暖柳三眠。
行厨洗玉更为寿，父老来看许近前。

雪水迎风细作鳞，青青又是故园春。
只知和鼎非凡子，岂料升盘有苦人。
还我核来机转熟，寄渠花去意犹新。
侧生底事摇车颊，空作渔阳一点颦。

窈窕薜荔径，勃窣薝卜林。
六出无他香，御此众绿阴。
低头拾摽梅，齿老酸不禁。
仰看栗鼠度，危梢与云侵。
百舌巧滕颊，时过声自沉。
抟黍晚得意，𪾢睆流好音。
水旁两三家，煮茧矮屋深。
午忙不暇馌，荷鉏归藁砧。
夹桥女萝密，趋坞孙竹森。
仙人左元放，拍手东西岑。
一气地依天，万事古犹今。
溪山岂不好，感槩霜满簪。
前乎千百年，有人获我心。
后乎千百年，知谁同此襟。

蕾金初出焙，板玉又登厨。
为爱颊车隽，做成风骨臞。
黄婆几倒尽，姹女得安无。
快意宜知悔，清标不忍孤。
五兵生厚味，宁作病浮屠。

青天一朵云起东，斗黑怒雨骧玉龙。
江头女子十七八，唤出八十老龙翁。
龙翁掷珠引龙舞，女子笑满双颊红。
天风吹动翡翠佩，骑龙直入蓬莱宫。

草平不断瑶池路，楼碍东风花满树。
绿眉素颊澹裙裳，月华暖透三更露。
双成飞琼妒高妍，引梢摇月分婵娟。
云璈一曲迸空碧，青鸾惊起花翩翩。

兼旬病目成鸩媒，竟日掩书风为开。
端如猩猩畏机阱，爱酒着屐须一来。
信手翻书未终叶，春风已觉生牙颊。
笑同黄卷且寻医，免使鹪鹩翳蚊睫。

好读床头易一编，盈虚消息总天然。
峥嵘齿颊皆冰雪，肯怕炎方有瘴烟。

压沙千亩敌侯封，珍果诚非众品同。
自得嘉名过冰蜜，谁知精别有雌雄。
常滋沆瀣充肌脆，不假燕脂上颊红。
四海举皆推美味，任从潘赋纪张公。

伏暑如何散郁陶，荣归陪赏望空劳。
红芳照槛莲千颊，绿荫环波柳万条。
趋第小车谁竞挽，见山新址日增高。
遥知贤守多娱地，诗笔虽豪酒未豪。

里人迎候巷居稀，未老先休世所奇。
两颊朱颜公退速，满头霜鬓我归迟。
优游岂顾千钟禄，收拾如终一局棋。
饮食节调资寿祉，愿同山下有雷颐。

建溪金铤直几千，余性所嗜一已偏。
寻常草卉不足进，龙团凤夸如珉坚。
长须健卒前月到，手提茶器急取煎。
妻儿攒眉笑苦涩，为言真味兹天然。
易牙去已久，吾齿若贝编。
枵肠岂废食，睡省非壮年。
惜此余香滞喉颊，巡除吟咏声諓諓。
诗成寄题建宁郡，主茶官吏俱时贤。
合同缄印一时毕，进奉飞驰争春妍。
天子不敢尝，荐以寝庙先。
定自褒嘉到属郡，趣君密迩玉炉烟。
一以此味沃天下，邪魔驱扫无留连。

紫气飞骞一马骢，当年轻下五云东。
诗书意味江都相，琴鹤规模清献公。
长啸驱风静秋戍，精神唤雨作年丰。
列城香火知何限，蒸起祥云入颊红。

怕放红楼目，浮云断复连。
远看壶聚拓，近视室如县。
耿耿自许国，悠悠谁讯天。
天心那可识，拄颊看晴川。

重葩殗叶露华浓，不忝家声得似公。
休息生灵牙颊里，转移事变笑谭中。
却将仕宦四千石，换取宽闲五百弓。
岁路今归仙寿里，春来原上纸钱风。

儿时摘青梅，叶底寻弹丸。
所恨襟袖窄，不惮颊舌穿。
我年不自觉，以我齿尚完。
尝新试一荐，喉棘眉先攒。
岂味不悦口，岂老难强餐。
人生煎百忧，算梅未为酸。

昔在淳熙日，中兴最盛年。
身逢千载运，眼见五朝天。
楚甸当澄按，岷江极溯沿。
经途俱极险，问字始能言。
卫国呼珠帽，阎公着玳筵。
进思红满幄，便室白连椽。
诏趁回衡雁，重听下峡猿。
讲书闻岳麓，论道识湘川。
至治承三纪，康谣沸九{瀍氵=土}。
亲逢尧寿并，继见禹功传。
阶玉骈床笏，籯金课椠铅。
程书仍把学，句读始精研。
白发沈詹事，青云张集仙。
遗经说东鲁，大义指南轩。
古郢十连地，修门万里船。
欢呼瞻玉轪，恭请拥珠鞯。
全盛开京邑，升平沸市廛。
民无买刀佩，士有诵声弦。
去国波浮鹢，炎陬瘴跕鸢。
稍知遗枉白，仅齿与龄玄。
附首丁宁切，垂膺涕泗连。
止樊谗暧昧，皖箦恨缠绵。
奏牒怀留语，慈亲返故泉。
名坊观正献，萧寺饯忠宣。
鼓笈来承学，抠衣接钜贤。
伊濂一宗匠，郑邓两魁躔。
持论闻忠厚，逢时正党偏。
伪名开建上，威焰张平原。
国论几沈痼，初心本怙权。
朱彭承既倒，沈季助方燃。
东阁陪公议，南州返客还。
奋身从百战，垂翅谒三铨。
累载需将冠，中宵叹着鞭。
穷边周障塞，访古涉淮堧。
归抱遗书痛，亲裁逸事编。
䌷藏金匮底，吁直玉阶前。
日射九关豹，风清列辟鹓。
丁时旒十二，乙奏牍三千。
鼙鼓宸心感，丝纶诏墨鲜。
铸佗光裂地，绘像焕凌烟。
狐史无留憾，麟台录奏篇。
贤书虽偃蹇，仓氏尚拘挛。
大幕开丘邓，从军下宿涟。
人谋自矛盾，民命困戈鋋。
已矣椎铜虎，归欤访石田。
哦松期埽迳，荐草又誊笺。
掌庋斯文在，鸣琚大老先。
扈祥才列属，鹤吊复题阡。
甫毕三期制，重登九寺联。
曾因陈战守，尚忆奏蝉蜎。
冯翊菟符佩，华亭鹤羽翩。
弱翁惭美报，季子幸求遄。
兰省频分帐，枢庭恰缀员。
干时繇阃议，问俗许帷褰。
平籴千仓富，防江万鼓鼘。
田畴免捐瘠，闾里仅安眠。
戎监还文石，粮车抗使旃。
龙荒潴庙玺，鸿笔研山园。
为访平山柳，来寻九曲莲。
降胡启胶轕，走檄更喧阗。
位棘珪颁瑞，持荷袷在肩。
登坛委寄重，仗钺便宜专。
间使诛妖福，坚城馘逆全。
万艘争转粟，九府亦流钱。
诗祸兴同列，天游□上元。
闲僧偶传诵，匪石遂铭镌。
学羿招弯射，沤阳厌老拳。
了无虚券证，仅有巧言谝。
幕府门生旧，勋家宿契坚。
反身徒浩叹，齚舌谩思愆。
皇上颁明制，公朝雪滞冤。
复令修甬道，适遇奋空弮。
忧职霜侵鬓，忘餐颊露颧。
粗能供尺伍，何以报尘涓。
忽奉枢机召，难胜束帛戋。
迄孤朝仄席，敢望政齐璿。
误沐便蕃渥，重寻香火缘。
九霄三境近，十阁五云边。
倍惜筋骸老，空惊手足胼。
支离赋囊粟，温饱及华颠。
喘月牛歌戚，嘶风马忆燕。
枕戈悲壮志，揭橐愧空𫗴。
触事常多感，怀安祇自怜。
深山游鹿豕，交友半貂蝉。
北海亡郗渐，南荣偃偓佺。
余生知有幸，世虑盍无牵。
多幸偕癃老，清时释绊缠。
采芝从涧底，策杖又山巅。
止足须关念，沈迷盍久悛。
便须便漱石，勿使诿乘轩。
垤蚁还惊梦，冥鸿愿比骞。
屋闲云可宿，檐曝日常暄。
适性频移竹，忘忧更树萱。
衔杯趁安健，卒岁乐周旋。
往岁当流马，归心听杜鹃。
方眠不忘起，已病始知痊。
鼯技羞穷木，羊肠易折辕。
但令思愦愦，岂厌腹便便。
逆旅还推枕，知音谩续弦。
谁谈少年事，为我写蹄筌。

古人忠与孝，不在工报恩。
如水日夜东，岂必同一源。
堂堂颜鲁公，舐血来平原。
鬼质不知何，几作绝吭魂。
大中白丞相，昔蹑卫国门。
幻作万羊梦，投畀朱崖村。
奇谤及师友，躗言动君尊。
匪但死不瞑，大是生无根。
我尝究初终，要亦无足论。
或以里言掇，或趣主意奔。
或从谈笑生，或即利欲昏。
初亦未有心，末乃成至冤。
青简玷齿颊，至今犹啍啍。
傥无魏阙恋，谁使舌莫扪。
森淅起奉册，片顷那容存。
床笫本无从，何物能轾轩。
脂垢亦易辨，谁解洿玙璠。
如彼孟尝客，亦已悔而反。
正比萧相系，慰拊聊春温。
五人皆有为，评订何必繁。
之子独嗟事，画牢讯书爰。
反复蹈生死，呵嘘变寒暄。
秋毫无所取，可验牍背翻。
自言复自渝，洗垢亦不痕。
堂帖写元奏，别白如珉琨。
渠知褫鞶枉，端由吠声喧。
天定能胜人，白日开戴盆。
只于揭纸间，了了穷所元。
不特玷尽磨，那复恨可吞。
但观斯人心，虽踵五子跟。
居然蚤虱微，而比蛇与蚖。
抑观诚斋书，理到词不烦。
有形斯有情，相比如箎埙。
而于五子中，乃复加诈谖。
旋观逄与羿，端在友弗抡。
毁玉自出柙，扣金能反辕。
割席怀共耕，知几当赐膰。
齚舌漫尔为，揩眵愧吾惛。
正须起九京，相与浇一尊。
江湖两相忘，再拜师至言。

煌煌帝王都，列第喧丝竹。
林园竞选胜，四匝湖山曲。
谁知南屏下，老叟甘幽独。
忆从古栝来，红颊鬓鬓绿。
王侯争倒屣，交友为属目。
引觞百壶倒，授简千颖秃。
功名良误人，日月如转毂。
侵寻四十年，一往不可复。
浮云玩身世，投老寄僧屋。
坚忍不苟求，趺坐淡无欲。
人生固幻梦，要须有归宿。
买山岂不念，探囊一捧腹。
旧交上连璧，情未忘伐木。
苏台香正凝，宝婺驾已夙。
谈笑百金挥，拮据三间足。
何妨山水窟，就讯高燥卜。
行矣不可迟，片帆浪花蹙。
归来督工师，涓选亟营筑。
开轩纳云水，绕槛艺松菊。
身闲心自平，长把黄庭读。

忆昔下吴会，拜公古渝州。
别来忽星纪，不知几三秋。
岂不愿舂粮，占乌渠渠屋。
良期苦难俪，千里劳远目。
公家难兄弟，与蜀关重轻。
峨眉叠连娟，石笋屹峥嵘。
维国有着龟，维士有司命。
并生天地间，受命独也正。
忧端日抢攘，世论滋软熟。
谁谓空谷远，有美人如玉。
我如南州橘，托根非不深。
逾淮恐成枳，望远劳我心。
鲐背发皤然，齿颊探骨鲠。
跪履乞一言，书绅以自儆。

去年拜公北定堂，中秋玩月喧丝簧。
长风趣驾溯江艇，恨不初度{奭斗}一觞。
转头玉鉴秋又满，北定风景遥相望。
寸心炯炯千里共，欲往从之川路长。
五年为帝屏南服，扫清塞尘为乐乡。
尽捐岁籴为丁壮，米斛二万饶积仓。
民无箕敛士宿饱，一面屹立如金汤。
平安遥夜飞炬火，燕寝永昼凝清香。
雅知烹鲜不可扰，岂无发硎善而藏。
官闲选胜极旷奥，天巧为公时雨旸。
五峰讲席环子佩，北岩布金开道场。
要将名教植根本，参以佛法芟莠稂。
君不见海观烟涛碧万顷，卫公心眼周八荒。
又不见开福浮屠玉千尺，给事愿力同觉皇。
得如我公志淑艾，未许二老相颉颃。
眇然人物殊乏使，鼎来事会那可常。
维北有斗天喉舌，乃作福星私一方。
何不唤归坐岩廊，五色线补舜衣裳。
拓开贤路旧荆棘，勿遣旄头森角芒。
腐儒忧世心慷慨，百未一成鬓苍浪。
公怜不麾客倚墙，肯借齿颊加雌黄。
颂言我岂知己私，民亦劳止须小康。
岐山之颠岂无巢凤凰，何时口衔瑞图飞高冈。
我亦刷翅相从千仞翔，引吭一声鸣朝阳，请赋卷阿之诗之九章。

可怜何岩民，何罪遭此劫。
寇攘发他邦，警报经旬浃。
官府过张皇，民居少宁贴。
昨方科箭翎，今又催甲叶。
厚敛招提金，名色何所挟。
昌言募土兵，相与守城堞。
绣衣意其欺，急下征兵帖。
束手无一人，差官许专辄。
县官至何岩，丁壮被威胁。
黔首畏墨黥，依违谋未协。
口或出怨咨，心实先震慑。
官兵胡为来，纷然肆渔猎。
室庐罹毁烧，老稚残锋铗。
山径至通逵，舆尸交积叠。
敢枭平人首，伪奏谯门捷。
杀民汝何勇，杀贼汝何怯。
此乡风俗淳，武断无豪侠。
目不识戈矛，家尽事耕馌。
岂应有叛谋，谁子为荆聂。
黄巾纵挺威，吾地足未涉。
官吏大不仁，使尔血先喋。
千家聚落蕃，几代农桑业。
一望成邱墟，独非我臣妾。
安知此怪事，不入贼间谍。
设或𢭏吾虚，小垒真岌嶪。
舟中敌国多，况望蒸徒楫。
书生忧世心，夜半不交睫。
作诗吊冤民，诗成泪盈颊。
翻恨天门高，不与阎闾接。
丈夫贵敢言，女子乃呫嗫。

昔我与君俱妙龄，同时充贡乡曲英。
君携令名逊伯氏，天性好义甚好名。
薄俗斗粟有德色，君视名第鸿毛轻。
此事今无古亦少，百鸟群中孤凤鸣。
老天相知苦不早，囊书匣剑犹书生。
累年文屋提铁骑，共我掎角参齐盟。
我于再战偶得隽，君虽屡衄无弱兵。
长须忽持双鲤至，短褐欲访五羊城。
红粉蛛丝期已近，金滩㶉𫛶眼偏明。
知君图南非左计，九万扶摇第一程。
畴昔韩苏行脚处，一草一木被光明。
鳄鱼久出海若避，白鹤诗留泉石清。
葛仙丹井未湮没，伏波铜柱余峥嵘。
君行窥奇摘海异，浇沃磊块气愈盈。
闽士南征可车载，间有铁中夸铮铮。
商瑚夏琏只君是，此宝岂久道边横。
吹送鹗书风借便，殿前奏赋摩空声。
当家魁相衣钵在，会趾前美大门闳。
寿母一笑春生颊，绣舆锦诰来将迎。
牵衣儿女莫惜别，为君为亲在此行。
计程何日到庾岭，梅花雪片飞琼瑛。
魁占群芳差易耳，相期心事在和羹。

落日飞山上，山下人呼猎。
出门纵步观，无遑需屐屧。
至则闻猎人，喧然肆牙颊。
或言岐径多，御者因追蹑。
或言御徒希，声势不相接。
或言器械钝，驰逐无所挟。
或言卢犬顽，兽走不能劫。
余笑与之言，善猎气不慑。
汝方未猎时，战气先萎薾。
弱者力不支，勇者胆亦怯。
微哉一雉不能擒，虎豹之血其可喋。
汝不闻去岁淮甸间，熊罴百万临危堞。
往往被甲皆汝曹，何怪师行无凯捷。
呜呼安得善猎与善兵，使我一见而心惬。

金华门外浥京尘，乌石山前结帨巾。
翁婿相看冰映玉，庭闱一笑颊生春。
昔言尔尔嫌随俗，今唤卿卿喜有人。
来岁梦兰叶佳兆，犀钱玉果出娱宾。

南枝开处觅春光，摘得冰葩蜜瓮藏。
留煮午汤消暑渴，吟骚牙颊有浮香。

拣芽芳字出山南，真味那容取次参。
曾向松根烹瀑雪，至今齿颊尚余甘。

东南之镇曰会稽，扶舆清淑拱帝畿。
千岩万壑气盘礴，更有寿桧天与齐。
托根后土阅千古，黛色苍皮天一柱。
锺为人杰堪栋国，恰似嵩高降申甫。
君侯胸中百万兵，年未四十俄专城。
精神满腹秋水莹，谈笑两颊春风生。
崎岖赣右三百里，蛟鳄垂涎波浪起。
溯流张胆作风帆，信如王尊乃勇耳。
脱略边幅柔凶顽，解除苛娆绥创残。
唤回和气豁氛祲，事有至难谈笑间。
人口如碑沸传诵，帝曰吾徒得君重。
天风吹下紫泥封，趣入班行作仪凤。
大夫何以假守为，真除属厌民所期。
虎头岌嶪要弹压，凝香森戟聊娱嬉。
璇杓插子日南至，黄锺飞灰雷出地。
崆峒春早梅已香，酿入黄堂寿觞里。
醉来含笑看吴钩，龙光夜半干斗牛。
关河北望令人老，忠臣心与天为谋。
潢池正尔兵不弄，又说边尘时澒洞。
筹边筦钥宁无人，知待人豪为国用。
貂蝉冠高剑拄颐，丹青正与绿鬓宜。
碧油幢下白羽扇，貔虎百万惟指麾。
雍容传檄定三辅，颈缚单于归衅鼓。
手扶銮驾还东都，宫殿千门总如故。
摩挲与问金城柳，颇尝见有此举否。
策勋饮至未央宫，腰下悬金印如斗。
万年觞捧月氐头，虎拜稽首扬王休。
功高福与宋无极，紫枢黄阁三千秋。

晨光泫露华，秋声乱风叶。
翛然步中庭，诗瘦单衣怯。
尘销玉宇浄，西爽浮双睫。
围绕簿书丛，颇觉汗欲浃。
吏散仍心清，窗泛𬬻香浥。
生平耆幽讨，此意若为惬。
沧浪楚名郡，江澄山嵬嶪。
流派潇湘分，气脉衡庐接。
四序春无边，万象光有晔。
阁束范宽手，天开画屏折。
怡融田野间，夫耕而妇馌。
林鸡鸣喈喈，沙禽堕跕跕。
千里趋农桑，渠肯事游侠。
不晚刈黄云，腰镰忙劫劫。
年丰多暇时，陈迹旋搜猎。
六亭仅一存，感慨思足蹑。
访古亟临眺，乐此忘疲薾。
腾身一柱峰，𫖯首百雉堞。
怀哉千岩翁，骚坛未易躐。
昼览五言城，中宵劳梦蝶。
词锋摧泰华，畴敢撄其铗。
有来二妙吟，骊珠粲盈笈。
格律守萧规，欲和可容辄。
荒园𥩟更新，成趣期日涉。
旧贯仍追还，轮奂顿增烨。
绣谷酒一尊，杏冈琴三叠。
苍雪清肺肝，寒碧漱牙颊。
凌虚及遐观，崇成赖谋叶。
废兴端有数，鲜裳换须捷。
公余约遨嬉，倘不负随牒。

不待精神契，惟凭颊舌求。
莫年荐燕客，差胜似穰侯。

如闻攻老拙，颇似斫虚空。
众口嘲投阁，新眉妒入宫。
一身槁梧上，百岁大槐中。
莫叹形骸废，姑留两颊红。

细比蝇须类，凶加豹脚名。
飞飏新得势，幺喝远闻声。
抱怨芳筋露，惊眠玉颊頳。
天公许姑息，长养更生成。

昔日相师今画师，依然红颊映霜髭。
懒为阅世青白眼，写出无声水墨诗。
胸次九流人物镜，笔端三友岁寒枝。
刺桐城里多豪贵，绝艺何忧不见知。

好事尽输纯与直，谩劳颊舌涌如泉。

客舍愁经百五春，雨余溪寺绿无尘。
金花开处秋千鼓，粉颊谁家鬭草人。
水上碧桃流片段，梁间新燕语逡巡。
高僧不饮客携酒，来劝先朝放逐臣。

一雨遂不止，我行当此穷。
蜀东天亦漏，尧后水犹洪。
大点有片重，密蒙无寸空。
晓唯壶箭觉，暖似炭炉通。
书笔提梅洗，征衣擘润烘。
帘间稀去燕，枕下即鸣虫。
竹粉千腰白，桃皮半颊红。
物华娇自衒，天意猛相攻。
酒退愁城外，吟兴愤涌中。
遣谁咨毕宿，留作旱时功。

与君多乖睽，邂逅同泛峡。
宋子虽世旧，谈笑顷不接。
二君比宦游，畴昔共科甲。
唯我老且闲，独得离圈柙。
少年实强锐，议论今我怯。
有如乘风箭，勇发岂顾帖。
置酒来相邀，殷勤为留楫。
杨君旧痛饮，浅水安足涉。
嗟我素不任，一酌己頳颊。
去生别怀怆，有子旅意惬。
舍棹治陆行，岁晚筋力乏。
予懒本不出，实为人事劫。
相将犯苦寒，大雪满马鬣。

水官骑苍龙，龙行欲上天。
手攀时且住，浩若乘风船。
不知几何长，足尾犹在渊。
下有二从臣，左右乘鱼鼋。
矍铄相顾视，风举衣袂翻。
女子侍君侧，白颊垂双鬟。
手执雉尾扇，容如未开莲。
从者八九人，非鬼非戎蛮。
出水未成列，先登扬旗旜。
长刀拥旁牌，白羽注强拳。
虽服甲与裳，状貌犹鲸鳣。
水兽不得从，仰面以手扳。
空虚走雷霆，雨电晦九川。
风师黑虎囊，面目昏尘烟。
翼从三神人，万里朝天关。
我从大觉师，得此诡怪编。
画者古阎子，于今三百年。
见者谁不爱，予者诚已难。
在我犹在子，此理宁非禅。
报之以好词，何必画在前。

晓日东郊扣隠扉，曈曈初日弄朱旗。
黄稍风舞先生柳，紫颊霜殷大谷梨。
粉艳清歌穿邃阁，碧溪寒韵落幽池。
我来载酒山翁醉，且喜秋香菊满篱。

朝骑宝马听鸡声，夕问归舟灶婢惊。
手扳抽还无责任，谏书讫了少施行。
有时短褐过邻舍，不记巍冠待迩英。
善类合离关世运，非人颊舌所能争。

物我乖离果孰亲，色空捏合本非真。
金狨马上惭穷相，玉镜台中识幻人。
南北宗禅皆具眼，东西施貌各含颦。
眉间一点元无喜，颊上三毛岂有神。

曾味西窗稿，经年齿颊清。
细评何物似，碧涧一杯羹。

东皇又罢调春手，花飞十不啻八九。
不论韦曲与少城，卸尽锦机忍回首。
唯余芍药不搀先，却与蔷薇相争妍。
小栏逼束恣娇姹，高架支撑尽蔓延。
倡花冶蕊都妆靓，赢得先开不相见。
若令环列见倾城，羞杀群芳争掩面。
瑞云吹紫染二葩，只让西京一魏家。
新佩荷囊重渍色，更乘兰馥七香车。
主人寿乐献寿觞，哦诗都带花边香。
看来诗胞云梦豁，只愁拶破古锦囊。
昨宵点滴山间雨，弄晴賸着花上露。
主人晓起试吸将，便得长生之妙处。
醉潮玉颊十分红，主人与花恰相同。
兴来持酒绕艳丛，更折繁枝簪席东。
看花醉眼未惺松，忽然跳入花蕊宫。
寿仙喜与花仙逢，更入太史滑稽中。

刺心真有志，批颊更何为。
试问唐新主，何如亚子时。

海棠开后雨冥绵，寒食清明又一年。
胜赏挨排三月朔，嫩晴将息百花天。
水光山色供图障，燕语鶑声助管弦。
我自吟边闲拄颊，笑人陌上拾花钿。

昨夜西风起白蘋，从前湖海几酸辛。
感今怀古无限事，拄颊闲思一怆神。
琼窟先生鼓玉琴，一调一弄符我心。
屈平宋玉不可挽，西风黄叶为知音。
初闻如风吹梧桐，次听如雨鸣芭蕉。
凄然如雁声遥遥，温然如鶑暖夭夭。
忽而转调缓复急，海风吹起怒涛立。
夜深星月堕蓬山，神官不管蛟龙泣。
顿又换指清而和，牡丹芍药香气多。
露桥月榭风雨夕，如此杜鹃愁奈何。
浩浩长风送急雨，寂寞孤鸿落寒渚。
昏昏月色老猿啼，蔼蔼风光新燕语。
又如晴鹤唳苍烟，倏似寒鸦噪晴川。
良宵砌畔响秋蛩，清昼林间悲风蝉。
我思此声不堪比，使人欲悲复欲喜。
五月葛亮渡泸溪，九月荆轲过易水。
此声喜喜复哀哀，我志渺然在江淮。
方且琵琶亭下坐，倏又郁孤台上回。
琴声展转我心碎，我心多少平生事。
弦中招我栖林泉，指下呼我入富贵。
上界瑶池玉浪寒，凤凰阁下罗千官。
紫皇宴坐苍琳宫，岂复知我犹人间。
龟台烟冷风萧萧，十万彩女歌云璈。
自怜踪迹今尘土，安得金妃复赐桃。
青琅真人骑白鸾，日往日复玉京山。
不念曾与同僚时，清都绛阙何时还。
紫清夫人侍帝轩，朝朝嫣然妙华门。
盍思人世此凄苦，金鱼玉雁凭谁传。
琪花开遍翠微台，彩凤舞彻宾云仙。
麒麟守住虎关严，獬豸时复森其前。
不成终身只人世，吾身不翮心亦翅。
粗且神霄觅一官，早作啸风鞭霆计。
此曲此曲君休弹，老眼无泪徒悲酸。
自知逍遥时节近，与君一笑开懽颜。
太华宫中多白莲，以金为花玉为根。
上有琼甲金丝龟，夜吸珠露花间眠。
紫琅殿深不可诘，时有火铃飞出入。
殿中仙君乘云𫐌，三千玉娥傍侍立。
此般景象犹未忘，所以思念时悲伤。
闻君琴声洗我心，自盍泰然发天光。
我昔神霄西台里，雪肌玉肤冰霜齿。
长歌一曲惊帝阍，解使八鸾舞神水。
又尝飞过广寒宫，一见嫦娥琼玉容。
不敢稽首便行过，倏复呼我醉瑶锺。
水府左仙萼绿华，身居东华帝子家。
时以瑶琴鸣五霞，一声弹落琼台花。
上元太真安长仙，日事玉皇上君前。
玉龙娇痴不肯舞，独自奏帝鸣鸾弦。
此声远矣吾不见，人间琴声更多变。
谁能以此清净心，许多悲懽相练缠。
琼窟先生然我言，我是霆司笔墨仙。
昔为东华校籍吏，屡亦舞笔灵君前。
失身堕世自叹息，东华欲归归未得。
翠娥掩泪香骨寒，长天远水日相忆。
君知否，吾将呼起大鹏驾琼云，手持百万苍鹰兵。
前驱天丁后火铃，飞罡蹑纪下太清。
又将东海捕金鲸，骑之去谒蟾蜍精。
却持万阵貔虎人，下来红尘扬鼓钲。
更烦先生试一举，为我调中作金鼓。
为我唤起李太白，与我浩歌拍掌舞。
君琴定是天上琴，天上曲调人间音。
为君醉中一狂歌，千岩万壑白云深。

苍崖高处云蒙蒙，云气深中有碧鸿。
万里青霄飞径度，依然又掠西风去。
此时桂花开未开，故人不来鸿雁来。
一瞬四方无觅处，不堪回首潇湘路。
我方拄颊吟夕烟，徘徊欲赋空茫然。
故人有酒坐秋夕，似我两地遐相忆。
一写此诗聊问秋，江枫岸柳替人愁。
纵然对面亦如梦，幽情付在玉三弄。
玉笛凄凉远不闻，不念山中有白云。

避暑白云乡，茶甘齿颊香。
海城悲暮角，烟树淡斜阳。

夙酒萦怀处，芳亭拄颊间。
一鶑黄翠柳，双鹭白青山。

近代骚人咏性情，随心而发自分明。
吐吞风月咽喉爽，咀嚼江山齿颊清。
溪邑近闻工比兴，君诗端可派宗盟。
马头雪絮吟鞭快，好办佳篇奏集英。

天上雄鸡啼一声，人间万鸡相应鸣。
美人红酣尚未醒，锁掣金匙鹦鹉惊。
鹦鹉从来巧言语，声聒锦帏残梦起。
猛揎罗袖窝绿云，步逼妆台趁梳洗。
玉奁脱覆光烁人，洞房环曲惊晓春。
不是清空月飞入，如何中有姮娥身。
轩辕百炼今湮灭，扬州青铜却奇绝。
人非照镜镜照人，镜亦分明为人说。
媸妍一镜固两般，狐妇怀奸心胆寒。
闺中少女色庄丽，眉颊不妨终日看。

壑底云香不等雷，便携石鼎与俱来。
鹁鸠唤得西溪雨，顿得春从齿颊回。

山畦夜雨入春蔬，此手犹存足自誉。
甚爱踏青人已至，未能浮白子姑徐。
有山拄颊宁须笏，无策资身不为书。
莫向夕阳多感慨，百年长短一蘧庐。

不肯诸贤季孟间，归来云月尽跻攀。
谁憎命达昔工部，未必诗穷今巨山。
两鬓雪霜多是病，一蓑烟雨可曾闲。
花前得酒微成醉，欢颊春红觉顿还。

西风忽凄厉，皎月流素光。
客从何方来，兰佩芙蓉裳。
挥琴发哀弹，夜寂山苍苍。
可人者麹生，挽我无何乡。
醉中眇万物，拄颊歌沧浪。

神仙不求三朵花，颜色不求阴丽华。
但愿时清风日好，娱此无裘痴钝老。
花光云锦柳麹尘，买春不用孔方兄。
止过寂寂还寂寂，有弟有弟远方集。
客来我常为段干，长恐高卧惊袁安。
踉锵开门门措指，为见阿同无量喜。
阿同尔来新诗多，句法不减水部何。
盎然醺人如酒美，梦回牙颊闻余旨。
我诗端如食小鲜，间厕八珍徒赧然。
掀髯浩歌不能止，酒酣一麾铁如意。
高楼捶碎谪仙狂，茫茫宇宙隘而妨。
手捋虎须终不悔，谪仙与我如龚隗。

咸淳七年正二月，天灾人异何稠叠。
细推厥咎端有繇，孤臣未言先泣血。
日当丙子月当寅，湖州毘山有妖孽。
曹家产子威杀人，二首一身连骨节。
左首似爹右似娘，浑舍惊走趾欲折。
里胥不敢上其事，一州喧喧腾颊舌。
从来天子天下首，二首之占何待说。
我闻唐家仪凤年，的证端为今日设。
泾州之民有生儿，异干同躯不容裂。
是时武氏乘其夫，唐祚中微殆将灭。
圣朝家法与唐异，四星在天循轨辙。
咎在君阳非太阴，娲羿虽殊祸俱烈。
人妖示变未三旬，二月天灾来不辍。
粤从己亥至壬寅，据历雷声未当发。
胡为砰訇震天鼓，四日四夜声不绝。
上天威怒端有意，要使吾君用刚决。
夏竦奸邪致天变，仁皇感悟真明哲。
只凭霹雳一声雷，扫去有同汤沃雪。
后来高庙遵故典，汤相罢归同一诀。
奈何灾异过两朝，犹复留此大饕餮。
二首之儿四日雷，占虽不同应无别。
作诗会入五行传，谨勿流传取剠刖。

及瓜一笑上浮艎，孤淡无君得趣长。
秋月春花入牙颊，锦机绣段出肝肠。
诗题寺壁云根润，江送蓬婆雪汁香。
丞相旧知为学苦，回轩应问石渠郎。

元祐丰家几世孙，依然风概至今存。
着鞭自许河南逖，举酒相期洛北温。
联句有诗留月观，御戎何策告天阍。
切毋饮却西湖水，齿颊冰霜置勿论。

使星一点寿星边，惠我三湘两阅年。
既付龟符还楚垒，便持犀节上尧天。
何参接踵新规在，侨札论心旧识然。
入对丹墀访南事，细陈霜颊障蛮烟。

妾家淇园北封君，厥祖慈事宗苍筼。
子孙异代贞节闻，枝分一派从南巡。
千古流落湘江滨，几番雨露敷新荣。
斑斑不改啼红痕，膏煎漆伐悔自矜。
卒以取祸罹斧斤，工巧斲削资它人。
管城夫子出意新，作俑取义何其云。
致之千里充吾庭，命以汤沐虞嫔名。
仿佛太伯之文身，虚中直外圆且明。
不丝不穀不受尘，一笑不用捐千金。
曲眉丰颊从杂陈，虽有多喙无一嗔。
晨夕荐我眠风棂，曲肱时复呼真真。
骨虽非玉肌似冰，蝶梦不到巫山云。
白家蛮素卿自卿，老我祝尔毋忘盟。
以便吾体全吾神，招魂共读离骚经。
推枕同作华胥民，只虞一夜秋气清。
犹筐中扇墙角檠，盍为青奴亦作白头吟。

儿时摘青梅，叶底寻弹丸。
所恨襟袖窄，不惮颊舌穿。
我年不自觉，以我齿尚完。
尝新试一荐，喉棘眉先攒。
岂味不悦口，岂老难强餐。
人生煎百忧，算梅未为酸。

十五日前，结而不解。
十五日后，解而不结。
正当今日，结也休，解也休。
草鞋对颊耸八耳，拄杖横身撑两头。
五湖四海衲子为冤雠。

人生何用广田宅，忧怀千岁不满百。
饥来粝饭荐苜蓿，不必脍鲤更炮鳖。
何人日流饿虎涎，望望一饱蚁慕膻。
岂知山林一天性，悠然野兴浩无边。
冬菁春韭总甘美，入口寒泉生颊齿。
鼎烹虽不罗八珍，盘餐尽定供百指。
不妨寂寞类首阳，免得市声入耳忙。
蕨薇风味千载下，发以姜橙苏蔱香。
洗教瓦鼎光如镜，自拾樵薪归野径。
兴来小摘烝复湘，不用玉纤巧饾饤。

我穷嗜客如黄歇，藜藿家风曾歃血。
公田稻秫五十亩，倒尽空樽双眦裂。
床头有瓮不忍尝，曲尘烂烂𥬠无浆。
知君亦笑肉食鄙，辍赠一鼎春风香。
有燋尚足供轑釜，颠倒柔青萦菜缕。
看看双颊上红潮，绝胜槟榔驱瘴雾。

树老仍初叶，山寒正晚花。
孤舟双港水，新燕旧人家。
何处依刘表，谁欤异孟嘉。
西山供拄颊，随意数归鸦。

天亦何曾忘此翁，颊红留待醉春风。
剩吟诗在何妨老，只欠官称未是穷。
五夜月痕云一角，十年风物鬓双蓬。
□□□□□□□，倘有江船吾亦东。

平生子刘子，劲气横秋霜。
不肯作短簿，海漘驾飞航。
棱嶒高颊颧，碧眼须眉苍。
鶑花风月夜，锦绣倾肝肠。
诸公盍推毂，置之白玉堂。
筦库着此士，四海空茫茫。
仆也客于浙，云阡凄故乡。
退鹢岂坦率，瞽无预文章。
乘除君晚泰，尚欲思激昂。
年饥仅半菽，羞涩无酒浆。
赆别祗此诗，君无诮凄凉。

札住智者颊舌，剖出达磨骨髓。
长剑倚天，寒光焰焰。

多公苦嗜吟，殆类书痴窦。
水火燥湿仝，一见懽如旧。
七步未为敏，百篇可立就。
咀嚼牙颊香，氤氲满襟袖。
浑浑乎其来，势若瓴建溜。

吾心爱黄叶，不翅于南金。
九月秋风高，柴门积来深。
一一自掇拾，书我白头吟。
吟成意谁与，拄颊对遥岑。

吾生嗜苦茗，春山恣攀缘。
采采不盈掬，浥露殊芳鲜。
虑溷仙草性，崖间取灵泉。
石鼎乃所宜，灌濯手自煎。
择火亦云至，不令有微烟。
初沸碧云聚，再沸雪浪翻。
一碗复一碗，尽啜袪忧烦。
良恐失正味，缄默久不言。
须臾齿颊甘，两腋风飒然。
飘飘欲遐举，未下卢玉川。

堂上萧然昼户开，澹松疏竹荫苍苔。
白云无事不肯出，幽鸟有时还自来。
何处覆车迷径路，几人缓颊走尘埃。
支离得意谁知我，自对庭花引一杯。

卷收湖海入高怀，勘破人闲蛇影杯。
老骨耐看寒后柏，古心相沃渴中梅。
何妨风日同清美，不怕山云碍往来。
多少诗香播牙颊，夕阳移酒坐兰苔。

雪不能甜橘小酸，若为有此蜜冰团。
比将金弹可胜软，嚼破水精如许寒。
泉石碎声鸣齿颊，乾坤清气入脾肝。
京华六月尘生渴，赖尔烦襟得自宽。

风行水上真文章，不羽不胫游四方。
妙语缀入牙颊香，意有佳客扬其芳。
美君金璧不愿将，多文为富纷储藏。
牙签玉轴缃缥囊，书船贯月飞虹光。
鼎肉试取一脔尝，珠玑璀璨锦绣张。
疾指快读下五行，虎凤蔚跃蛟龙翔。
尚欲效学鸡林商，遍索伟制丰行装。
哲匠谨勿麾门墙，当遣纸价贵洛阳。

食肉隠两颊，饲母向颓垣。
终感主养母，能将死报恩。

小奚挑荠携篮去，寻遍颓垣与荒圃。
根染微黄怯晓霜，叶铺嫩绿滋春雨。
沙瓶鸣井{奭斗}寒泉，膏泥濯尽夸芳鲜。
松风𫗋𫗋沸茶鼎，晴窗唤醒幽人眠。
细嚼甘香凝齿颊，味与首阳薇不别。
茆舍清贫乐未涯，搜吟况有梅梢月。
五陵玉箸耽膏腴，岂知菜味天渊殊。
茶罢筇枝发清兴，山后山前行一转。

僧钵一粒饭，农家一滴血。
战争收拾归，知费几牙颊。
明玑杵白，别甑炊香。
伴客地炉烧榾柮，无宾主话商量。
切忌增金以黄。

麦熟即快活，汝不食麦空饶舌。
前时斗粟银百星，老农无银色菜青。
此鸟年年啄草子，今年草根救人死。
鸟无所食饥奈何，见人食麦喜且歌。
催人锻磨尤殷勤，前身恐是老农身。
大麦炊糍先祭祖，小麦作餠赛田神。
姊捉麦，姊捉麦，姊娣相随筐有获。
田间滞穟纵复横，伛偻东阡与西陌。
婆餠焦，断消息。
而今麦熟婆当还，莫忧餠焦儿不食。
脱布袴，村村雨满田无路。
平生不惯着新衣，两腿泥深逐牛步。
脱破袍，与郎裁衫两髀高。
田头赫日晒额焦，脱衣挂树踏桔槔。
画眉叫，画眉叫，抹截梳装趁炊早。
夫妇如宾有古风，乌头白颊宜相好。
上堂问讯白头翁，蚤晚寒温候不同。
善事阿姑姑不恶，麤茶淡饭是家风。
提葫芦，沽美酒，布帘书字邻家有。
沽来行馌望田头，先酌甆瓯奉姑舅。
不学前村百舌儿，说非说是摇花柳。
不学桑间鸠妇相勃磎，天阴逐去晴归来。
大妇偷，我弗偷，辨说曲直令侬羞。
浅铺薄遍煮苋汁，二升麦餠鹘突流。
爷饭饭，奉亲约己渠非讪。
谁倚阑干十二红，鲜鲜翠碧乱芳丛。
烛烧花蜡夜嫌短，词斲锦囊尊不空。
此事有分求不得，不知归去从耕农。

种浸清明后，芽烹谷雨前。
未能饥守死，何不力耕田。
溪草凫毛滑，山花雉颊鲜。
倦行聊少憩，茅屋带晴烟。

不忘西来意，开窗西复西。
柳悬鱼怒颊，蒲缚蟹团脐。
县近更传信，寺围钟到齐。
山翁出山处，放杖得新题。

谿草鸭头相间绿，山榴雉颊一时红。
白鸥飞起无寻处，衮入梨花柳絮中。

为渠销瘦为渠愁，减却风流剩却羞。
得雨如投碧玉井，随风似堕绿珠楼。
医颊髓空无处觅，返魂香断为谁留。
此诗吟罢难消得，八十翁翁一笑休。

青青塞草始知春，又见平林枣颊頳。
蛇起天津流枉矢，鸟飞淮甸覆行尘。
漆城按堵宁辞荫，石马霑沟会有神。
千古睢阳无处觅，不知臧质是何人。

岚气深笼屋，机声细出林。
落花流水迳，芳草短墙阴。
啼鸟招人处，斜阳过客心。
明朝坐曹去，拄颊盼遥岑。

秋气入我窗，秋风吹我裳。
可人溪上来，语妙齿颊香。
余味彻肝肺，散作六月凉。
苦吟有天知，不知正无妨。
譬如丛生兰，无人亦自芳。
明珠遗我把，烂烂照乘光。
疾风驾沧海，世波正茫茫。
老气盖九州，老眼隘四方。
黄尘暗长淮，蒹葭色苍苍。
醉草马上檄，举瓢酌天浆。
云开帝星明，妖彗收光芒。
长江砥样平，鸥鸟水泱泱。
照影东湖滨，矫首看横翔。
钓竿拂珊瑚，凉意满归航。
到海得明月，寄我毋相忘。

益也非庸僧，黄卷粗渔猎。
身虽阛阓中，耻与喧嚣接。
朝弹侧楸局，暮杵青黏叶。
妙理脱扃键，高谈腾辅颊。
繄予困缰锁，荏苒尚吏牒。
不见才七年，霜髭已盈镊。
借问何所因，苦吟诗满箧。

瘦骨如山老病骢，圉邕治药竟无功。
岂徒倜傥权奇惜，曾与艰难险阻同。
万里风沙来往外，十年宾旅送迎中。
□□一失真难得，宁少人间女颊红。

未极皮毛落，端难颊舌传。
夔音谐柷敔，岐脉按钩弦。
举目常如见，关心或不眠。
江湖无正色，龋齿亦嫣然。

谁保南阳百世阡，控颐别颊每堪怜。
发丘郎将焉容御，裸葬王孙幸获全。
何所不如围即墨，厥今安在像祁连。
小诗更举樊崇事，好与慈孙孝子传。

之子博古今，妙年著儒冠。
顾肯易戎服，屑为游徼官。
未喜弓力武，尚爱虀盐酸。
紫面颊骨耸，赤心胆气完。
得非真将种，终当拜汉坛。
曰予俎豆学，素不梦粪棺。
甬东富海物，槁鲜供烹餐。
曰予岂嗜味，啖茹实所安。
共惟伯厚父，三入专金銮。
万古贮胸次，四溟涸毫端。
今年七十五，两纪歌考槃。
举世一影独，晚进再拜难。
庶几因此行，抠衣趋门阑。
幸不辞孺悲，昼夜勤仰钻。
列宿共辰极，众羽朝祥鸾。
万物各从类，同心臭如兰。
去去不可追，着鞭驶征鞍。
我亦意欲往，惜哉步蹒跚。

四十青春七十翁，客楼时得一樽同。
子将仕矣云霄上，我合归欤涧谷中。
凉夜岁星守南斗，丰年江国喜西风。
许追父老鸡豚社，为说犹能醉颊红。

近人于仕宦，如以韩卢猎。
泰山有不见，得兽夸足捷。
学问夫何如，有书钥诸箧。
府史以为师，仅能署吏牒。
雕鞍骤肥马，画阁贮美妾。
万一至公相，岂堪任调燮。
老友刘密翁，早隶周孔业。
大辂鸾和鸣，大乐律吕协。
南省据都曹，不以贵自挟。
朋来多下交，宾至必谦接。
解官寓城东，座寒乏毡{叠毛}。
高卧懒问选，两落秋蓂荚。
积薪后居上，彼勇哂吾怯。
为言耻孟晋，如病夏畦胁。
有时酤我饮，荒墅纵步屧。
果核饤俎豆，羹糁供匕䇲。
居然道怀孚，宜尔情话接。
公才岂不知，大川宜作楫。
顾于名利波，未肯卜利涉。
人生惑外物，种种意欲惬。
高睨官爵梯，等级恨不躐。
愚窃窥此翁，嗜欲阱已敛。
宁为三省鲁，不慕一诺侠。
经史入胸中，邱陵堆重叠。
文词落笔下，布泉极熨帖。
庄重异新锐，详缓蔑虚詟。
谁欤心怏怏，或者言喋喋。
气帅直其内，义理为管摄。
归欤扫松楸，试负都门笈。
中书多缺员，闻早下堂帖。
不然肃政台，冠豸群小慑。
分司江之南，亦足煦疲劣。
去当柳嘶{扎/虫}，还及杏飞蝶。
鲰生岭海梦，尚忆鸢跕跕。
短随李广衣，长弹冯驩铗。
万死脱一生，粗免翳桑辄。
今年七十老，鬓秃无可镊。
与人素寡合，况又畏讼谍。
往往交游间，平地生巀嶪。
万里风枝殊，一旦合鹣鲽。
挥麈许谙听，曳履容追蹑。
公将北阙觐，我终南亩馌。
甚欲饯远郊，扶杖尾蹀躞。
愧无一杯酒，阳关唱红颊。
他人侈别筵，椎牛宰刚鬣。
而此何枵然，穷极棋无劫。
顾视童子佩，帨砺若觹韘。
持干富人肆，讵肯出质贴。
吟兹送行篇，终夜不交睫。
浩浩号西风，索索雨木叶。

浪多年二十，是事弗如之。
老我初登第，闻君早解诗。
风霜悬齿颊，锦绣簇肝脾。
才是通漫刺，谁非献屈卮。
贵人遗世患，寒士扼时危。
道泰官犹冷，身穷气未衰。
虽无间屋妾，已有肯堂儿。
村拟茅斋卜，山将画卷随。
贺成良匪易，裒益复奚疑。
岁稔田收倍，秋凉渚泛宜。
定应争倒屣，不惜共捐赀。
千斛归舟驶，梁文想预为。

我亦爱闲居，好山环屋青。
拄颊坐来久，冉冉白云生。
山中有三秀，谁为采其荣。
散我腰脚顽，使我神观清。

爽气锺于西，峨眉横太白。
春风吹不暖，暑路有积雪。
月照平羌冷，云顶七顶湿。
游戏两谪仙，银河洒醉墨。
遂令汉嘉郡，千古占一色。
一从殊方走，江山颇萧瑟。
流落各天涯，相逢未相识。
微闻庄舄吟，握手话畴昔。
乃知此邦秀，终不断地脉。
权门车如雾，众甘炙手热。
而君独几先，惟恐涴我笏。
伟哉百尺楼，西望即乡国。
爽气今已回，何妨高拄颊。
里中表圣公，千载推汲直。
当年几谏纸，扣笏良鲠切。
意欲摧百士，死职非所惜。
此笏岂其遗，正自峭风骨。
愿君善藏之，击邪看他日。
也无羡堆床，富贵竟何益。
长镵白木柄，乃我手中物。
惟有故乡梦，与君共愁绝。
何当驾双鹄，万里溯寥碧。

人生自作计，北屋连南庄。
其间复何有，积粟埋屋梁。
敢村有退士，用意独异常。
种菊一万株，规作岁晚粮。
老农与老圃，工勤略相当。
春雨茁陈根，柔荑绿于秧。
剪翳披厥颖，叶盛在本昌。
啜之付茗椀，聊诳藜苋肠。
秋高饱风露，粲粲枝间黄。
使天而雨金，不可以为粮。
此赐何敢慢，再拜然后尝。
挼挲不劳咀，迸入牙颊香。
三咽下丹田，字之曰黄粱。
其情性具烈，毋以他馈伤。
为尔制颓龄，使尔寿而康。
彭泽有公田，秫种半顷强。
正使及秋成，所得亦已凉。
奈何不少忍，决去惊鸿翔。
百匝绕东篱，采采不盈筐。
高吟发清饿，持此送一觞。
珠玉实其腹，千载有耿光。
子亦慕陶者，闭户歌慨慷。
但得三径存，何虑一庄荒。
老我饥不死，谁与辟谷方。
作诗聊以赠，一笑为发棠。

南湖山人小戏剧，夜半钧天闻拊击。
音节疏宕凤起舞，至今笋簴遗枞业。
君来访古用此时，地老天荒何处觅。
矻矻渡尽涧与冈，确荦径微予趾棘。
重华忽已三千载，凤鸟一去无消息。
石兮石兮奈尔何，搔首湖滣徒伫立。
群仙拍手相劳苦，但知簸空吸寒碧。
殷勤问翁今何如，方瞳炯炯映丹颊。
颇记三生石上无，读书双趺雨苔涩。
归来举似翁一笑，飞鸿踏雪那可忆。
子其为我谢群仙，不妨天游复八极。
袖中行记真画图，留向人间作奇特。

金飙吹暑顿然清，闻早空庭一叶惊。
拄颊偏宜对朝爽，挥毫正好赋秋声。
镜中髯短休烦镊，壁上弦闲不受檠。
志士由来多慷慨，何如百啭听鶑鸣。

多谢老弥明，金芽石鼎烹。
一瓯浮雪白，两腋觉风清。
齿颊回真味，诗联悟道情。
北窗高卧处，魂梦到蓬瀛。

文献中州仰大邦，姓名由此带天香。
襟怀月照江湖水，谈笑风生齿颊霜。
天理每从闲处见，诗篇常向静中忙。
明朝小队郊坰去，傥有新吟寄一章。

天台华顶飞丹霞，飞梁绝壁仙人家。
刘郎归去不复返，千年药径生𧏖蛙。
老翁家住山谷口，入山往往逢青华。
授之长生不死药，山头采采札与砂。
炼养火鼎成黄芽，日虀蔓菁饭胡麻。
方瞳丹颊生鼎花，犹为人世忧龙蛇。
下游汗漫周八遐，手持药管青牛车。
更资易数余齿牙，占步祸福百不差。
朅来访我一舍蜗，剧谈世事长吁嗟。
我语君，君试听，劝君不用六十四卦推天星。
但愿得君肘后之丹经，普度百万亿生灵。
君不见安期生、李少君，一匕神楼生羽翎。
入无间，升苍冥。
造物虽有数，不能囿无形。
人人绝粒餐琼英，免堕巅崖受苦辛。

玉颊寒肌强对人，今年清瘦不胜春。
相知只有窗前月，摹写春风水上身。

谁斧若木枝，铜干苍玉叶。
年年来沧波，疑与溟渤接。
戏携赤玉舄，跨此寒岌嶪。
飘然造殊庭，不用维与楫。
浩浩吹天风，凉气入衣衱。
拍浮天汉滨，匏瓜芒𤇹𤇹。
黄牛不服箱，放绳掉长鬣。
素娥不织裳，抛梭理香颊。
千年苍藓痕，机杼空妥帖。
疑是娲皇土，藏去压归箧。
归来不知处，满目迷空堞。
惟有卖卜人，知向天根蹑。

婉婉马上女，两颊莹寒玉。
弓弯敲镫踏，侧立纷相逐。
借问谁家儿，近出常山族。
儿家昔鼎贵，煌煌什朱毂。
父亲守常山，忽值胡马蹙。
起义功不成，巢倾卵亦覆。
妾身转流落，岁久无钱赎。
欲去无缘由，安得南飞鹄。

去年九里路，乌攫人肠挂枯树。
今年九里溪，沙头白骨高复低。
人生变灭如泥土，死后犹传姜万户。
翠眉粉颊谁家儿，夜赴军前效首虏。
将军多爱恩意疏，分将吴口充包苴。
殷勤道与送行使，前日朝官多有书。

满目风埃落日低，拳支醉颊面山西。
平堤树密欲藏寺，古渡舟横不碍溪。
渺渺几竿秋水浄，哑哑三匝夜乌啼。
老来独有诗情在，口占新晴付小溪。

北帝宫中亿万姝，天花散尽满天衢。
蓬山宫阙白禽兽，秦地山河银雁凫。
寒耸吟肩呵滴砚，春回醉颊宴开炉。
梅花半树南枝早，梦遶孤山访老逋。

墙院人家少市声，高槐古柳绿初新。
阴云犹阁西山雨，城郭常吹东海尘。
杏颊簪花红照树，虫丝罗巷昼窥人。
岐阳石鼓无由见，深锁儒宫碧草春。

庞眉鹤发一诗翁，肯伴渔夫理钓筒。
芦溆柳塘新涨外，竹篱茅舍晚烟中。
乡书再捧衣犹白，村酒频沽颊借红。
万事无言归一笑，仲车元不是真聋。

买舆过银树，水落见潦迹。
残雪闪斜照，篱落掩鱼泽。
鸟飞山意冥，雁度水光碧。
乘兴觅酒垆，荒市绝殽核。
入暮路程杳，寒皲面颊赤。
时艰人烟稀，终日涉荒僻。
岂独慨风景，亦且倦行役。
茅店投深幽，月明野田白。

搔首推篷晓色新，雪花飘瞥大江滨。
渔父醉，不收缗。
白髭红颊玉为人。

燕颔鸢肩都易写，从前只道点睛难。
近来阿堵君休问，灯下时将颊影看。

行边无鸟雀，卧处有腥臊。
露打须眉硬，风搜颧颊高。
流离外颠沛，饥渴内煎熬。
多少偷生者，孤臣叹所遭。

茫茫地老与天荒，如此男儿铁石肠。
七十日来浮海道，三千里外望江乡。
高鸿尚觉心期阔，蹇马何堪脚迹长。
独自登楼时拄颊，山川在眼泪浪浪。

幕燕方如寄，屠羊忽复旋。
霜枝空独立，雪窖已三迁。
漂泊知何所，逍遥付自然。
庭空谁共语，拄颊望青天。

忆昔闲居日，端二逢始生。
升堂拜亲寿，抠衣接宾荣。
载酒出郊去，江花相送迎。
诗歌和盈轴，铿戛金石声。
于时果何时，朝野方休明。
人生足自乐，帝力无能名。
譬如江海鱼，与水俱忘情。
讵知君父恩，天地同生成。
旄头忽堕地，氛雾迷三精。
黄屋朔风卷，园林杀气平。
四海靡所骋，三年老于行。
宾僚半荡覆，妻子同飘零。
无几哭慈母，有顷遭溃兵。
束兵献穹帐，囚首送空囹。
痛甚衣冠烈，甘于鼎镬烹。
死生久已定，宠辱安足惊。
不图坐罗网，四见槐云青。
朱颜日复少，玄发益以星。
往事真蕉鹿，浮名一草萤。
牢愁写玄语，初度感骚经。
朝登蓬莱门，暮涉芙蓉城。
忽复临故国，摇摇我心旌。
想见家下人，念我涕为倾。
交朋说畴昔，惆怅鸡豚盟。
空花从何来，为吾舞娉婷。
莫道无人歌，时鸟不可听。
达人贵知命，俗士空劳形。
吾生复安适，拄颊观苍冥。

仲冬景气佳，旷然思远涉。
晨遵大堤去，寒日在马鬣。
浮屠红尘外，楼殿焕层叠。
地遐幽景闲，瑶碧秀林叶。
清香时出箔，余经尚委笈。
跻阁眺远陂，浮阳来晔晔。
花枝亦已柔，行见春露浥。
久耽田野乐，况与贤俊接。
逍遥永日暇，尘事不过睫。
昔人重时晷，所志树勋业。
慨予胡不然，空陋无所挟。
诗情朝生肠，酒气暮醺颊。
陶陶大化内，得此自为惬。
诸君能我从，游履方屡蹑。

松乔去我久，高驾不可攀。
何意尘外游，近在王城间。
先帝昔临御，抱冲启玄关。
营宫奉岳镇，缥缈当人寰。
疏泉抗台殿，拟迹三神山。
想像列仙下，半空来佩环。
云车倏容与，旄节俨成班。
翩翾万玉女，红颊翠羽鬟。
世人那得见，石坛空自闲。
伊予厌羁跼，酷甚负病瘝。
兹行适所愿，帖若贾在阛。
春风吹园桃，几日朱霞殷。
寒碧竹间见，新黄柳际还。
主人非素期，促具初无艰。
抗侯角善手，持觞发欢颜。
尚无形骸累，安问绂与纶。
跋马兴不尽，东池水潺潺。

火云烧空日色烈，暑气着人方郁结。
岩翁宴客水亭东，竹色蕖香献清绝。
瓜削水晶莲剖珠，象箸犀盘盛陈列。
银罂捧出白玉醅，透鼻香浓风味别。
传来未到心已寒，滟滟琼光莹而洁。
初疑炎帝行冬令，壶结冰澌洗袢热。
又疑仙掌流沆瀣，破□倾来和玉屑。
谁向蓝田拾瑶英，酿成奇液色澄澈。
恐是太华井中溢，修绠铜缾汲不竭。
又恐夜半雷破山，石髓分流乳泉裂。
既非西貉绵羊酥，又非缑山仙鹤血。
胡为照眼光陆离，药玉盘中色难别。
令人敢咽不敢漱，怕有飞霜寒齿颊。
一杯一杯复一杯，肺腑尽化为冰雪。
忆昔曾诵坡仙诗，白酒无声泻油滑。
开编自觉馋涎流，讵谓今朝得亲啜。
主人酝藉如此酒，气味清醇韵芳冽。
𫗦糟诸子醉六经，抱负长才特施设。
君王作醴思用贤，应向商岩求曲糵。

卢公全盛时，桃李何纷纷。
冠盖蔽白日，谈笑起青云。
林翁我乡曲，同业又同门。
如何三十年，白头始相闻。
全家作楚鬼，只影穷江源。
起手问曲折，口涩不肯言。
宁非衣食牵，犹赖齿颊存。
叹此皆有数，吾书已云云。
下尽浮世尘，上通先天根。
事来即顺受，不得劳悲欣。
我老耕破砚，百钱混人群。
听之如饮醇，油油至微醺。
所恨各有役，东帆复西辕。
平生李元礼，归为致寒暄。

两颊棱棱额下分，更无坳处可藏云。
西风怕夺行人眼，荞麦满山铺锦云。

源公作诗可怜生，亦有谡谡山林声。
见说丰姿委缣素，霜颊黛顶照人明。

造化运可见，浑天何用仪。
日月转两毂，阴阳分四时。
化育出万形，加之成气姿。
倚筇看生意，莫测其神奇。
和风随土至，膏雨著物肥。
千红咸竞晨，万玉亦乘机。
深深起蛰龙，一一破伏龟。
险不畏臲卼，难不避石藜。
启荆披瓦砾，撑屋触藩篱。
头头出兕角，身身水犀皮。
大方欺小弱，尖先后止迟。
不知水先颊，游客戴鸱夷。
六经无此物，昉见韩奕诗。
韩侯富贵人，何况贫儒饥。
咏形兼咀味，东坡韩退之。
长镵君莫讶，容我踏朝曦。
内戒𢭏虀妇，外征老圃师。
留先凤凰止，勿积蜜蜂脾。
味既不可极，斑亦勿再窥。
待尔林下友，一洗胸中痴。
清风翠阴动，羽扇日接篱。
此时林下客，何以并其儿。
作未争长日，滕高陵薛低。
一旦并夷齐，兄弟无相疑。
庭前耸矛戟，栖鸦犹不知。
斜阳遶三匝，疑事不能归。
岂徒固吾圉，且不染尘泥。
此儿真世宝，何必他谋惟。
古来贵高上，盛德恶浇漓。
宁令烹不鸣，勿杀全德鸡。
莫言一林竹，此路终不迷。
何必趋青琐，亦胜对紫薇。
携琴对此君，三叹锺期希。

万山郁回合，群木尤老苍。
细路百盘折，崎岖陟羊肠。
凉阴覆峭壁，萦回涧流长。
绿萝下百尺，笑挹清泉香。
甘寒试一漱，齿颊凝冰霜。
拂石坐未去，樵叟来我傍。
云此涧中水，其源来浦阳。
浦阳婺属邑，亦我父母邦。
欲我饮此水，而不忘故乡。
叟言起予意，振衣欲飞扬。
便将随水源，径度千仞冈。
叟前挽我衣，迟留且勿忙。
吾家隔前坡，林居愧荒凉。
寒醅旋可压，为子炊黄粱。
微径行荦确，柴门隠松篁。
推户拂尘席，延我入中堂。
呼儿出长揖，阔步何蹡踉。
问我从何来，惊顾走欲僵。
屡呼不复出，自起致茶汤。
坐不分宾主，高谈到羲皇。
炊烟淡茅屋，劝我饮尽觞。
葫芦烂鹅鸭，盘饤罗芥姜。
一饱共酣寝，此乐殊未央。
摄衣起谢叟，听我歌慨慷。
风埃暗宇县，干戈几抢攘。
朽骨缠蔓草，呻吟卧残创。
荒丘奔狐兔，断础悲蛩螀。
奔逃不相顾，流离各凄伤。
十年未返业，几人失耕桑。
而此源中民，熙然独徜徉。
数家联聚落，茅茨带林塘。
笑语声相闻，隔篱灯火光。
翁妪各垂白，童稚纷成行。
嫁女必近邻，生男不行商。
死徙无出境，耕织各有常。
地罏老瓦盆，竹几素木床。
俗淳器亦古，岂识时世妆。
瓜瓠满篱落，麻苎翳门墙。
缺窦出鸡犬，平坡散牛羊。
豚蹄一盂酒，神休答丰禳。
村讴杂社鼓，醉舞衣淋浪。
昼无悍吏恐，夜无群盗狂。
生者遂所养，死者得所藏。
其乐有如此，宜与世相忘。
叟前重致词，为子言其详。
使我居华屋，绮疏交洞房。
使我服鲜丽，翠襦绣罗裳。
食必具水陆，饮必酣琼浆。
出则盛车骑，锦鞯紫游缰。
归则拥歌吹，粉黛环姬姜。
贵封侯万户，富储粟千仓。
如此岂不乐，患至难豫防。
利者祸之的，何地非战场。
况有吏椎剥，宁免盗陆梁。
安贫即乐土，多财必遗殃。
人生守常分，世事胡可量。
我闻重叹息，临风几徬徨。
林霏掩苍翠，回首路杳茫。
远山衔落日，惨惨尘沙黄。
因思桃源中，人多寿而康。
山深事简寡，居安俗淳良。
不与外人接，别在天一方。
儿孙自生长，古今任兴亡。
世以为神仙，此说诚荒唐。
平生志远游，恨不穷八荒。
去家百里近，绝境见未尝。
邈与桃源居，异世遥相望。
安知千载下，以我非渔郎。
独恨无桃花，夹岸摇红芳。
花落春水涨，一苇或可航。

雪天无晨昏，尤难辨西东。
高低赋万象，偶尔一色同。
会皋日与月，终愁雨兼风。
居人掩关卧，况乃逆旅中。
买薪呼斗酒，黧颊生微红。

古有淳寂乡，君与陶阮到。
每评伯伦颂，谓胜周公诰。
山间童负锸，台下人拾帽。
短鞭跨辽碣，破毯眠雪窖。
归来四壁立，挟册坐乡校。
悠悠泮宫水，羹有芹可芼。
案上方醉吟，室中已饥告。
长缾卧虚檐，破釜架空灶。
翠眉方与齐，赪颊忽自悼。
愁踏布衾裂，羞拆海图倒。
先生乐陶然，美睡呼不觉。
达士多迂拙，庸儿竞嘲噪。
岂知海上鲲，姑隠雾中豹。
岁晚空斋人，杖屦辱相好。
百钱呼儿沽，一榻为君扫。
浩兴忽长歌，衰意亦旁噪。
衔杯孤月落，椎壁四邻闹。
明当远行役，寒雨映客棹。
秋江蒲稗深，伫子平安报。

西山爽气入吾诗，拄颊含毫有所思。
欲把求田语玄德，莫因学圃笑樊迟。

西山入拄颊，终带板绶累。
悠悠轩中人，心闲得真趣。

管马心何在，排车意自闲。
问时将手板，柱颊对西山。

作县古难今更难，凿空无计借雕残。
长教眼对葛峰碧，便觉胸如楚泽宽。
几为掀髯得佳句，未应拄颊事遐观。
三诗一赋严如律，真是江西道院官。

春老麦黄三月天，青山处处有啼鹃。
悬崖几树深如血，照水晴花暖欲燃。
三叹鹤林成梦寐，前生阆苑觅神仙。
小山拄颊愁无奈，又怕声声聒夜眠。

过为世希氏，史牒鲜著名。
孰谓吾之邦，有以至孝称。
想其事双亲，诚恪通神明。
身后一抔土，世犹不敢轻。
乐公诚乐善，记名誓遗氓。
偶读灵禽碑，得之嘉不胜。
吾邦有盛德，岂宜久沉冥。
恨不访遗冢，下拜涕泣零。
又恨失名字，无以附汗青。
自伤无赢赀，傍建旌孝亭。
当使孝者见，事亲坚其诚。
且令顽悖儿，内愧面颊頳。
因兹或改行，为国省繁刑。
徒将拙言句，颂咏播芳馨。
蒿茨莫浪剪，牛羊勿妄登。
过者宜下马，呵护烦山灵。

湖桥北颊花坞，水阁西头竹村。
霏霏薄雾红暖，漠漠轻烟翠昏。

溽暑郁不开，矗矗云万叠。
长风卷地来，冻雨不濡叶。
虽无润物功，凉泠得所惬。
须臾号怒息，清月照壁颊。
小冠簪短髪，衣裾轻猎猎。
欹倾依曲几，暂尔苏疲苶。
坐久不思眠，草间微露浥。

鸡犬相闻桑柘春，风光明润帝乡邻。
群峰斜转太行角，万谷同趋马颊津。
簪组倾都邀别袂，壶浆满路候行尘。
非君厌薄承明直，天子方今重治人。

侯公缓颊太公归，项籍何曾会战机。
只见鸿沟分两处，不知垓下有重围。
危桥带雨无人过，败叶随风傍马飞。
半日垂鞭念前事，露莎霜树映斜晖。

寺本梁瓦棺，地临吴建业。
何人构虚亭，胜概压危堞。
岩扃豁常开，江练静相协。
洪涛虽震腾，迅流终妥帖。
远穷沧溟尽，近与长淮接。
水色古今同，潮声朝暮愶。
中间数洲渚，来往拏桴楫。
摇深鸣榔喧，渡阁孤帆怯。
到此是安澜，游人无病涉。
满槛霁光浮，平林风势猎。
黄昏烟引素，清晓波成褶。
归云闲自飞，列岫平如帖。
秋岸狎鸥鸟，春城噪批颊。
园橘冬垂丹，堤榆夏飞荚。
竹径粉筠坠，松梢饴露浥。
老桧倚轩檐，干劲如雄侠。
野花斗黄紫，格顽若婢妾。
离觞歌柳枝，江人忆桃叶。
往事杳难寻，欲问言成喋。
惟惜建邦都，形胜敌岷邺。
后人奉竺干，创寺据山胁。
邑居正佳丽，栋宇争炜烨。
山游鸑鷟羽，池变炎灰劫。
凤去台遂空，国移人亦慑。
兴衰既代谢，荣悴固相蹑。
幸今明世逢，早蒙湛恩浃。
安堵四民居，饱食千僧馌。
吾侪正闲暇，来游失疲薾。
心朋况遨从，云梯屡登躐。
山川思虑清，风云抱怀惬。
百里见毫厘，万象入眉睫。
南望牛首峰，双阙俨重叠。
却视虎踞基，石城犹岌嶪。
北阜盘虬螭，三山树矛铗。
风流非昔时，事迹看载牒。
开尊忘醉醒，纵论鄙嚅嗫。
念当时值泰，岂叹径未捷。
经纶苟韬藏，鼎饪终调燮。
揽景且留连，无为利名摄。

定林瞰土山，近乃在眉睫。
谁谓秦淮广，正可藏一艓。
朝予欲独往，扶惫强登涉。
蔡侯闻之喜，喜色见两颊。
呼鞍追我马，亦以两黥挟。
敛书付衣囊，裹饭随药笈。
翛翛阿兰若，土木老山胁。
鼓锺卧空旷，簨簴雕捷业。
升堂廓无主，考击谁敢辄。
坡陀谢公冢，藏椁久穿劫。
百金买酒地，野老今行馌。
缅怀起东山，胜践比稠叠。
于时国累卵，楚夏血常喋。
外实备艰梗，中仍费调燮。
公能觉如梦，自喻一蝴蝶。
桓温适自毙，苻坚方天厌。
且可缓九锡，宁当快一捷。
彼哉斗筲人，得丧易矜怯。
妄言屐齿折，吾欲刊史牒。
伤心新城埭，归意终难惬。
漂摇五城舟，尚想浮河檝。
千秋陇东月，长照西州堞。
岂无华屋处，亦捉蒲葵箑。
碎金谅可惜，零落随秋叶。
好事所传玩，空残法书帖。
清谈眇不嗣，陈迹恍如接。
东阳故侯孙，少小同鼓箧。
一官初岭海，仰视飞鸢跕。
穷归放款段，高卧停远蹀。
牵襟肘即见，著帽耳才擪。
数椽危败屋，为我炊陈浥。
虽无膏污鼎，尚有羹濡䇲。
纵言及平生，相视开笑靥。
邯郸枕上事，且饮且田猎。
或昏眠委翳，或妄走超躐。
或叫号而寤，或哭泣而魇。
幸哉同圣时，田里老安帖。
易牛以宝剑，击壤胜弹铗。
追怜衰晋末，此土方岌业。
强偷须臾乐，抚事终愁惵。
予虽天戮民，有械无接折。
翁今贫而静，内热非复叶。
予衰极今岁，傥与鸡梦协。
委蜕亦何恨，吾儿已长鬣。
翁虽齿长我，未见白可镊。
祝翁尚难老，生理归善摄。
久留畏年少，讥我两呫嗫。
束火扶路还，宵明狐兔慑。
蔡侯雄俊士，心憭形亦谍。
异时能飞鞚，快若五陵侠。
胡为阡陌间，踠足仅相蹑。
谅欲交辔语，呿予不能嗋。

蔡侯东方来，取友无所挟。
翛翛一囊衣，偶以一书笈。
定林朝自炊，有匕或无䇲。
时时羹藜藿，镬大苦难燮。
骄顽遂敢侮，有甚观骈胁。
澹然山谷中，变色未尝辄。
始见类欺魄，寒暄粗酬接。
从容与之语，烂漫无不涉。
奇经可治疾，秘祝可解魇。
巫医之所知，瞽史之所业。
载车必百两，独以方寸摄。
微言归易悟，疾若髭赴镊。
天机信卓越，学等何足躐。
纵谈及既往，每与唐许协。
扬雄尚汉儒，韩愈真秦侠。
好大人谓狂，知微乃如谍。
惟初造文字，人惑鬼愁慑。
秦愚既改罪，新眊仍易叠。
六书遂失指，隶草矜敏捷。
谁珍坛山刻，共赏兰亭帖。
东京一祭酒，收拾偶予惬。
少尝妄思索，老懒因退怯。
侯方习篆籀，寸管静尝擪。
深原道德意，助我耕且猎。
昔功恐唐捐，异味今得馌。
京口媚学子，追师尝劫劫。
陆赢淮汴粮，水僦湖海艓。
远求而近遗，如目不见睫。
伪凤易悦楚，真龙反惊叶。
闻予再三叹，往往心不厌。
或自逸而走，或呿而不嗋。
或嗤元郎漫，或訾白翁嗫。
铄金徒欲消，韫玉岂愁浥。
贤愚有定分，咄汝无喋喋。
跨鞍随我游，曳屣联我跕。
照泉挹清泚，跂石缘嵬嶪。
东陂数鯈鱼，西崦追蛱蝶。
翳林窥抟黍，藉草听批颊。
黄寻远莲须，红阅邻杏靥。
荏苒光景流，杨园忽无叶。
扶疴归未久，吾见喜宁帖。
褰裳告我去，禄仕当随牒。
萧晨秣款段，归骑得追蹑。
谓言循东路，复出西城堞。
行矣忍羁旅，无鱼勿弹铗。
天闲久索骥，骏足方腾蹀。
长驱勿骄矜，小踠亦勿惵。
鹏飞九万里，勿借风一箑。
溟波浩难穷，勉自养鳞鬣。
爵禄实天械，功名为接折。
宁能复与我，摇漾秦淮檝。
附书勿辞频，隔岁期满箧。

叶侯越著姓，胄出实楚叶。
缙云虽穷远，冠盖传累叶。
心大有所潜，肩高未尝胁。
飘飘凌云意，强御莫能慑。
辟雍海环流，用汝作舟檝。
开胸出妙义，可发蒙起魇。
词如太阿锋，谁敢触其铗。
听之心凛然，难者口因嗋。
抟飞欲峨峨，锻堕今跕跕。
忘情塞上马，适志梦中蝶。
若金静无求，在冶惟所挟。
载醪但彼惑，馈浆非我谍。
经纶安所施，有寓聊自惬。
棋经看在手，棋诀传满箧。
坐寻棋势打，侧写棋图贴。
携持山林屐，刺擿沟港艓。
一枰尝自副，当热宁忘箑。
反嗤褦襶子，但守一经笈。
亡羊等残生，朽䇲何足折。
欢然值手敌，便与对匕䇲。
纵横子堕局，腷膊声出堞。
樵父弛远担，牧奴停晏馌。
旁观各技痒，窃议儿女嗫。
所矜在得丧，闻此更心惵。
熟视笼两手，徐思撚长鬣。
微吟静愔愔，坚坐高帖帖。
未快岩谷叟，斧柯尝烂浥。
趋边耻局缩，穿腹愁危嶪。
或撞关以攻，或觑眼而擪。
或羸行伺击，或猛出追蹑。
垂成忽破坏，中断俄连接。
或外示闲暇，伐事先和燮。
或冒突超越，鼓行令震叠。
或粗见形势，驱除令远蹀。
或开拓疆境，欲并包总摄。
或仅残尺寸，如黑子著靥。
或横溃解散，如尸僵血喋。
或惭如告亡，或喜如献捷。
陷敌未甘虏，报仇方借侠。
讳输宁断头，悔悮乃批颊。
终朝已罢精，既夜未交睫。
翻然悟且叹，此何宜劫劫。
孟轲恶妨行，陶侃惩废业。
扬雄有前言，韦曜存往牒。
晋臣抑帝手，捘侯何啻涉。
冶城子争道，拒父乃如辄。
争也实逆德，岂如私斗怯。
艺成况穷苦，此殆天所厌。
如今刘与李，伦等安可躐。
试令取一毫，亦乏寸金镊。
以此待君子，未与回参协。
操具投诸江，道耕而德猎。

戏摇微缟女鬟鸦，试咀流酥已颊车。
历乱稍埋冰揉粟，消沉时点水圆花。
岂能舴艋真寻我，且与蜗牛独卧家。
欲挑青腰还不敢，直须诗胆付刘叉。

淮扬水暴不可言，绕城四面长波皴。
如一大瓢寄沧海，十万生聚瓢中存。
水之初作自何尔，旧堤有病亡其唇。
划然大浪劈地出，正如百万狂牛犇。
顷之漂泊成大泽，壮士挟山不可堙。
居民窜避争入郭，郭内众人还塞门。
老翁走哭觅幼子，哀赴卒为蛟龙吞。
岂独异物乃为害，恶人行劫不待昏。
此时虾蟆亦得志，撩须睥睨河伯尊。
附城庐舍尽水府，惟见屋脊波间横。
间或大雨又暴作，直疑瓶盎相奔倾。
沟渠涨满无处泄，往往床下飞泉鸣。
只恐此城澒洞彻，城中坐见鱼颊生。
豪子室中具大筏，此筏岂便长全身。
朝夕筑塞渐排去，两月未见车间尘。
且喜余生尚存世，资储谁复伤漂沦。
京师乃处天下腹，亦闻大水来扣阍。
至于河朔南两蜀，长江大河俱腾掀。
岂惟淮阳一弹地，洪涛乃撼半乾坤。
臣闻九畴天公书，三十六字先五行。
兹谓水德不润下，盖与土气交相争。
愿召近臣讲大义，使之搜凿灾害根。
下书遣使巡郡国，旷然一发天子恩。
家贫溺死无以葬，赐以棺𫐕收冤魂。
蠲除租赋勿收责，宽其衣食哺子孙。
开发仓库收寒饿，庶几疮痏无瘢痕。
不尔便恐委沟壑，强者趣聚蚕虱群。
伏藏山林弄凶器，今可先事塞其源。
朝廷固当有处置，贱臣何者敢僭论。
元元仰首望德泽，惟愿陛下无因循。

夹道柳梢长，竹桥风影凉。
行人残照里，归路白云旁。
泉浅带土味，岩深闻草香。
到家花已尽，杏颊拥枝黄。

柳条穿颊一双鲤，鳞插金钱腰尾长。
何日酒泉飞白浪，湖边先问把罾郎。

谁将冰蜜共囊封，结实祇园颗颗同。
蔽芾舍傍思召伯，周流林下赋扬雄。
花经春月千层白，颊傅秋霜一抹红。
江橘空甘得奴号，果中清品合称公。

一别北轩君，参商与胡越。
先声从西来，尘榻为君拂。
吟行时引头，吟坐即摇笔。
未见问行人，既见惜短日。
缓颊相问劳，剧谈尽忠切。
耳窍虽塞豆，口角自流沫。
崔子祥而论，祝令闵且说。
篱闲菊参差，樽中酒澄澈。
把酒互相劝，投菊两不绝。
客主莫分辨，僮仆亦娱悦。
若比庞公家，妻子不罗列。
悔令唱骊歌，惜不醉寒月。
念子为令尹，行义高突兀。
当官志不回，敛版腰可折。
与俗皆背驰，而慕古遗烈。
竹节生便坚，剑气久已发。
其时东野外，频烦大夫谒。
篇章日相寻，气势谁可遏。
仍携大轴来，使我两目阅。
人事有合离，岁月成恍惚。
逸翮腾方高，骏马足不蹷。
子实不我忘，我亦不子忽。
与之气类同，见之心欲豁。
金城不可破，铁槊不可夺。
择交盖已定，言志亦已合。
布阵诗甚详，挥洒手不歇。
更约临行时，斯言可赠别。

天目山前分两乳，一脉西来缠右股。
溯流疑是武陵源，入山绝似盘之阻。
椒峦隐隐入霄汉，从此去天才尺五。
飞泉汇作千丈潭，下有蛟龙潜水府。
玉芝瑶草净如拭，不见尘寰一抔土。
三神山远未易到，洞天只在溪之浒。
道人宴作疑不动，一榻云烟几寒暑。
乍逢佳客喜盈颊，上山下山若飞虎。
龟腹燕颔好颜色，凫舄御风轻步武。
蘋蘩蕴藻盈倾筐，砧几腥膻不登俎。
赢刘颠蹶问不知，那识人间有簪组。
嗟予碌碌退不勇，窃食大官无寸补。
回头四十九年非，白发手搔不可数。
山禽唤我归去来，口未及言心已许。
长安冠盖多豪杰，谁肯论交到尔汝。

世人行止两匆匆，公独荣亲禄隐中。
清职正同香案吏，旷怀都似漆园翁。
南陵兰茂晨羞洁，内鼎丹灵老颊红。
虽喜论心慰迁客，区区安足识冥鸿。

万计损珠宝，千章列栋楹。
秋毫思颊挫，不日庆厘成。
青简流芳远，丹书霈泽倾。
袖人罔恫怨，道路沸欢声。

吾病不喜语，客来但寒暄。
颊舌且不能，况事文字间。
彼总乃吾旧，不见今三年。
一日踏我门，告我将南迁。
问之行所止，其去何由缘。
言方学从师，惜以日月闲。
将求佛所宗，就乞世未传。
浮舟江海波，蹀屣山岳颠。
行方极所到，未可岁月还。
谓余昔同游，当得送以言。
噫佛与吾学，两分不相全。
今余与子遇，无异东西辕。
共憩中道间，邂逅相留连。
我驾志在远，子驱良亦遄。
吾终不尔从，尔终不回旋。
两各剧所勤，相远日益悬。
又出所为文，要我加量铨。
荧荧掇其英，晔晔粲满编。
惜哉不经师，如珠莫钻穿。
虽有可宝资，终以无用捐。
吾观古人书，盖亦不但然。
道德蔼于中，口实助使宣。
岂有拔其根，而望华可搴。
不知源所来，何用其流沿。
人材苟不长，得一且可专。
六经众子文，其治自足观。
身当圣人时，来学浩万千。
独颜才庶几，他固未可肩。
人有老于行，不闻可逃天。
子何不从此，去就异说挛。
弗思自解纵，又欲引世纒。
常观已论徒，耻出妻子前。
彼髠以为羞，尔以为忻懽。
生弃父母养，士得执以鞭。
彼为则遇刑，尔还自称贤。
羞恶所不存，尔说尚何先。
予欲收子身，解去子所牵。
浴以清冷波，佩以兰与荃。
相从中道驱，障塞异道偏。
爱之幸其听，不听诚可怜。

始余倦游念还家，一身泛然寄天涯。
头上白髪日益加，朱颜不驻炉中砂。
飘飘逸气凌紫霞，犹著黄绶趋泥沙。
烈日漫凭乌帽遮，穷巷归来夕烟斜。
闭门正欲谢喧哗，何惮屋室多庳窊。
杨柳欲落鸣饥鸦，八月秋风想乘槎。
市中有金谁攫挐，自欲归耕老菑畬。
嗜好已背梨与樝，那复开口增詉詉。
眼昏白昼生黑花，老悲独向儿女夸。
枯辙不能活鲿𫚌，骐骥垂耳伏盐车。
一官欣得饱鱼虾，顿首致谒辞当衙。
愚拙不遇何复嗟，川陆旧游殊不遐。
才渡扬子已闻蛙，吴女蓬鬓多髦髿。
西湖信美谢若耶，松竹夹道繁根芽。
势利屈曲如盘蜗，卫青变化乃龙蛇。
深闺召客舞双髽，抚手相劝竞呀呀。
西崦老师自煮茶，太守陈乐奏渝巴。
湖水洗面去尘痂，故山白浪留文沙。
田里小儿放猪猳，为乐往往鸣箫笳。
亦有狐兔堪施罝，令人指手徒为挪。
贱职驰使告及瓜，聿来甬东绝纷华。
箝口不复露颊牙，联曹相系琼与葭。
上官庇覆不汝瑕，优游重见林中葩。
四时风露换物华，新诗迭致思无邪。
吾子俊拔诚可嘉，岂独鄙言数矜夸。
髙吟大字耀纸麻，时虽未亨道不污。
屡出珠玉能愧奢，麻姑手爪幸见爬。
长篇垂况理不差，正如矛戟相鏖叉。

幽居卧山间，不与世相接。
余生委蒲柳，滞想遗空劫。
德相蚤相亲，顾我情未厌。
数枉南堤步，更引青谿艓。
相见亦何事，坐对群峰叠。
春阳始萌动，烟岚森剑铗。
廉纤数日雨，万里浮尘浥。
赤白未残花，修秾半敷叶。
行招老僧语，遥瞩东田馌。
穷崖历可造，峻流谁敢涉。
衰龄易生倦，幽岩就调摄。
德相知我惫，双眸困垂睫。
髙咏楚公作，欲引维摩箑。
初闻未甚解，静听疑可猎。
有如太华峰，跛躄岂易蹑。
不知泛沧海，何力施舟楫。
遥窥土山胜，昔乃文靖业。
二公虽异时，名德远相躐。
山川若有待，风物增悲惵。
未知蔡侯履，孰与支郎蹀。
胜游可概见，笔力方峨嶪。
更纾别后情，琅琅铺简牒。
倡髙必和寡，排比安且帖。
箫竽合古律，宫商自谐协。
世人所钦慕，有口空嚅嗫。
东床坦腹士，左右参经笈。
为赋奕棋句，璆琳吐胸胁。
锵然不可闭，由来知健捷。
谓如伯升勇，扬兵开宛叶。
岂比文信君，无谋丧张靥。
致死在必胜，甘言方示怯。
尾章示戒训，足以传芳谍。
后生知自励，何必棰楚挟。
正如嚼冰雪，清冷快牙颊。
我昔造公室，公方任调燮。
辱枉渊明赠，今犹秘巾箧。
当时隳官去，终身欣废跕。
冠带遂已捐，头脑深埋擪。
肯羡冥冥鸿，安知栩栩蝶。
心清久无梦，神固安知魇。
少小锐文史，老大心更慑。
是古岂余心，非今宁我惬。
况复论翰墨，尔来那可辄。
不识浑脱舞，何愧张颠帖。
所居飬鹅雁，菰蒲观喋喋。
亦有藜藿畦，粗充匕与梜。
孰知名可贵，安用禄为槢。
无求岂有沮，不动谁能嗋。
汝坚百万众，淮𣸣空雉堞。
陵阳丈五坟，朱云本轻侠。
百年竟何往，终当封马鬛。
何必怅霜毛，更向窗前镊。

野舍老余生，雅尚今已惬。
不逃世忧患，余事寄巾蹀。
行寻青山转，坐对青山叠。
欲随白云去，傥与幽人接。
盘桓太清洞，怅望长江艓。
昔时古锦嚢，今还白羽箑。
不复叔夜煆，真得孙登摄。
九华一枯藜，青溪一孤楫。
得丧苟自达，死生安足惵。
朱颜久不驻，白髪何为镊。
群物自流转，吾生寄天燮。
德相屡相过，老夫宁足蹑。
由来废井水，不如长剑铗。
往往论书法，轩轩两目睫。
中郎石经在，元常表军捷。
汉魏多传人，至宋有遗帖。
唐室初最盛，渐衰自中叶。
欧虞缅谁嗣，颜桞何足躐。
篆籕昔难工，草圣谁敢辄。
巨山作散隶，雄古掀龙鬛。
贞观喜飞白，凌厉腾春蝶。
岂特豁神观，直可祛鬼魇。
古人有所寓，天性难必协。
所志有小大，其材有勇怯。
或惮懦文雅，或轩昂豪侠。
或转战鞍马，或驱驰弋猎。
或发于止谏，或得于讼牒。
或奋夺床陛，或造成械槢。
或为神所追，或自执所劫。
或醉以贾祸，或诈以行谍。
或习于娱乐，或劳于呿嗋。
有灿如文锦，有劲如金梜。
有倚如戈锋，有点如山嶪。
有驶或如波，有媚或如靥。
或腾如烟霏，或落如鸟跕。
渊妙欲飞动，拙恶愧偏擪。
当寝或不寐，当昼亦忘馌。
有誉终甚微，或毁则群嗫。
为功有不至，考古安能厌。
十年幸能就，万金毫岂浥。
金玉敷卷轴，龙蛇閟箱笈。
是惟小夫技，宁当丈夫业。
譬如论唐虞，何曾道郇叶。
如君负髙识，于此何足挟。
一战虽未霸，遐心岂即怗。
朝廷方洽熙，四夷皆远慑。
坐复洮河地，直𢭏幽燕胁。
朝夕奏奇功，群儒争鼓箧。
太平任文治，战血何烦喋。
道德以为宇，威武以为堞。
岂比叔孙生，杂用随何颊。
吾衰何可道，不死同原涉。

暑雨暗穷山，道滑不可蹑。
隐几念投老，葛衣坐揺箑。
林端使者至，乃得德相帖。
佳惠致新茗，远来自闽笈。
吾闻北苑胜，不与群山接。
山下几千家，以此为生业。
新阳一日至，东风方猎猎。
百草尚勾甲，灵芽已先捷。
所采仅毛髪，厥工巧烹燮。
甘泉列盎釜，炽炭浩旁叠。
修竹为之规，黄金为之梜。
形摹各臻妙，制作易妥帖。
至尊所虚伫，守臣方惕慑。
其上为虬龙，蜿蜒奋鳞鬛。
稍降乃交鳯，文翼相盘跕。
函封趣北道，驿使互防挟。
四方老金玉，拟议谁敢辄。
屹屹健士儋，飘飘迅溪艓。
谷雨不及润，权门已盈箧。
带{革夸}体正方，葵华角仍擪。
始传盛王郑，后来止游叶。
大为权势迫，小或盗贼劫。
其间起鬭夺，亦数冒刑槢。
南夷出重购，不惮浮海楫。
北虏比尤好，喜笑开胡睫。
岂不产邛蜀，岂不生楚叶。
厥品乃大戾，固难一理摄。
朱门厌酒肉，辩士厉舌颊。
儒生备夜诵，农夫困朝馌。
禅翁过工煮，老获空腹喋。
绮席梦腾腾，玉山头嶪嶪。
无余乃尚可，非此意不厌。
一泛舌已润，载啜心更惬。
不惟豁神观，亦足畅烦惵。
清泠生肺肝，爽快胜抓镊。
孰不恃薏苡，伏波烦谤嗫。
孰不饮醇酎，伯仁忧腐胁。
祖逖敦雅尚，鸿渐未博涉。
君谟号精鉴，才翁亦相躐。
玉川七椀兴，令人解颐靥。
奇章两串赐，遗芳在图谍。
余昔喜宾客，为世困书牒。
轻重必酬酢，往来烦𫏋蹀。
自从窜夷裔，所藏多败浥。
亦幸衰老年，数病脾气怯。
弃置在髙阁，魂梦昏多魇。
拘病出湘汉，余生若蝉蝶。
希夷有幽卧，刀剑销铓铗。
一榻就空旷，百骸得和协。
久已废翰墨，况复道游侠。
有味养元和，无物累吾嗋。
临风欲占谢，遥企山西惵。

忆昔曾观名画记，画马独贵江都王。
当时所画拳毛䯄，声名气格凌有唐。
太宗爱之自题识，缣素翕赩生辉光。
何年流落传人间，至今不泯犹珍藏。
高堂邂逅一注目，仿佛神骏如腾骧。
拳毛䯄非凡马匹，天驷之精为时出。
虬须英主数跨鞍，出入戈鋋势飘逸。
谷州洺水血战酣，电转风驰万人屈。
欃枪扫尽社稷牢，归来始觉金创密。
江都能事妙入神，落笔夺得造化真。
星瞳月颊批竹耳，一毫不谬诚绝伦。
时移物化丹青在，后世乃识真骐驎。
寂寥莫继数百载，世间唯有曹将军。
将军画马超俦侣，于此区区奚足数。
为图谩杂师子花，忍使龙媒失其处。
予知此画名实兼，虚美安能动今古。
叹嗟不足聊一歌，却愧辞华非杜甫。

行瞻香炉峰，未出二林口。
一区广地如席平，谁作新亭名揽秀。
秀色可揽结，正对香炉峰。
李白爱之忍去，便欲此地巢云松。
寂寥往事三百载，涧泉谷草依旧扬清风。
泉可掬，草可撷，清风洒面如冰雪。
闲来携手四五人，倒尽金壶颊不热。
寸心何独忘宠荣，形骸遗尽神超越。
寄语世上士，劝君早归来。
霹雳轰车胆欲落，忠愤虽死何为哉。
此时竟不悟，此心徒自知。
岚光向晚紫翠滴，杜鹃更在深林啼。
试拂横琴奏流水，指下忽作商声悲。
悲来乎，可奈何，推琴罢酒为君歌。

念昔未弱冠，与君昆弟游。
各怀经纶业，壮气凌阳秋。
知音得袁宰，鉴赏称琳璆。
君家天地崩，泣血城南陬。
释服就乡举，名姓必见收。
数为礼部黜，考命宁怨尤。
子山仅五十，感疾遽不瘳。
子美如孤鸿，哀鸣大江头。
其声最酸楚，闻者皆涕流。
有才多困蒙，此理不可求。
我初佐星子，老守如素仇。
避之拂衣去，寓迹昭亭幽。
篇章自此富，写咏穷欢忧。
慈母待禄养，复尉湓浦州。
随辟宰环峰，碌碌三载周。
才归遭酷罚，五体戕戈矛。
旦夕期殒灭，余生安敢偷。
粗能襄事毕，寒饿妻儿羞。
复入湖外幕，万里浮扁舟。
几葬江鱼腹，迍邅百端愁。
到官未三月，开疆预参谋。
招降五万户，给田使锄耰。
论功辄第一，谤语达冕旒。
得邑敢自诉，断木当沉沟。
儿女相继死，泣多昏两眸。
脱去殊未能，游鳞已吞钩。
春风吹痩颊，黄尘蒙弊裘。
才趋合肥府，又鞫历阳囚。
荒庭忘岁月，忽见花枝柔。
清明动乡思，一水嗟滞留。
却忆藏云会，雕盘荐珍羞。
高吟凌李杜，猛饮咍阮刘。
野寺想如昨，游人今白头。
倏忽三十年，老大功名休。
日毂不暂止，吾生信如沤。
有酒尚可醉，余事皆悠悠。

我昔识子自武功，寒厅夜语樽酒同。
酒阑烛尽语不尽，倦仆立寐僵屏风。
丁宁劝学不死诀，自言亲受方瞳翁。
嗟予闻道不早悟，醉梦颠倒随盲聋。
迩来忧患苦摧剥，意思萧索如霜蓬。
羡君颜色愈少壮，外慕渐少由中充。
河车挽水灌脑黑，丹砂伏火入颊红。
大梁相逢又东去，但道何日辞樊笼。
未能便乞勾漏令，官曹似是锡与铜。
留诗河上慰离别，草书未暇缘匆匆。

谓公方壮须似雪，谓公已老光浮颊。
朅来湖上饮美酒，醉后剧谈犹激烈。
湖边草木新著霜，芙蓉晚菊争煌煌。
插花起舞为公寿，公言百岁如风狂。
赤松共游也不恶，谁能忍饥啖仙药。
已将寿夭付天公，彼徒辛苦吾差乐。
城上乌栖暮霭生，银缸画烛照湖明。
不辞歌诗劝公饮，坐无桓伊能抚筝。

新月照水水欲冰，夜霜穿屋衣生棱。
野庐半与牛羊共，晓鼓却随鸦鹊兴。
夜来履破裘穿缝，红颊曲眉应入梦。
千夫在野口如林，岂不怀归畏嘲弄。
我州贤将知人劳，已酿白酒买豚羔。
耐寒努力归不远，两脚冻硬须公软。

余杭自是山水窟，仄闻吴兴更清绝。
湖中橘林新著霜，溪上苕花正浮雪。
顾渚茶芽白于齿，梅溪木瓜红胜颊。
吴儿脍缕薄欲飞，未去先说馋涎垂。
亦知谢公到郡久，应怪杜牧寻春迟。
鬓丝只可对禅榻，湖亭不用张水嬉。

君不见夷甫开三窟，不如长康号痴绝。
痴人自得终天年，智士死智罪莫雪。
困穷谁要卿料理，举头看山笏拄颊。
野凫翅重自不飞，黄鹤何事两翼垂。
泥中相从岂得久，今我不往行恐迟。
江夏无双应未去，恨无文字相娱嬉。

投绂归来万事轻，消磨未尽只风情。
旧因莼菜求长假，新为杨枝作短行。
不祷自安缘寿骨，深藏难没是诗名。
浅斟杯酒红生颊，细琢歌词稳称声。
蜗壳卜居心自放，蝇头写字眼能明。
盛衰阅过君应笑，宠辱年来我亦平。
跪履数从圯下老，逸书闲问济南生。
东风屈指无多日，只恐先春𫛸鴂鸣。

双颊凝酥发抹漆，眼光入帘珠的皪。
故将白练作仙衣，不许红膏污天质。
吴音娇软带儿痴，无限闲愁总未知。
自古佳人多命薄，闭门春尽杨花落。

南北一山门，上下两天竺。
中有老法师，瘦长如鹳鹄。
不知修何行，碧眼照山谷。
见之自清凉，洗尽烦恼毒。
坐令一都会，男女礼白足。
我有长头儿，角颊峙犀玉。
四岁不知行，抱负烦背腹。
师来为摩顶，起走趁奔鹿。
乃知戒律中，妙用谢羁束。
何必言法华，佯狂啖鱼肉。

沐罢巾冠快晚凉，睡余齿颊带茶香。
舣舟北岸何时渡，晞发东轩未肯忙。
康济此身殊有道，医治外物本无方。
风流二老长还往，顾我归期尚渺茫。

超然台上雪，城郭山川两奇绝。
海风吹碎碧琉璃，时见三山白银阙。
盖公堂前雪，绿窗朱户相明灭。
堂中美人雪争妍，粲然一笑玉齿颊。
就中山堂雪更奇，青松怪石乱琼丝。
惟有使君游不归，五更马上愁敛眉。
君不是淮西李侍中，夜入蔡州缚取吴元济。
又不是襄阳孟浩然，长安道上骑馿吟雪诗。
何当闭门饮美酒，无人毁誉河东守。

郊原雨初足，风日清且好。
病守亦欣然，肩舆白门道。
荒田咽蛩蚓，村巷悬梨枣。
下有幽人居，闭门空雀噪。
西风高正厉，落叶纷可扫。
孤童卧斜日，病马放秋草。
墟里通有无，垣墙任摧倒。
君家本冠盖，丝竹闹邻保。
脱身声利中，道德自濯澡。
躬耕抱羸疾，奉养百岁老。
诗书膏吻颊，菽水媚翁媪。
饥寒天随子，杞菊自撷芼。
慈孝董邵南，鸡狗相乳抱。
吾生如寄耳，归计失不早。
故山岂敢忘，但恐迫华皓。
从君好种秫，斗酒时自劳。

佳人未肯回秋波，幼舆欲语防飞梭。
轻舟弄水买一笑，醉中荡桨肩相摩。
不学长安闾里侠，貂裘夜走胭脂坡。
独将诗句拟鲍谢，涉江共采秋江荷。
不知诗中道何语，但觉两颊生微涡。
我时羽服黄楼上，坐见织女初斜河。
归来笛声满山谷，明月正照金叵罗。
奈何舍我入尘土，扰扰毛群欺卧驼。
不念空斋老病叟，退食谁与同委蛇。
时来洪上看遗迹，忍见屐齿青苔窠。
诗成不觉双泪下，悲吟相对惟羊何。
欲遣佳人寄锦字，夜寒手冷无人呵。

幽人自恨探春迟，不见檀心未吐时。
丹鼎夺胎那是宝，玉人頩颊更多姿。
抱丛暗蕊初含子，落盏秾香已透肌。
乞与徐熙画新样，竹间璀璨出斜枝。

不愁春尽絮随风，但喜丹砂入颊红。
流落天涯先有谶，摩挲金狄会当同。
蘧蘧未必都非梦，了了方知不落空。
莫把存亡悲六客，已将地狱等天宫。

面颊照人元自赤，眉毛覆眼见来乌。
倦游不拟谈玄牝，示病何妨出白须。
绝学已生真定慧，说禅长笑老浮屠。
东坡若肯三年住，亲与先生看药炉。

春雨如暗尘，春风吹倒人。
东坡数间屋，巢子谁与邻。
空床敛败絮，破灶郁生薪。
相对不言寒，哀哉知我贫。
我有一瓢酒，独饮良不仁。
未能頳我颊，聊复濡子唇。
故人千锺禄，驭吏醉吐茵。
那知我与子，坐作寒螀呻。
努力莫怨天，我尔皆天民。
行看花柳动，共享无边春。

芙蓉仙人旧游处，苍藤翠壁初无路。
戏将桃核裹黄泥，石间散掷如风雨。
坐令空山作锦绣，倚天照海花无数。
花间石室可容车，流苏宝盖窥灵宇。
何年霹雳起神物，玉棺飞出王乔墓。
当时醉卧动千日，至今石缝余糟醑。
仙人一去五十年，花老室空谁作主。
手植数松今偃盖，苍髯白甲低琼户。
我来取酒酹先生，后车仍载胡琴女。
一声冰铁散巌谷，海为澜翻松为舞。
尔来心赏复何人，持节中郎醉无伍。
独临断岸呼日出，红波碧𪩘相吞吐。
径寻我语觅余声，拄杖彭铿叩铜鼓。
长篇小字远相寄，一唱三叹神凄楚。
江风海雨入牙颊，似听石室胡琴语。
我今老病不出门，海山巌洞知何许。
门外桃花自开落，床头酒瓮生尘土。
前年开合放柳枝，今年洗心归佛祖。
梦中旧事时一笑，坐觉俯仰成今古。
愿君不用刻此诗，东海桑田真旦暮。

纷纷青子落红盐，正味森森苦且严。
待得微甘回齿颊，已输崖蜜十分甜。

君家蜂作窠，岁岁添漆汁。
我身牛穿鼻，卷舌聊自湿。
二年三过君，此行真得得。
爱君似剧孟，扣门知缓急。
家有红颊儿，能唱绿头鸭。
行当隔帘见，花雾轻羃羃。
为我取黄封，亲拆官泥赤。
仍须烦素手，自点叶家白。
乐哉无一事，十年不蓄帻。
闭门弄添丁，哇笑杂呱泣。
西方正苦战，谁补将帅缺。
披图见八阵，合散更主客。
不须亲戎行，坐论教君集。

冰蚕不知寒，火鼠不知暑。
知闲见闲地，已觉非闲侣。
君看东坡翁，懒散谁比数。
形骸堕醉梦，生事委尘土。
早眠不见灯，晚食或敧午。
卧看盗取毡，坐视麦漂雨。
语希舌颊强，行少腰脚偻。
五年黄州城，不蹋黄州鼓。
人言我闲客，置此闲处所。
问闲作何味，如眼不自睹。
颇讶徐孝廉，得闲能几许。
介子愿奉使，翁归备文武。
应缘不耐闲，名字挂庭宇。
我诗为闲作，更得不闲语。
君如汗血驹，转盼略燕楚。
莫嫌銮辂重，终胜盐车苦。

我友顾子敦，躯胆两俊伟。
便便十围腹，不但贮书史。
容君数百人，一笑万事已。
十年卧江海，了不见愠喜。
磨刀向猪羊，酾酒会邻里。
归来如一梦，丰颊愈茂美。
平生批敕手，浓墨写黄纸。
会当勒燕然，廊庙登剑履。
翻然向河朔，坐念东郡水。
河来屹不去，如尊乃勇耳。

昔我尝陪醉翁醉，今君但吟诗老诗。
清诗咀嚼那得饱，瘦竹潇洒令人饥。
试问凤凰饥食竹，何如驽马肥苜蓿。
知君忍饥空诵诗，口颊澜翻如布谷。

世人只数曹将军，谁知虎头非痴人。
腰间大羽何足道，颊上三毛自有神。
平生狎侮诸公子，戏著幼舆巌石里。
故教世世作黄冠，布袜青鞋弄云水。
千年鼻祖守关门，一念还为李耳孙。
香火旧缘何日尽，丹青余习至今存。
五十之年初过二，衰颜记我今如此。
他时要指集贤人，知是香山老居士。

昼卧玉堂上，微风举轻纨。
铜瓶下碧井，百尺鸣飞澜。
俯仰清梦余，爱此一掬寒。
似予平生友，苦语凉肺肝。
秀眉玉两颊，矫矫如翔鸾。
置之江淮交，清诗洗江湍。
红鳞对白酒，信美非所安。
丞相功业成，还家酒杯宽。
人间有此客，折简呼不难。
相将扣东阁，起舞尽余欢。

髯尹超然定逸群，南游端为访云门。
谪仙归侍玉皇案，老鹤来乘刺史轓。
已觉簿书哀老子，故知笾豆有司存。
年来齿颊生荆棘，习气因君又一言。

更欲留君久住，念君去国弥年。
空使犀颅玉颊，长怀髯舅凄然。

洗尽铅华见雪肌，要将真色鬬生枝。
檀心已作龙涎吐，玉颊何劳獭髓医。

病眼乱灯火，细书数尘沙。
君诗如秋露，浄我空中花。
古语多妙寄，可识不可夸。
巧笑在頩颊，哀音如掺挝。
曾坑一掬春，紫餠供千家。
悬知贵公子，醉眼无真茶。
崎岖烂石上，得此一寸芽。
缄封勿浪出，汤老客未嘉。

新苗未没鹤，老叶方翳蝉。
绿渠浸麻水，白板烧松烟。
笑窥有红颊，醉卧皆华颠。
家家机杼鸣，树树梨枣悬。
野无佩犊子，府有骑鹤仙。
观风峤南使，出相山东贤。
渡江吊很石，过岭酌贪泉。
与君步徙倚，望彼修连娟。
愿及南枝谢，早随北雁翩。
归来春酒熟，共看山樱然。

谽谺土门口，突兀太行顶。
岂惟团紫云，实自俯倒景。
刚风被草木，真气入苕颖。
旧闻人衔芝，生此羊肠岭。
纤攕虎豹鬣，蹙缩龙蛇瘿。
蚕头试小嚼，龟息变方骋。
矧予明真子，已造浮玉境。
清宵月挂户，半夜珠落井。
灰心宁复然，汗喘久已静。
东坡犹故目，北药致遗秉。
欲持三桠根，往侑九转鼎。
为子置齿颊，岂不贤酒茗。

忠孝王家千柱宫，东坡作吏五年中。
中和堂上东南颊，独有人间万里风。

越山春始寒，霜菊晚愈好。
朝来出细粟，稍觉芳岁老。
孤根荫长松，独秀无众草。
晨光虽照耀，秋雨半摧倒。
先生卧不出，黄叶纷可扫。
无人送酒壶，空腹嚼珠宝。
香风入牙颊，楚些发天藻。
新荑蔚已满，宿根寒不槁。
扬扬弄芳蝶，生死何足道。
颇讶昌黎翁，恨尔生不早。

梦回闻雨声，喜我菜甲长。
平明江路湿，并岸飞两桨。
天公真富有，乳膏泻黄壤。
霜根一蕃滋，风叶渐俯仰。
未任筐筥载，已作杯盘想。
艰难生理窄，一味敢专飨。
小摘饭山僧，清安寄真赏。
芥蓝如菌蕈，脆美牙颊响。
白菘类羔豚，冒土出蹯掌。
谁能视火候，小灶当自养。

长春如稚女，飘飖倚轻飔。
卯酒晕玉颊，红绡卷生衣。
低颜香自敛，含睇意颇微。
宁当娣黄菊，未肯姒戎葵。
谁言此弱质，阅世观盛衰。
頩然疑薄怒，沃盥未可挥。
瘴雨吹蛮风，凋零岂容迟。
老人不解饮，短句余清悲。

九疑联绵属衡湘，苍梧独在天一方。
孤城吹角烟树里，落月未落江苍茫。
幽人拊枕坐叹息，我行忽至舜所藏。
江边父老能说子，白须红颊如君长。
莫嫌琼雷隔云海，圣恩尚许遥相望。
平生学道真实意，岂与穷达俱存亡。
天其以我为箕子，要使此意留要荒。
他年谁作舆地志，海南万里真吾乡。

张公高躅不可到，我欲挽肩才觉难。
事业已归前辈录，典刑留与后人看。
诗如琢雪清牙颊，身觐飞龙吐胆肝。
少负清名晚方用，白头翁竟作何官。

暗麝着人簪茉莉，红潮登颊醉槟榔。

燕山秋更好，况复值新晴。
一径幽花闹，千巌晚瀑明。
寺危迂路入，水漫信船行。
尝栗皱初破，开梨颊未頳。
松萝扶斗上，剑戟插沙平。
秦赵封疆密，岷峨气象清。
五龙丹桂尽，万马蹛林横。
韫玉人时得，埋钱事可惊。
画图传辋水，醉倒恋增城。
为报南归客，应须自作程。

风开笑颊轻桃艳，雨带啼痕白玉容。
蝶舞只疑残雪压，月明惟觉异香浓。

湖山欲买恨无钱，且尽芳樽对玉盘。
菱角鸡头应已厌，蟹螯马颊更勤餐。

宦游莫向长城窟，冬冰折胶弦亦绝。
吴中腊月百事便，蟹煮黄金鲈鲙雪。
京城旧友一分散，近忆吴兴须满颊。
世事反复如翻飞，今日共鲧前益垂。
畏人但恐去不远，适意未觉归来迟。
借问校雠天禄阁，何如江海同游嬉。

西湖不放长竿入，群鱼空作淘河食。
渔人攘臂下前汀，荡漾清波浮两腋。
藕梢菱蔓不容网，箔作长围徒手得。
逡巡小舟十斛重，踊跃长鱼一夫力。
柳条穿颊洗黄金，鲙缕堆盘雪花积。
烧薤香橙巧相与，白饭青蔬甘莫逆。
食罢相携堤上步，将散重煎叶家白。
人生此事最便身，金印垂腰定何益。

白鱼紫蟹早霜前，有酒何须问圣贤。
上客远来工缓颊，双鬟为出小垂肩。
新传大曲皆精绝，忽发狂言亦可怜。
莫怪贫家少还往，自须先办买花钱。

至后雨如泻，晴来热更多。
簿书霑汗垢，岩石思藤萝。
赖有祠宫静，时容俗客过。
老郎无不可，公子亦能和。
道胜还相接，禅迷屡见诃。
清凉生绝念，烦暑散沉疴。
古木便张幄，鸣禽巧当歌。
桃香呈绛颊，瓜熟裹青罗。
饭细经唇滑，茶新到腹薖。
剧谈时自笑，饱食更无它。
适意未应厌，后游真若何。
官居邻曲沼，田畎助清波。
晚照明疏柳，微风响众荷。
轻舟尚可载，小雨试渔蓑。

我年十九识君翁，须发白尽颧颊红。
奇姿云卷出翠阜，高论河决生清风。
我时少年岂知道，因缘父兄愿承教。
文章疏略未足云，举止猖狂空自笑。
公家多士如牛毛，扬眉抵掌气相高。
下客逡巡愧知己，流枿低昂随所遭。
却来京洛三十载，重到公家二君在。
伯亡仲逝无由追，泪落数行心破碎。
京城东西正十里，雨落泥深旱尘起。
衣冠缠绕类春蚕，一岁相从知有几。
去年叔为尚书郎，家传旧业行有望。
今年季作澶渊吏，米盐骚屑何当起。
前辈今无一二存，后来幸有风流似。
黄河西行淤没屋，桑柘如云麦禾熟。
年丰事少似宜君，饱读遗书心亦足。

楚水千百源，洞庭为壮观。
势居七泽右，地裂荆吴半。
而我泛扁舟，飘然一归雁。
来之岂为益，去亦未足算。
胡不吹清波，纵发如飞翰。
朝辞庙山曲，午泊巴陵岸。
况有三面风，迎送俱无间。
定非偏薄厚，以掇行旅讪。
奈何苦流滞，兀兀晨复旰。
采芹朝当蔬，伐竹暮供爨。
舟师三十人，饿虎奔刍豢。
使之裹粮绝，虑有探囊患。
二王东南望，貌像颇辉焕。
歌鼓岁无休，香灯夜侵旦。
我为江湖士，乞灵从弱冠。
四到祠宫下，霜髯今已灿。
王其故旧恤，勿以涂人看。
尊师况慈忍，善道阴有赞。
王心或未回，师颊固宜缓。
灵珓似见许，归来整樯幔。

羌儿吹笛作龙吟，中有太古之纯音。
伊人已死笛仍在，千古月明江水深。
谁知巧匠寻山谷，蹙踏溪云采明玉。
云谷之竹色黯黯，浅紫轻红花映雨。
正声隠显初无端，造化推移指法间。
黄锺妍美霜朝暖，无射凄凉暑月寒。
轺车走遍天南北，此笛此声何处得。
韬之湘竹川锦囊，广坐聊持衒宾客。
弘农学士九尺长，颊颧山起鬓髯张。
从容奏罢阳春曲，气衰坦腹眠绳床。
由来雅器自有合，不与教坊管弦杂。
君不见开元名臣宋侍中，手挥羯鼓疾如风。

黑者江豚，白者白塈。
状异名殊，同宅大水。
渊有群鱼，掠以肥已。
是谓小害，顾有可喜。
大川夷平，缟素不起。
两两出没，矜其颊嘴。
若俛若仰，若跃若跪。
舟人相语，惊澜将作。
亟入湾浦，踣樯布筰。
俄顷风至，簸山摇岳。
浪如车轮，氛雾相薄。
舟人燕安，如在城郭。
先事而告，昭哉尔功。
鳄啖牛马，头象鼍龙。
暴殄天物，安得尔同。
于人无害，所欲易充。
暴露形体，告人以忠。
又多膏油，以助汝工。
江湖下贫，机杼以农。
乌鹊知风，商羊识雨。
大厦之下，风雨何苦。
岂知舟航，方在积险。
以尔占天，蓍蔡之验。
古之报祭，不遗微虫。
孰扬尔烈，登荐蜡宫。
世不尔好，复惟尔恶。
我作此歌，为昭其故。

摇摇繁实弄秋光，曾伴青椑荐武皇。
玄圃云腴滋绀质，上林风驭猎清香。
寻芳尚忆琼为树，蠲渴因知玉有浆。
多少好枝谁最见，冒霜颊丹倚邻墙。

蓓蕾枝梢血点干，粉红腮颊露春寒。
不禁烟雨轻欺著，只好亭台爱惜看。
隈柳旁桃斜欲坠，等鶑期蝶猛成团。
京师巷陌新晴后，卖得风流更一端。

岘山巉巉清溪濵，倒影万丈之奫沦。
往岁尝有去思吏，热地尤多高蹈人。
少年仕宦颇落魄，时登绝顶攀苍冥。
幽花美草颇娱目，断碑刓碣还伤神。
晓猿夜鹤轻相别，从此奔走十八春。
旧游不复齿颊挂，方知到骨俱埃尘。
麟台昨日见图画，醒若楚客还覉魂。
方缣一幅论万里，秋江绿水何粼粼。
人心与物本无别，正为利欲相埋湮。
神功妙手如唤觉，满座风月来相亲。
骑驴径去自可到，犹愈飘飖西游秦。
剩沽宜城醉其下，日夕倒载望冠巾。

我欲游广陵，江湖浩难涉。
喜有琼花枝，相随在巾箧。
北人初不识，谓是玉蝴蝶。
天妃绝世艳，乃以方妓妾。
古祠惟一株，他种不欲接。
春风乱百草，红紫鬭纷煜。
皓然姑射姿，岂少朱粉颊。
鐡干已峥嵘，云朵正稠叠。
书林日清闲，万虑坐收摄。
悠然对妙笔，颇与幽兴惬。
仿佛未易得，吟思舌徒嗫。

虎髯两颊状貌古，开口论议辞非今。
尚藏折剑万丈气，空驰老骥千里心。
六印他年新将相，一瓢今日旧山林。
黄云断天望不极，想君何处方悲吟。

秃鬓胡雏色如玉，颊拳突起深其目。
鼻头穹隆脚心曲，被裘骑马追鸿鹄。
出入林莽乘山谷，凌空绝险如平陆。
臂鹰𫄬犬纷驰逐，雕弓羽箭黄金镞。
争血雉兔羞麋鹿，诡遇得禽非我欲。
莫怪小儿敏捷强，老宿胡人以此为风俗。

庐山百里蟠穹苍，绝顶阴云常下覆。
晴日天风忽扫除，翠壁千层开锦绣。
我来庐山初得君，爱君面有庐山秀。
长篇险韵使我惊，忽获风流云散后。
气味清新满牙颊，如入洞庭尝橘柚。
梅子如钱柳絮飞，杜鹃哀号山雨昼。
念君明当京邑行，马蹄蹴踏春泥绉。
黄陂新息道路迥，野饭藜羹须强嗅。
天街到日夏渐热，车毂相摩汗如溜。
丈夫功名非苟取，劝子未用轻蓝绶。
山中五月早归来，涧底清泠当共漱。

先生少年喜武事，三略六韬曾遍阅。
胸中云梦吞八九，气胜万夫真勇决。
防边伊昔从都护，欲取功名继前烈。
臂弓腰箭事戎装，远出砂场恣游猎。
擒狐射雁狂且逸，不觉归途迷夜雪。
败官遭谴失所志，回首飘然辞魏阙。
挟持妙术当生涯，放浪江湖闲岁月。
寻常得钱即沽酒，笑与妻奴同饮啜。
乐天知命了无忧，奕奕红颜浮两颊。
春风浩荡鲁城边，稠花乱蕊争纷妍。
方将与君共携手，骋怀游目相回旋。
兴来别我汶阳去，黄鹄一举难留连。
村桥野店醉斜日，路人谁识地行仙。

潭潭百尺井，汲引鸣飞澜。
惊回午醉客，一漱齿颊寒。

平明大雪风怒嗥，屋上卷来亭下高。
更深更密皆能到，所在纷纷如雨毛。
堆床压案扫复聚，取笔欲书冰折毫。
须眉沾白催我老，自颈以下类拥袍。
此时只好闭门坐，右手把酒左持螯。
奈何巑岏据听事，千兵踏藉泥如糟。
强登曹亭要望远，纸伞掣手不可操。
黑阴遮眼铺水墨，寒气刮耳投兵刀。
饥肠及午尚未饭，更搜诗句无乃劳。
幸有使君怜寂寞，亟使兵厨分冻醪。
余虽不饮为一釂，两颊生春红胜桃。
醉眼瞢腾视天地，蜾蠃螟蛉轻二豪。
勿令小暖气便壮，自笑世间皆我曹。

缭绕西行入乱山，白云深处据征鞍。
荞花著雨相争秀，枣颊迎阳一半丹。
鞅掌未能逃物役，乾坤何处托身安。
莒台东向情无限，那更秋风作暮寒。

张公角立孰敢先，亢宗自许英妙年。
捕逐氐羌先着鞭，文房余思如涌泉。
题诗写心蟠远烟，黑蛟矫尾明秋渊。
南箕吐舌风堕鸢，弱羽斗落郴江边。
蜗牛客舍吊影眠，寒女晚嫁私自怜。
谁知虚实久粲然，安危之理如循环。
归来藏室阅青编，东壁步武追神仙。
绣衣白简犹奎躔，体健不复娄金丸。
肠胃充实颊骨坚，昴宿老人飞上天。
志愿未毕西馈边，野鹳砺觜不啄膻。
曾参杀人知谬传，赏花坠井皆妄言。
载鬼一车疑已捐，人欲折柳送公船。
去同众星环紫垣，张公张公人最贤。
丹凤奋翼蔚高鶱，更调玉轸续薰弦。

白颊饶春思，梅梢喜可知。
声声催烂漫，定是雪晴时。

吾友范君谊，宛似丘迟诗。
点缀花映草，草长鶑乱飞。
咏诗知吾人，因人想其诗。
不知胸中宽，西域方鞭笞。
昔为守御策，坚壁不容锥。
今作进讨计，万里入鼓鼙。
相从惜日短，既别恨见迟。
虽无老成人，仿佛颊頳儿。
每见挽手语，问我将何为。
我非浊子者，我友实似之。
典刑不可见，况复堂上奇。
边城气候晚，四月犹夹衣。
青灯照冷坐，素目披重帷。
孤怀苦萧屑，人事终难期。
何当命典刑，一笑相淋漓。

东坡在黄州，饮酒只饮湿。
我今又过之，酾浆如虀汁。
平生不喜酒，兴来且莫絷。
长虹偶尔放，因复投一吸。
入口舌欲脱，下咽虫争泣。
熇熇腹将裂，窣窣泪莫裛。
顽涎杂血唾，心悸如鼓集。
卓尔无一事，荆棘强自入。
主人固好饮，宿兴亦素缉。
如何似见毒，使我卧复立。
彷徨日欲落，稍宽困眼涩。
梦觉天未明，齿颊犹习习。
是邦居不非，奈此掩弗及。
昔闻禁酒国，今见毒酒邑。
作歌寄一笑，倦闷聊救急。

种萱盈九畹，苏子忧国病。
炎蒸卧百战，山立有余劲。
斯人廊庙器，不合从远屏。
江湖摇归心，毛发侵老境。
艰难喜归来，如晴月生岭。
仍怀阻归舟，风水蛟鳄横。
补衮谏官能，用儒吾道盛。
上书诋平津，蠹藁初记省。
至今民社计，非事颊舌竞。
方来立本朝，献纳继晨暝。
人材包新旧，王度济宽猛。
必开曲突谋，满慰倾耳听。
斯文吕与张，泉下亦苏醒。
天聪四门辟，国势九鼎定。
身得遭太平，分甘守闲冷。
天津十年面，想见颀而整。
何时及国门，休暇过煮茗。
烧灯留夜语，鸿雁看对影。
但恐张罗地，颇复多造请。
维此礼部公，寒泉甃旧井。
谪去久羸瓶，召还汲修绠。
太任决斋宫，陛下天统庆。
日月进亨衢，经纬寒耿耿。
西走已和戎，南迁无哀郢。
谁言两逐臣，朝辔天街并。
王子窜炎洲，万死保躯命。
还家颊故红，信亦抱渊静。
税屋待车音，扫门亲帚柄。
行当怀书传，载酒求是正。
端如尝橄榄，苦过味方永。

种萱盈九畹，苏子忧国病。
炎蒸卧百战，山立有余劲。
斯人廊庙器，不合从远屏。
江湖摇归心，毛发侵老境。
艰难喜归来，如晴月生岭。
仍怀阻归舟，风水蛟鳄横。
补衮谏官能，用儒吾道盛。
上书诋平津，蠹藁初记省。
至今民社计，非事颊舌竞。
方来立本朝，献纳继晨暝。
人材包新旧，王度济宽猛。
必开曲突谋，满慰倾耳听。
斯文吕与张，泉下亦苏醒。
天聪四门辟，国势九鼎定。
身得遭太平，分甘守闲冷。
天津十年面，想见颀而整。
何时及国门，休暇过煮茗。
烧灯留夜语，鸿雁看对影。
但恐张罗地，颇复多造请。
维此礼部公，寒泉甃旧井。
谪去久羸瓶，召还汲修绠。
太任决斋宫，陛下天统庆。
日月进亨衢，经纬寒耿耿。
西走已和戎，南迁无哀郢。
谁言两逐臣，朝辔天街并。
王子窜炎洲，万死保躯命。
还家颊故红，信亦抱渊静。
税屋待车音，扫门亲帚柄。
行当怀书传，载酒求是正。
端如尝橄榄，苦过味方永。

非复三五少年日，把酒偿春颊生红。
白鸥入群颇相委，不谓惊起来宾鸿。

时子河上园，竹间开栋宇。
大儿胜衣冠，小儿丰颊辅。
嫁女与朱公，伏腊可称举。
发疏虽苍浪，齿嚼未龃龉。
鸡栖牛羊下，各自有室处。
四墙规摹小，易守若滕莒。
舍前花木深，春物丽观睹。
舍后曲池蛙，斋堂风月苦。
此岂不足欤，叹岁不我与。
客宦孤云耳，未知秦吴楚。
向来千驷公，果愧一丘土。
宁当损轩昂，聊欲效俯伛。
时子听然笑，吾已悟仓鼠。
少犹守章句，晚实爱农圃。
鹊巢最知风，蚁穴识阴雨。
世网事谙委，醉乡俗淳古。
坐忘两家说，肉坚与肠腐。
酒至即使倾，客来敢辞窭。
时邀五柳陶，共过三径诩。
往在少年场，豪气压颍汝。
借令今尚尔，真复难共语。
稍知怜麹糵，渐解等灉濋。
朋友半山阿，光阴共行旅。
人故义当亲，衣故义当补。
飞凫王令尹，期我向君所。
君为拂眠床，淹留暮城阻。

阎生作三副，规摹宣城葛。
外貌虽铣泽，毫心或麤粝。
功将希栗尾，拙乃成枣核。
李庆缚散卓，含墨能不泄。
病在惜白毫，往往半巧拙。
小字亦周旋，大字难曲折。
时时一毛乱，乃似逆梳发。
张鼎徒有表，徐偃元无骨。
橅画记姓名，亦可应仓卒。
为之街南居，时通铃下谒。
晴轩坐风凉，怪我把枯笔。
开囊扑蠹鱼，遣奴送一束。
洗砚磨松煤，挥洒至日没。
蚤年学屠龙，适用固疏阔。
广文困虀盐，烹茶对秋月。
略无人问字，况有客投辖。
文章寄呻吟，讲授费颊舌。
闲无用心处，雌黄到笔墨。
时不与人游，孔子尚爱日。
作诗当鸣鼓，聊自攻短阙。

赤豹负文章，岁晚智剞劂。
渴饮南山雾，饥食西山蕨。
封狐托脂泽，眉颊颇秀发。
时时一樽酒，婆娑弄风月。

五松山下古铜官，邑居褊小水府宽。
民安蒲鱼少嚚讼，簿领未减一丘槃。
胸中峥嵘书万卷，簸弄日月江湖间。
稠人广众自神王，按剑之眼白相看。
老身风波谙世味，如食橘柚知甘酸。
麒麟图画偶然耳，半枕百年梦邯郸。
平生樽俎宫亭上，涉世忘味皆朱颜。
此时阿翁尚无恙，追琢秀句酬江山。
堂堂今为蜕蝉去，五老偃蹇无往还。
大梁城中笏拄颊，颔髭今成雪点斑。
青云何必出公右，亨衢在天无由攀。
椎鼓转船如病已，梦想楼台落星湾。
子政诸儿喜文史，阿秤亦闻有笔端。
丹徒布衣未可量，诗书且对藜藿盘。
穴中生涯识阴雨，木末牖户知风寒。
我今四壁恋微禄，知公未能长挂冠。

拣芽入汤狮子吼，荔子新剥女儿颊。
凤郎但喜风土乐，不解生愁山叠叠。
目如点漆射清扬，归时定自能文章。
莫随闽岭三年语，转却中原万籁簧。

杨侯济北使君子，幕府从容理文史。
府中无事吏早休，陟厘秋兔写银钩。
驼峰桂蠹樽酒绿，樗蒲黄昏唤烧烛。
天南星移醉不归，爱君清如寒水玉。
葳蕤韭荠煮餠香，别筵君当归故乡。
诸公为子空青眼，天门东边虚荐章。
为言同列当推毂，岂有妒妇反专房。
射工含沙幸人过，水章独摇能腐肠。
山风轰轰虎须怒，千金之子戒垂堂。
寿亲颊如木丹色，胡麻炊饭玉为浆。
婆娑石上舞林影，付与一世专雌黄。
寂寥吾意立奴会，可忍冬花不尽觞。
春阴满地肤生粟，琵琶催醉喧啄木。
艳歌惊落梁上尘，桃叶桃根断肠曲。
高帆驾天冲水花，湾头东风转柁牙。
飞廉吹尽别时雨，江愁新月夜明沙。

升巍蹑层巅，云陛近百尺。
平生尘土足，到此还几历。
有岩中枵然，斧凿若天划。
玉泉出石罅，雨点散寒碧。
我来供茗事，松鼎煮琼液。
余甘生齿颊，可以醒醉魄。
永怀鹤发翁，四顾但空壁。
似闻便仙去，山间谩留舄。

朝来烟雨重，天与平田接。
轻风更萧萧，清快绕我睫。
开扉觅高岭，没若隔世劫。
不见苍翠颜，徘徊坐搘颊。
农夫一何乐，群辈聚稠叠。
移秧塞塍圈，狼籍衣不摄。
諠阗交野语，蹲踞就晨馌。
台笠映扉蓬，端能胜经笈。
人生慕温饱，万趣归一惬。
何必少髭颏，区区羡长鬣。
吾村有荒圃，吾屋葺未辍。
早晚画度全，方将事农业。
耕耘党既入，歌笑声可蹑。
虽欲著新书，无妨理锹锸。

劳佚由来命不同，悠悠身事几时穷。
学能爱日终无补，愁解迎春却有功。
千虑漫游言语外，寸心常在苦辛中。
故应樽酒怜憔悴，会借书边醉颊红。

春归几何时，绿树阴已满。
萧条子云巷，谁借吹嘘暖。
常日双柴扉，深扃类休澣。
稚燕掠翩翾，疏蝉弄凄断。
撷芳聊自娱，并食习成懒。
嶷嶷栖鸾郎，蜗居间三款。
儿童惮逢迎，应客事谩诞。
谢绝高轩荣，祗增鼯鼠短。
赖君不吾靳，尚复斗筲算。
南薰破笑语，殷勤接訚侃。
酸然梅雨天，烦襟斗湔浣。
波澜信苦孔，风力到微管。
加有建安作，大轴舒愤懑。
力关神臂弓，传以青玉笴。
自宜造英茎，岂直骈组纂。
居然肤寸毫，搜刔入稀罕。
讽疾颊涡飞，把持手争盥。
索然贫窭家，连挹茂陵碗。
久矣吾衰颓，占数还鄙酂。
长年苦中干，更事筋驽缓。
比雁自不材，方木宜登散。
赫如千尺光，旁烁幽隘窾。
处此得无猜，神观迷町疃。
谁如富青箱，利器未施{矛赞}。
匹马青螺城，戢束聊授馆。
愧无青田核，相与申燕衎。
曾是翻瓦瓯，掇疏仍瀹卵。
虽非夸雕俎，犹喜从跣袒。
吾人重解携，兹游未应缵。
行看赤骥驹，万里修程坦。

弋阳之东当古道，有石突兀号丫头。
苔侵藓剥风雨蚀，骨干耸削如镵锼。
不知何冤上诉帝，叫阍之势难稽留。
草木焦秃仅比发，独瞰平皋疑秀发。
浅深丹颊耀晴霞，仿佛琼梳掠初月。
行人踌躇眸子眩，痴女垂羊亦何别。
惜哉伪态苦冒真，土俗传夸疑有神。
阴崖黝黑崩胁腹，石眼六七流嵌根。
君不见望夫崭崭亦顽石，似不徒然肖真魄。
颟顸庙食尔何补，登进鸡豚始乘隙。
安得掷置八荒外，化作膏腴丰稼穑。

露房霞颊迎人笑，订订芳菲第几流。
黄四娘家无数梦，玄都观里一番愁。

紫领宽袍漉酒巾，江头萧散作闲人。
悲风有意催林叶，落日无情下水滨。
车马憧憧诸道路，市朝滚滚共埃尘。
觅钱稚子啼红颊，不信山翁箧笥贫。

阿怜二十颇有余，秀眉丰颊冰琼肤。
无端欲作商人妇，更枉方寻海畔夫。

神强体健颊犹朱，犀虎轻抛忆旧庐。
明月满船常伴画，素风传世莫非书。
涌金门外秋长老，有美堂前锦不如。
预想容观春色好，灵龟舞鹤引安车。

身世旋蓬转，年华激矢忙。
漂流轻楚越，契阔易参商。
窃预三千日，行几二十霜。
金声留逸响，玉润有余光。
仕路虽叨践，心蹊未敢荒。
轩昂遗俗物，感激企前芳。
燕雀惊鸿鹄，鸱鸢吓凤凰。
倾都无孟子，通国毁匡章。
曾席虽云远，韩门未见忘。
铄金频减价，投杼几循墙。
素履微难任，流言众觉强。
箴言曾展转，攻鼓或相将。
眷想周宾裔，来居禹计乡。
一门如旅燕，三世寄飞梁。
何地逢遗秉，谁垣有树桑。
釜鱼时肖范，储石每矜扬。
儒术资斑见，乡评假寸长。
芹藜经伏腊，蘋藻备烝尝。
纻絮亏冬褐，丹铅薄晓妆。
晚蝉无重翼，瀌雪有骄阳。
唐彀虚曾入，齐飞宛未翔。
十年劳俛仰，三釜足凄凉。
怀刺终思重，车尘旧耻望。
有惭猗顿富，徒效老莱装。
曲表求端影，奔车倚怒螳。
力微甘黾勉，道拙分摧藏。
好恶乡人僻，风波世路常。
棘薪今合重，瓜蔓昔还伤。
颊舌知无补，丝桐或可量。
未教轻割席，庶复许升堂。

朝坐前庑西，晚坐前庑东。
日当正午时，置榻两楹中。
予生本多羸，忧患百箭攻。
三十已白发，岁常苦严冬。
凝阴昼墐户，拥火裘蒙茸。
寒气深刺骨，有如婴利锋。
晨曦忽入牖，心喜旧疹空。
开门曝晴暖，暄酣春意融。
温温百骸舒，渐发两颊红。
乃知万物生，阳德有全功。
天轮浩无际，冥冥转洪蒙。
卢敖游八极，妄欲求初终。
卒然至蒙谷，见呵鸢肩翁。
阳乌出扶桑，振辔驰六龙。
转盼亿万里，夸父走追踪。
遗策化邓林，狂奔如捕风。
我今观天运，四序周无穷。
东西逐日车，不出环堵宫。
上古有至人，御风登璇穹。
手挈日月行，返景回高舂。
阴阳在掌握，默坐与天通。
固知二子愚，可叹如蠰虫。

有客持巨鱼，造门前自陈。
敢致子产馈，可待姜侯宾。
野人不知薄，但愧心美芹。
横盘五尺余，飞光生目轮。
高鬣丹砂尾，长须黄金鳞。
倔强忽起立，意气如有神。
口颊虽𪡋喁，哀诉何能伸。
嗟哉自潜泳，胡遘网罟屯。
使居江湖间，藏器养其身。
得时感灵变，呼吸乘风云。
奋迅弥宇宙，洗涤万物新。
胡忍事一饭，遽使刀俎亲。
无罪就死地，恻然伤吾仁。
解之谢来客，放尔归通津。
不期明珠报，相忘乃吾真。
此去戒前祸，芳饵为祸因。
送尔吾自往，世有郑校人。

东蒙野老工何拙，刻楮三年不成叶。
迂途独往自名愚，举足常嫌投险捷。
忽然开口向时人，机士笑惊多脱颊。
半生长饿首慵回，厌见糟醨能腐胁。
惟与孤云静往还，胎仙戏舞琴三叠。
江南墨客貌虽癯，战胜当前轻勇侠。
润身不贮世间珍，别有骊珠光满箧。
北游一见潜魄动，双目烂烂岩光晔。
新诗几幅起秋风，使我静观但嚅嗫。
相逢便欲苦死留，恐跨飞鲸动归鬣。

石泉清甘出山麓，瓦釜贮泉烹豆粥。
太行苦雾朝塞门，相与持杯煖寒腹。
集仙学士著绣衣，瑞节前驱光照玉。
入境风生三十州，高廪临边溢红粟。
公台深静兵卫严，部吏趋承冠履肃。
剪毛胡羊小耳肥，列瓮酿香浮螘绿。
尽嫌豪侈彻丰俎，坐刻黳煤温冻足。
拥炉招客学僧禅，争听敲鱼醒睡目。
太师论诗歌蟋蟀，千载遗音流晋曲。
何曾方丈裂餠多，武子琉璃蒸乳熟。
只知齿颊快芳膻，岂料年龄愁嗜欲。
但能举钵厌饥肠，便觉古风亲土俗。
君不见锦帐匝地石季伦，又不见冰澌渡河刘文叔。
灶间燎湿困滹沱，席上争先出金谷。
岂惟暂饱济艰难，犹贵速成胜珠玉。
昔人不愿五侯鲭，今我何知九鼎肉。
杜陵春晚把锄归，常喜朝盘堆苜蓿。
莫嗟粗粝百年飧，且免祸盈鬼瞰屋。

人情校往复，屡勉终不近。
一诗已经年，知子不我怨。
生世余几何，尺棰日取寸。
怀禄有遐心，从俗无远韵。
时从府中归，数过林下饭。
平生功名意，回作香火愿。
三年不举觞，吻颊烟火焮。
岂无两苍龙，霑我一雨润。
官粗诗未工，猛乞毋小靳。
人生如此尔，文字已其闰。
是身虽臭腐，宁作青紫楦。
永怀忘年友，死矣余令问。
念子颇似之，老我何所恨。

贫病忧居士，雕虫累壮夫。
不能羞齿颊，幸免葬江湖。
疲马甘垂首，游鹰不应呼。
为谁归未得，山水故乡居。

寒窗冷砚欲生尘，短枕长衾却自亲。
老子形骸从薄暮，先生意气尚青春。
覆杯不待回丹颊，危坐犹能作直身。
城郭山林两无得，暮年当复几霑巾。

林花女颊红，春水瓜头绿。
步蹇我三休，来同君一足。
苦嗟所历小，不尽千里目。
暮景向昏鸦，归涂取修竹。

遶舍苔衣积，倚墙梨颊红。
地平宜落日，野旷自多风。
禹迹千年后，家山一顾中。
未休嗤土偶，已复逐飘蓬。

萧然如裴叔则，颊毛疏复长。
邈然如王夷甫，高致宜庙廊。
功名四皓云泉外，诗赋三闾草木香。
君莫夸熙宁登科面玉雪，只今未老鬓发苍。
不应弹琴酒𬬻坐，消渴还有禅病缚。
不忘相抛白社一岁长，浮我杜举须十觞。
结交齐东李文叔，自倚笔力窥班扬。
谈经如市费雌黄，冰炭何用置我肠。
胜游独不思迎祥，漾舟荷陼水中央。

赵侯慷慨诸公客，少日论兵今发白。
自言颇似韝上鹰，老得一州聊铩翮。
送行谁复双眼青，断肠红颊倾渌醽。
停歌自解水苍佩，醉骑紫燕黄河冰。

开门睹雉不敢发，滞思霾胸须澡雪。
烦君初试一枪旗，救我将隳半轮月。
不应种木便甘棠，清风自是万夫望。
未须乘此蓬莱去，明日论诗齿颊香。

君不见庆历承平道如砥，驰车八荒同一轨。
虏人鸱张怒螳臂，百万云屯若封豕。
又不见朔方横流涨天起，腐麦蛾飞木生耳。
扶携道路杂老幼，操瓢沟中半为鬼。
关河日夜刁斗惊，嫚书乘驷来渝平。
兵间持节得英杰，谈笑坐使羁长缨。
青社环城万区屋，发廪分曹具𫗴粥。
饥羸枯颊陡生光，丛冢不闻新鬼哭。
臧孙有后天匪亲，闾门容车何足论。
朅来濉上见犹子，雄姿宛有典型存。
骅骝已渡渥洼水，朝燕暮越应千里。
行看玉勒驾銮舆，濯足瑶池从此始。

烟含疏柳绿蒙茸，杏颊桃英入眼红。
邂逅与君逢腊雪，飘零独我过春风。
空愁转毂音尘远，且寄离怀笑语中。
后夜月明人寂寂，相思那复一樽同。

漫漫东牖白，开帷纳晨光。
欠伸推夜枕，叩齿披朝裳。
瓦盎汲石泉，漱濯齿颊凉。
维兹孟夏初，宿雨清高堂。
栖鸟起且啅，露莺鸣更藏。
悠悠晓花殷，落落古柳苍。
西舍初鸣春，东邻出求粮。
客马已别枥，商车欲逾冈。
羲和一扬辉，群动皆扰攘。
有生无不求，谁得偃于床。
人生但如此，勤苦亦可伤。
况我病倦翮，飘飘信风翔。
永怀中林士，栖志烟霞乡。
愿言寄旅迹，相托以徜徉。

久知疏慵难应接，勉强一官亲讼牒。
羁穷正似鸠无巢，摆去不如鱼有鬣。
从来书史钝蹊径，更叹诗骚穷事业。
几思狐白易絮纩，羞褫旧服求新袷。
又怜夸毗竟何得，把玩区区一蚊睫。
久知趋向合饥寒，正藉文章漫嚅嗫。
紫微丈人椽作笔，谁得羸师传谍谍。
知擒敢慢武侯纵，有阱前知鲁侯敜。
荒芜满编求指摘，望以余光分暐烨。
乃蒙称屈力褒扬，不意粪壤藏诸箧。
获如丘陵饱则可，良御不悦犹非猎。
平生遇赏有君子，处世虽钝吾知捷。
清闲得食学官禄，愿以诗书填吻颊。
牙悬喜校邺侯签，藤织新成沈郎笈。
晁公声名三十载，余事笔踪传法帖。
紫芝眉宇望不远，屈指数日无旬浃。
黄衫健步书见赐，紫诰除官等何躐。
久怀薄技待后乘，宣管盈囊纸来歙。
坐乖前计空惋怅，袖里从今双手压。
醉归应被官长瞋，来饱徒劳方朔腊。

头如翔鸾月颊光，背如安舆凫臆方。
心知不载田舍郎，犹带开元天子红袍香。
韩干写时国无事，绿树阴低春昼长。
两髯执辔俨在傍，如瞻驰道黄屋张。
北风扬尘燕贼狂，厩中万马归范阳。
天子乘骡蜀山路，满川苜蓿为谁芳。

萧公俯仰系安危，功业君王心独知。
犹道邵平能缓颊，君臣从古固多疑。

平生结交圆纳方，过眼十人八九忘。
畹兰亩蕙幽谷芳，懒随家奴谀五郎。
苦饥方朔身漫长，颠毛种种颜欲苍。
谁谓胜痴端坐狂，清淮之阴一草堂。
列笔作阵茶森枪，绝口平戎与破羌。
百年如此计亦臧，何用窃食官仓粮。
玄黄病足畏高冈，但愿缩颈老支床。
煌煌东壁日月旁，神仙鸾凤争腾骧。
万书落架城覆隍，牙签如云丹碧装。
晁侯再作班与扬，正始故在何曾亡。
江湖十年愿饱偿，夜成七发光出囊。
苏公后出长卿乡，为君吴都无一行。
世有伯乐生骕骦，肯使弭耳随盐商。
邓侯楚山深闺房，名走上国交侯王。
朝随日景夜灯光，包揽今古穷炎黄。
吐词分葩有国香，近君如雪六月凉。
又似心醉醍醐觞，东南蔡子名飞翔。
同随天书拜未央，瑰奇宏杰万夫望。
颊牙凛凛有风霜，文如神鼎烂龙章。
锺山长斋读老庄，论兵说佛两俱忙。
不夸得砚文字祥，但愿破敌如颓墙。
我穷乞酒更得浆，仰看三虎争雄张。

春晏岩谷秀，乔木环我居。
引此西涧泉，漍漍漱我除。
危桥跨方池，修竹万有余。
人闲午阴静，鸟下惊游鱼。
清风扫我堂，吏案无文书。
手携金仙经，讽诵自卷舒。
身闲去道近，地僻与世疏。
何须缓巧颊，摇曳王门裾。

城门失火池鱼穷，树头风声酒榼空。
虽贫家妇有旨蓄，一一可口不待丰。
往来曳杖两足健，醉后哦诗双颊红。
最忆南都晁别驾，高歌大笑声如钟。

荏苒岁云暮，空山朝夕阴。
可堪连日雨，并作晚秋霖。
萧飒三川合，凄凉八月深。
衰荷啼卧水，怨叶泣辞林。
径滑蓬蒿长，庭荒苔藓侵。
远声连促织，疏滴和清砧。
灯暗残更梦，闺寒向晓衾。
沾衣贫路客，啼苦失巢禽。
天接岗峦近，云连草树深。
川容千仗肃，溪力万艘沉。
红湿梨垂颊，黄沾菊破金。
苑荒怀古恨，楼远望乡心。
碧涨池中浪，青藏云外岑。
客城阴燐走，败舍湿蜗寻。
骑省惊衰飒，荆州叹滞淫。
恨饶经暑扇，冷入补衣针。
懒学书高阁，驱愁酒细斟。
离忧殊未阕，怅望一长吟。

仙人药光明夜烛，种杏碧山如种玉。
春风裂石凤收花，赤颊离离照山谷。
卿云承日作阴润，猛虎守山防采𣃁。
高真筐篚入时贡，拜望通明荐新熟。
珠旒颔首一破颜，气压蟠桃羞若木。
自从移植近星榆，山水无光灵鬼哭。
长松枯倒流液尽，櫂赖牵藤多朴樕。
我思百年访灵异，羽褐虽存言语俗。
本非民土宰官身，欲断人间烟火谷。
行寻幽洞觅丹砂，傥见臞仙骑白鹿。
便应执帚洗仙坛，不用纤纤扫尘竹。

归来陶隠居，拄颊西山云。

山家一尺潇湘石，扫尽云腴齿颊清。
警破午窗箕颍梦，转为风外小松声。

小虫蠹坚木，自意吻颊刚。
蟠身宅幽窦，心期千岁藏。
尔非虎而翼，何乃巧取将。
剥啄绕树腹，卷舌利钩芒。
一身祸众命，曾未厌饥吭。
流怨入胡琴，美人借余商。
鹈鴂相唯和，次第歇芬芳。
吾生独何事，有喙三尺长。
富岁常苦饥，不能餍糟糠。
宁饥忍效汝，岂复思随阳。

且喜屋无穿隙雪，未愁漏尽满靴霜。
纸帏布被从牢落，赖有希牙齿颊香。

知章骑马似乘船，我今乘船若骑马。
舳鸣舻喷索莫驭，左磬右控手不把。
稍稍风恬可骋望，忽忽波骇难游冶。
既信河流怒颊豪，不疑瞿唐不可下。
婆儿未用伧儿怪，赤马能战驰马败。
伧儿自哂亦以屡，愧尔会稽夏仲御。

庚暑既云初，甲运将复浃。
正当相火行，如持溽土□。
炎炽及云霄，烦燠况仆妾。
皇天不胜毒，一日思自惬。
箕毕靡遑舍，巢穴徒更詟。
两脚压嶙峋，风威振巀嶫。
滂沲驱鬼神，庭除觅舟楫。
扶摇百年木，斩馘一瞬捷。
岂容壶蚁蠧，谅搜芥龙厌。
我屋茅何支，彼田禾已躐。
简编恨枯槁，纵横恣涾浥。
泉酌便无情，汤饼谁为馌。
亟欲㧑𫄨绤，从此正经蹀。
矫首凌鹤翔，奋身脱鸢跕。
宁知不亹亹，俄觉复烨烨。
强阴难节制，衰阳易威胁。
蕴隆增几倍，怫郁起重叠。
蝗阵暂侜张，谷根自安贴。
蜩狂噪百尺，鸠惭劳两颊。
我亦闷赋诗，欲语而胆怯。

政和密云不作团，小夸寸许苍龙蟠。
金花绛囊如截玉，绿面仿佛松溪寒。
人间此品那可得，三年闻有终未识。
老夫于此百不忙，饱食但苦夏日长。
北窗无风睡不解，齿颊苦涩思清凉。
故人新除协律郎，交游多在白玉堂，拣牙鬭夸皆饮尝。
幸为传声李太府，烦渠折简买头纲。

秋容未觉成萧飒，修竹疏桐阴四匝。
先生归驾挟西风，堕我南堂似凋叶。
对床邀月入高谈，梦想从来谢三接。
是非火作正炎空，忍与纷纷竞牙颊。
莫欺鸥鸟不知人，须信天机在眉睫。
妙哉托处无何乡，一念能回百千劫。
君诚有意涉其流，请为安行具舟楫。

木杪秋风鸣飒飒，环步空亭日千匝。
忽迂征辔入衡门，共看霜轮上云叶。
紫烟收尽拟阶升，白露漙空欣手接。
何须清酌浣枯肠，自觉爽气滋双颊。
可怜末路竞牛毛，不悟劳生寄蚊睫。
向非霸处务功成，争得盟时遭智劫。
西山君故有风期，我亦从今理归楫。

风吹飞雨干，散作柳花球。
危檐下舞鹄，老树腾蟠虬。
烟空夜色垂，肤寸凝酥柔。
晓屦踏晶莹，与君散清愁。
湖东十顷玉，月落漫不收。
照我肝肺皎，出语和鸣璆。
将我平生客，步入青松幽。
此客气如霜，逼人作飕飗。
嚼冰论世事，怒颊赤已浮。
盘中水晶盐，碧酒葡萄秋。
饮酒岂忧寒，饮水犹不忧。
手冷慎勿炙，置之鹔鹴裘。

鄙夫十年江海客，岸草汀鸥随步屧。
稍收晚景付长竿，河伯供鱼慰弹铗。
烟云不锁北阙心，飞出乱山青万叠。
束书却入国东门，觚棱瑞日明书笈。
蹇驴破晓踏春泥，谁家暖气生牙颊。
门前宾客鄙可怜，纷如寒蚕饥望叶。
主人看屋客看地，士气萧条无一捻。
迩年恰得玉堂家，名在执鞭犹炜烨。
玉堂丈人廊庙资，宝帯垂鱼光遶胁。
棣萼青春自一门，璇题白日常三接。
侧闻好士礼作罗，纤鳞弱翮归渔猎。
蹉跎岁晚曳裾人，半雕鬓绿仍随牒。
涧溪幽菜傥可羞，试杂万钱聊一䇲。

广文无毡风撼颊，冻坐慈恩书柿叶。
乞米珍题矫龙鳯，望粥娇儿闹鹅鸭。
不须欧家管城子，镂象雕犀作袍帢。
娥眉曼睩初丰容，一笑自粲非宝靥。
当时临池亦苦矣，烟苍雨暗漫襟袷。
几何白骨变黄泥，安用玉轴留华箧。
要当约略记姓名，作底碑傍坐疲苶。
我今姓名亦懒记，几砚尘埃卧羊鬛。
君诗求字得我惊，索金悬磬真所乏。
归田当赋觅桃诗，岂有来禽青李帖。

先生吟文烦颊舌，未免诸生笑于列。
跋前疐后谁使然，只有名多磨不灭。
燕公策高思精壮，笔下辞华烂文缬。
岳阳少屈何足云，自喜江山助清绝。
墨畦笔迳久榛芜，道山初识今文伯。
鳯凰池畔未归身，水晶宫里重游客。
读书不知已几世，汲古长余绠千尺。
莫贪云水供醉吟，尚有典章须粉泽。
防风山前痴病吏，自笑著书玄尚白。
蓬头承罂十年事，过眼法书今雾隔。
那知流落得依凭，天与虺隤寛辔策。
汀洲白蘋春几许，江南日落汀洲古。
风光无恙似当时，犹与溪山相媚妩。
昔人苦吟终不尽，秪今余秀当勤取。
阿房赋客旧主人，试数文章犹第五。

松石真佳伴，云山得破颜。
高人本无住，倦翮自知还。
诗外尘缘尽，斋余齿颊闲。
何消一句子，截断碧溪湾。

何处曾临阿母池，浑将绛雪点寒枝。
东墙羞颊逢谁笑，南国酡颜强自持。
几过风霜仍好色，半呼桃杏听群儿。
青春独养和羮味，不为黄蜂饱蜜脾。

西曹满百第相闻，东阁招延气自春。
鸡肋天教辞怒臂，牛心公与慰馋唇。
酒红欲去风吹颊，山碧来迎月满身。
步入柏阴清夜急，敲门惟有鹤譍人。

荐岁熙和属卧龙，得分闲暇与君同。
春筐缕雪衾裯足，午甑吹珠颊辅丰。
蜥蜴兴云谁汝信，商羊舞雨自言功。
州人欲识余霙雪，寄与飞廉百里风。

雪意不肯休，垂垂阁云端。
余煖蒸衣裘，势作堕指寒。
曛黄阴雨来，俄忽急雨{雨/漫}。
空阶答檐语，跳珠上阑干。
世尊俨无说，冻坐谁为欢。
萧条僧舍影，痴兀依蒲团。
相照怜短檠，坐恐膏油干。
劳生竟何如，岁月如走丸。
七星在长剑，细事何足弹。
尚想丘园人，惭颊时一丹。
徘徊经屠门，饱意只自谩。
顾惟淬牛刀，庶足厌一餐。
不然学农圃，趁此筋力完。
年丰得饱饭，日晏眠茅莞。
咄嗟万里空，俯仰百岁殚。
行止信流坎，所遇随足安。
勋名片纸薄，天地如瓢箪。
离骚幸相逢，浊酒聊自宽。
谁与谈此心，夜气方漫漫。
绝墙过饥鼠，翻倒争余残。

两眼追霜鹰，铁石悬肺腑。
何为向北风，送子泪如雨。
平生珍古交，及今未多数。
相逢汉江曲，聊作蘋鸥聚。
我疾子不憎，人弃子或取。
庄舄尚资越，茅兰植当户。
坐与斥鷃争，秋蓬塌云羽。
尝笑祢正平，飞毫赋鹦鹉。
身为机上肉，手复乱挝鼓。
老瞒畏口实，假手待黄祖。
早知时不容，敛板就公府。
社栎名散材，长年谢斤斧。
文豹皮为灾，安所逃缯罟。
我亦惩祢生，严律绳步武。
闭门收旧学，不管唇舌腐。
子今落穷边，武库泣降虏。
过客无只轮，捷布恐旁午。
黑云压孤堞，残月走夜麈。
四邻递阴风，隔壁啸乳虎。
非但饮徒旷，愈觉诗思苦。
参军新妇贤，眉颊生媚妩。
慰子远行役，举桉头自俯。
已闻富书囊，到即充栋宇。
异时宝弓剑，弃置贱如土。
承平诸将老，谁复师尚父。
可怜高合生，落笔辄杕杜。
宛然琼瑶姿，寒光照玄圃。
再入乌衣曲，观者但如堵。
襄阳佳山水，檀栾结邻坞。
蚤晚折简来，为子脱簪组。

富贵日厌意，志愿男子多。
饥寒一身赘，奈此两臂何。
有子立参肩，于人犹负疴。
食菜色染颜，肘露枯树柯。
柴门旷宾从，汝往张雀罗。
不粒尚犹可，无酒伤天和。
半世友孙生，斗禄才免薖。
割腹送名酒，一饮衰颊酡。
弱子知有酒，走戏如投梭。
鐡也未抵醉，阿林先缓歌。
环守独脚锉，杯到倾长河。
我若不饮酒，顾影已婆娑。
仰看颓檐日，去去疾沧波。

紫骝摇玉东城东，绿睂少年双颊红。
扫尘先过风骚客，豪气几吞云梦泽。
新诗一夜急春风，飘落樱桃点窗白。
青烟昼覆琉璃樽，何时投袂歌王孙。
归去来，黄陵老鸦啼日昏。

西南世家无十族，吴范生儿长食肉。
虎头犀骨初长成，闭门教草三千牍。
传来旧物凌云笔，楷字君王无第一。
墨池染尽俱拙人，柿叶学成几失实。
闻道甘棠阴已密，相共政声同一律。
玉壶盈尺不消冰，清峻照人常惨栗。
归侍安车幅巾叟，石建板舆怜白首。
二年赢得倚栏干，醉看红梅霜雪后。
草玄故人偏嗜酒，试拼黄金追百斗。
芋魁桤木的然成，丙穴郫筒依旧不。
行舟牵挽由来有，十倍青衿折杨柳。
未容学舍鞠园蔬，岁月用陶燕许手。
驽骖无取休推毂，二十四蹄肥苜蓿。
近时牙颊惜春风，吾曹易效穷途哭。

清圣浊贤莫区分，一入愁肠功等伦。
石炉三日不举火，麹车过门齿生津。
松窗草玄亦已勤，好事勿谓秦无人。
呼儿但涤牛头爵，正恐壶榼来缤纷。
冻消讲舌流冰凘，寒破笑颊生红云。
爱酒未减子猷竹，岂可一日无此君。
谪居无田种秫米，忘怀有诗上嚢纸。
邻醅不隔一航水，却隔醉乡三万里。

故山新寄小郫筒，春事而今一半空。
儿女笑从花影外，杯盘香在水光中。
泉分石溜浑罂白，病得春醅半颊红。
祓禊山阴已陈迹，试将青草葄衰翁。

但知四壁有连珠，底事虚名更拙图。
一{豆斗}病予犹百首，十年笑尔拙三都。
霜风入颊休惊冷，瓦埦无油愿急呼。
世上舌根皆识味，满倾终是爱醍醐。

业无家酿致邻翁，得有薪温引颊红。
准拟片言能悟主，复求一饱定伤弓。
诗书奴婢晨占𫛳，盐米妻儿夜送穷。
早晚郊原莫零涕，动摇葵麦有春风。

柳桥通窈窕，客辔按玲珑。
蒲剑一谿绿，酒花双颊红。

青草山头一万家，那分下泽有龙蛇。
不知明日都门客，肯与东风缓颊牙。

倾倒怜才出至公，吹嘘牙颊自春风。
寛和肯问车裀吐，涵养须知内史聋。

少健有力入云耕，耕云不怕山重重。
岁时伏腊追社集，照水自爱双颊红。
三十余年废田舍，芋魁豆饭忘迺翁。
誓归复讲旧生计，无谓我不如老农。

南宫先生晚为郎，学语小儿说元章。
屋下架屋安足数，突过锺王妙如许。
平生韵语何处有，澜翻旧识论诗口。
不落钤锤或自憎，举似痴儿真敝帚。
谁当料理晋马曹，讵复酬答视愈高。
凭君快写拄板相，政应颊上加三毛。
阿晖讵独爱奇字，径割全牛烹大胾。
笔墨须论顾陆间，岂止远过杨契丹。
痿癯我作老摩诘，惟子堪任来问疾。
是事且置默然坐，舌端种种一时堕。

琼叶半开童女颊，蕨芽初长小儿拳。
山中云雨虽无味，何似山河走暮烟。

我来占食指，客至卜灯花。
但祝加餐饭，何劳问颊车。
交情真莫逆，秋兴浩无涯。
姑置人间事，纷纷祇鬭蛙。

向来相许济时功，大似频婆饷远空。
我已定交木上座，君犹求旧管城公。
文章不疗百年老，世事能磨双颊红。
好贷夜窗三十刻，胡床趺坐究幡风。

冷泉亭下漱甘凉，十里犹余齿颊香。
入境自知风俗厚，到家应觉簿书忙。
好依名教穷真乐，莫指温柔是旧乡。
此理不疑何用卜，谁论筮短与龟长。

一先虽自喜，百战亦须穷。
狡兔有三窟，连鸡无两雄。
霸成秦陌广，骑去楚营空。
老子无知解，颓然醉颊红。

风吹古渡口，云满都梁山。
执热厌偪仄，幽寻上孱颜。
清泉似石乳，滴沥岩窦间。
乞此一瓢饮，为祛千载烦。
山灵知我意，殷然下层峦。
散空作急雨，抉石出甘寒。
一酌荡齿颊，三咽萦肺肝。
轻躯变滞骨，尘鞅思灵关。
来当踏云至，去当御风还。
再拜谢神休，幸汝不我悭。

落帆倚芳洲，冷日衔翠壁。
沙平野步稳，不费支筇力。
邂逅到幽洞，云水已昏夕。
阴崖上苍穹，杳不见辙迹。
岩前月色薄，细路稍有觅。
瀑泉号秋声，飞练不计尺。
僧房得少憩，坐久耳方寂。
河梁谪仙人，握手见胸臆。
囊无一钱看，志有万里适。
拄颊望西山，琢句愈工绩。
同游得二妙，笔障亦劲敌。
笑谈颇倾坐，酬唱屡即席。
顾予舌本强，咀嚼觉清液。
林泉信幽奇，岁月尤迅亟。
兹游莫辞频，能著几两屐。

君如霜鹘精爽老，目睨云霄长侧脑。
不种河阳满县花，手披泮水收芹藻。
闭门较艺防请谒，门外宾朋迹如扫。
饥肠得酒吼怒雷，牙颊生烟喉吻燥。
青灯枕上梦蛾眉，惊魄酷怕寒砧𢭏。
纵未休粮仙骨轻，丹田亦合生梨枣。
归来清狂尚未减，怀抱向人辄倾倒。
不作孟公投辖饮，乃欲悲吟效郊岛。
明年东风破柳条，万里晴江波浩浩。
此时扁舟挽不留，依旧儒官守枯槁。
只今有酒不浪饮，迎腊寒梅为谁好。
相将风雪不饶人，拂面飞花故相恼。
期君三日不如盟，定作回波嘲栲栳。

薛老峰前古游侠，脱冠卖剑翦须鬣。
闭关孤坐百念空，面上老色如秋叶。
飘然飞锡华子冈，浪逐西风移步屧。
摄衣升堂捶大鼓，是中不赏啬夫喋。
四众围绕如堵墙，要观霹雳飞牙颊。
人生一梦几时觉，相逢栩栩皆蝴蝶。
何当蜡屐从师游，遮莫冯驩老弹铗。

闻道东山有圣泉，杖藜侵晓到山前。
一泓寒玉流无尽，万顷良田大有年。
茶鼎晓煎云脚嫩，斋厨夜引溜声圆。
我来一酌磁瓯去，终日余甘齿颊边。

君不见相如题桥出蜀都，归来驷马驾赤车。
王孙喟叹分金珠，遽喜文君得此夫。
又不见扬雄玄经垂日月，承明昼日见三接。
当年戏为赋甘泉，炯炯至今光不灭。
山川炳灵四载英，两君千载悬盛名。
后来继者谁其人，蒲公使君早飞声。
先皇侧席搜殊杰，明公凛凛来射策。
合沓英词动一时，紫燕飞黄行莫测。
文明天子修前烈，赤轭班输公建节。
二年和气满西川，父老欢娱丰两颊。
锦瑟高张箫鼓集，还见公膺诞弥日。
玉露金风丽早秋，绿樽翠杓明相射。
有酒如渑肉如陵，再拜寿公千百年。
愿公早早树高勋，快插貂蝉据鼎茵。

泸南二子天一边，思之不见今三年。
阮咸已老得遥集，白髪自愧还欣然。
未看颅骨并颊颧，啼中已有过秦篇。
诸田何得贱庶孽，会斩庄贾摧强燕。

白日消诸妄，青山对屡空。
著书防恶客，学圃问邻翁。
织贝流肌滑，仁频入颊红。
丹砂落吾手，秋至任飘蓬。

沙村宿雨余，炊烟淡寒色。
山墟蚕市休，野饭渔舟隔。
忽逢柳际门，知有道人宅。
扣扉山答响，童子出迎客。
空庭竟何有，冻死千岁柏。
钟鸣食时至，老僧揖就席。
香秔定宿舂，露葵应晓摘。
羌饥一饭美，何啻万钱直。
风轩纳山翠，引手扪石壁。
爱此玉崔嵬，岁久自崩拆。
下有洄涡泉，甘凉冰齿颊。
勿轻一脉微，去涨万顷泽。
吾行无疾徐，住佳去亦得。
欲收有声画，绝景为摹刻。
兴来勿复缓，转顾成陈迹。

昨夜颠风吹裂石，晓来雪片大如席。
耶溪先生醉不知，拥絮雷霆喧鼻息。
痴奴捶门呼不譍，但闻含糊语呵叱。
先生行世如行川，虚舟触人无怨言。
逢人觅钱即沽酒，得钱不谢犹傲然。
我欲看君堕帻醉，便觉两颊微涡旋。
款段自能驮醉起，归路逆风吹冻耳。
入门儿女啼饥寒，瞪目瞠然作直视。

老源缚屋矶山侧，庐山对门江水隔。
单丁住山二十年，一等栽田博饭吃。
诸方说禅如纺车，我口钝迟无气力。
屋头枯木自安禅，生铁脊梁钉椿直。
我昔东游曾见之，两颊温然笑涡出。
到今持梦渡杨澜，浪花漫天浩无极。
纷纷衲子饱眠卧，面如栀子衣领白。
年年江北与江南，谁肯端来寻此客。
爱君今人肺肠古，毛骨含秋眼睛碧。
能知此老端往寻，处处好山留不得。
作诗赠君终自愧，君去我留空叹惜。

幽人修水上，春涨冒陂田。
时时想见之，笑颊微涡旋。
往来柴桑间，妙语生云烟。
庐山自高寒，青碧开晴天。
倚藤望绝顶，风味如斜川。
我思从之游，子亦当勉旃。
诗成聊假寐，归梦历层颠。

晓痕翠浪行将遍，掠面柔风初剪剪。
梅颊欺寒底死香，柳眼窥烟皱未展。
相看感此故意长，欲别忍看春尚浅。
离情恼人深造次，撩我小诗弄清婉。
肠断江头无语中，谢郎匹马嘶风远。

平生迈往气，酝造次公狂。
才高簿书缚，貌和无叹伤。
君看此风味，自是万夫望。
利害方焚如，唾笑皆清凉。
颍皋旧庐在，顷稻连亩桑。
时以笏拄颊，阻隔如涧冈。
少陵功名念，看镜毛髪苍。
长哦和秋雨，旁林更闻螀。
人生行乐耳，万事付一觞。
淮南谪天厨，大言忘巽床。
吾侪本疏拙，阅世忘否臧。
愿言置此喙，无咎持括囊。
桂贤供火浴，龟虚得刳肠。
一蓑烟雨蜗两角，我耕南亩君开荒。

秋来残暑犹顽赖，推挤不去吁可怪。
哦君妙语齿颊清，冰壶照人吐精彩。
绝知此公风味高，想见尊前持蟹螯。
说禅不用朱藤杖，看月却披宫锦袍。
大藩衣冠蔚城市，君所过从天下士。
忘怀一笑饯年华，醉里千篇是生计。
相知何必盖须倾，此语荒唐却甚真。
人生怀抱要磊落，他年相逢是故人。

锦江风晚吹征裘，幽人诗思遏不休。
心知无处可告诉，掉臂直上齐云楼。
凭栏展目时一快，万山奔走趋帘钩。
回头下视茫茫者，龟囚蚕缚令人愁。
楼中夫子神仙流，道容玉颊红光浮。
少年读书浩江海，回春妙语生笔头。
致君终使尧舜上，大作一雨苏林邱。
深山野僧拙笔语，作诗欲赠烦冥搜。
艰苦思索得个字，谨用持上君牢收。
谢安昔与支遁游，及其贵也加绸缪。
高风气识正相侔，他年身退百无忧。
复来把臂登此楼，轩渠一笑三千秋。

空山无人舟壑移，坐看香烧行篆畦。
兄弟华轩肯过我，堕甑与帚生光辉。
著屐登山亦不恶，携被假宿良幽期。
灯前绿髪映玉颊，风流未数崔宗之。
夜谈词辩出神骏，顿尘赤兔真权奇。
我欲置君帅河朔，军前千骑红妆随。
望云题诗付横槊，玉带锦袍英特姿。
又欲置君玉堂卧，雾窗棐几春昼迟。
醉中草制敏风雨，诸公堵立相嗟咨。
微吟拥鼻笑不语，恐未免尔无多辞。
为君张灯扫东壁，他日重来读此诗。

君初髪齐眉，玉颊照秋光。
诵诗巨万纸，一目俱五行。
不信同舍儿，所阅随废忘。
姓名入清禁，诏落铜山阳。
十三见天子，奏对允且详。
翻澜诵五经，如水传觥觞。
环观共嗟异，朱紫如堵墙。
华裾小旋制，初挂烦宫妆。
归来汝水𣸣，夹道万夫望。
指目无双裔，吟嗄有此郎。
异态悬睿想，行看登庙堂。
那知事龃龉，放浪鱼稻乡。
顾我与君别，忽忽移十霜。
更逢石门下，美髯如许长。
抵掌话夙昔，夜语响山房。
古人当大谬，噪索失其常。
夫子独何得，坦率追羲皇。
乃为任重器，愈抑道愈昌。
作诗以寿君，他日未易量。
功成径归来，复此山水傍。
幅巾青杖竹，卒岁以徜徉。

筠袁唇齿邦，一水连清碧。
朝行筠溪边，暮见秀江色。
忽闻儿童音，乃知身是客。
独归江上寺，杖笠倚空壁。
犀颅会四海，香火自朝夕。
相逢作熟视，面数心莫识。
但记石门时，笑颊清光溢。
惊定喜失声，卒语成小立。
是时夜气清，隙月金蛇掷。
念君当北行，钵饭从谁乞。
我虽能少留，秋燕社已逼。
一懽偶然耳，分首成陈迹。
他年何处逢，话此空叹惜。

西湖睿郎最高道，思之不已令人老。
道人相逢吴楚间，闻说绝与睿郎好。
年来学富身转贫，岂特诗胆大于身。
法朋半是奇逸者，我亦放浪无羁人。
霜威折绵寒入颊，长廊无人风卷叶。
寒窗诵读夏日吟，和气坐令寒妥贴。
笔端解语敏于口，网笺时作龙蛇走。
烦君清哦当少休，万象乞怜争叩头。

汝江软碧摇寒空，环江玉色罗五峰。
神奇融结孕千载，于是代出文章公。
荆公道德辈孔孟，致君勋业伊周同。
君侯才气真不减，行看接武隆休功。
妙龄人夸好风节，气压颍汝何其雄。
曾经大笔战文阵，豪俊莫敢撄其锋。
老师硕儒玉堂上，争看洒笔回春工。
果然一日盖天下，声名熠燿驰华戎。
都城立石传万口，士林矜气横长虹。
岩僧废弃谁比数，亦复诵咏懽填胸。
迹微自恨不及识，向风每觉劳双瞳。
天公恤此慕善者，因遣识面山水中。
坐令平昔心变灭，譬如尘净余清铜。
自夸问道陕西老，道人况亦参禅宗。
与君于法实昆弟，姑留十日游从容。
拙诗别君无崄句，何从赏我双颊红。
他年揖让对明主，回顾此会成虚空。
蹄轮冠盖塞门巷，容我剧笑应无从。

一子被夺去，囷廪遭火焚。
冷官寄僧舍，僮仆卧朝昏。
平生五色笔，落纸生烟云。
文章竟何用，袖手声一吞。
东坡昔无恙，豪俊日填门。
君如汗血驹，胆气终逸群。
坡今骑鱼去，众客亦缤纷。
翩然淮海上，霜鬓此身存。
我亦识坡者，一见等弟昆。
乃知水与乳，自然和不分。
心期营一笑，发君双颊温。
那知堕机阱，面上余唾痕。
我公佯瞌睡，嘲诮了不闻。
遥知读此诗，拊手髯一掀。

君家兄弟万人杰，何止才容夸两绝。
忆昨江南山尽头，西津渡口曾相别。
君时惨然缞制中，行将扶护归吴越。
我亦买舟还故山，社燕秋鸿那忍说。
客中不觉舟壑走，迩来飘忽经岁月。
毗陵那料又相逢，喜君美髯冰玉颊。
竹轩堆髻话临川，清论无穷如锯屑。
意消已觉在秋乡，坐令五月失炎热。
归来喜甚不成寐，起步空庭听风叶。
念君姓名悬睿想，吴江未可停舟楫。
欲看騕袅付王良，相鼎烦君为调燮。
平生无求任所见，往往撩人面红冽。
恃君犹作故人看，此诗聊当名纸谒。

由心有痴爱，痴爱乃有业。
因业疾病生，痛此百骨节。
声相成呻吟，齿颊空咬龁。
侧眼看圜扉，以手枕匣褉。
观此心无形，安得有业结。
业结如空华，病宁有枝叶。
方作是念时，颠倒想即灭。
心造古佛様，路入法界辙。
稽首甘露味，销此烦恼热。

闲中过却重阳节，江城风雨吹黄叶。
与君来游亦偶然，聚立西偏读丰碣。
凭栏眼界得天多，雨脚明边飞鸟灭。
西山向人亦倾倒，犯云争来献层疉。
未归负负无可言，相视心知惭在颊。
会当却立云生处，纵望晴江生雉堞。
尚喜清游不属人，故作此诗相暖热。

久不对睿语，便觉牙颊强。
独行谿山间，清鹄失群伴。
温软闻吴音，攀翻忽东向。
试问识睿否，客曰甚无恙。
但遭吕吴兴，拽手不少放。
欲使开笑齿，说法人天上。
掉头掣肘去，不顾西兴浪。
登舟翻然行，万众皆目断。
平生勇于道，气韵真迈往。
安肯逐儿辈，低首投世网。
但恐吕望之，追法薛廷望。
茶盐以加之，趁出白云嶂。
要看呵佛祖，瘦拳捉藜杖。

晓烟幻出千万峰，个中我曾如懒融。
天公亦妒饱清境，戏推堕我尘网中。
人生万□无不有，道士宁知为老枫。
去年雪夜宿绝顶，笑声响落千岩风。
今年千岩在掌握，烟雨又复分西东。
磨钱作镜照千里，必也高人非画工。
季长胸中自邱壑，吐辞便觉春无功。
韩侯玩世难共语，精神满腹仍疏通。
酒阑耳热眩红碧，醉语撼子崔嵬胸。
遥知堕帻笑不答，但见玉颊回涡红。

少节暮年名太重，诏书致之坚不动。
当年捧檄良为亲，安知坐中有张奉。
茅容避雨依树丛，旁人夷踞渠独恭。
朝来杀鸡本供母，从教床下拜林宗。
两翁高行今谁继，吴侯作堂深措置。
镜中勋业姑置之，自广其心养其志。
传闻绝似广陵公，从来孟陶风味同。
未能侯门烦倒屐，想见窗户开青红。
夫人年高视听捷，扶持不用如华妾。
十分金叶寿千龄，笑看醉红潮玉颊。

湘西雪连日，荒寒发明鲜。
谁持华藏界，堕我宴坐边。
遥知毘耶老，薝卜开满前。
想见散华女，笑颊微涡旋。
不受禅律缚，尚遭富贵缠。
游戏翰墨中，骨清耸诗肩。
白灰红麒麟，玉液黄金然。
醉眼艶秋水，落笔驱云烟。
放意吐秀句，与雪争清妍。
我诗出寒饿，苦语秋蛩煎。
定作笑拊掌，望空须一掀。

周郎南州俊，毛骨特英拔。
结髪翰墨场，声光先逸发。
上书论国事，人危泰山压。
居然窜南陬，风埃到须髪。
平生拙生事，寒饥坐旷达。
相逢湘水湄，清甚等苕霅。
书近庾西台，诗如王右辖。
解寻磨衲禅，仍领凌波袜。
春露试晴窗，舌颊增脱活。
浇公刚直胸，捜搅医国法。
气当宿玉堂，丝絇八砖踏。
当分买山钱，放□痛一掐。

吴氏季子世不乏，子孙魁垒特秀发。
人言才业任世重，更觉文章有家法。
奉亲作意构华堂，想见青红湿窗闼。
堂中二老鬭康强，夫妇承颜荐寿觞。
朅来儿侄俱登第，举族请名重庆堂。
富贵鼎来推不去，道德照人闾里光。
富公玉食由及养，范公诸郎尽卿相。
亲养子荣兼有德，家声置公范富上。
虚檐风月夜未央，靘庄成轮发清唱。
金鸭香清碧缕飘，灯前玉颊醉红潮。
一尊满劝何所祝，盛事要看追八萧。

披衣汲南涧，落叶在庭除。
独立无人见，幽行偏自如。
嫩寒冰齿颊，精色到衣裾。
却倚蒲轮坐，横看贝叶书。

胜事随年阿堵中，老夫久绝马牛风。
消磨药石一春过，寂寞樽罍万事空。
亭下麦秋惊翠浪，山前雨脚卷晴虹。
渡头试验丰穰意，半是村醪入颊红。

山翁彻骨清，日饮一瓢水。
天公隐其穷，殆将贻石髓。
先敕西神君，一派疏清泚。
初惊石罅出，盈科来未已。
其潴为渊潭，其汇则沼沚。
酌比九陇泉，饧味参差是。
一瓯紫笋春，牙颊留甘美。
余波共濯缨，溅沫邀洗耳。
山中有异事，喜甚屐折齿。
长安昊天观，秦吴隔千里。
妄云脉络通，道人真疏矣。
寄语赞黄公，未应停水递。

舶舟初出建溪春，红笺品题苞蒻叶。
低昂轻重如美人，等衰铢较知难躐。
格高玉雪莹衷肠，品下膏油浮面颊。
太丘胸中有泾渭，包裹携来充博帖。
稍发下驷已惊眼，香味高奇光炜晔。
不肯花前杀风景，凭花为谢穿花蝶。
更看正紫小方珪，价比连城真称惬。
病渴羌人洗烦滞，好睡兼旬便愁摄。
异时风流贵公子，喜悦藏珍令口嗫。
莫辞七椀搅枯肠，有酒沽君夜烧蜡。

虎头千古丹青杰，谁言黠中有痴绝。
手挥五弦真胜诣，颊染三毫更超越。
自言四体媸或妍，顾与妙处无相关。
炯炯双瞳点圆碧，笔下顿觉神明还。
程郎言语妙天下，画复通灵能变化。
扫除俗骨画如诗，摹写天机诗似画。
竹斋溪屿数相从，似蒙儃儃窥尘容。
诋呵众史露拙迹，疑有心画藏胸中。
寒乡鼠目麞头子，葛帔练裙谢龟紫。
幼舆政自丘壑人，试为写传岩石里。

吾儿玄学师老怀，严持月六八关斋。
新来五辛不入口，坐使妻叹生不谐。
自言丈室净名量，惟期禅侣来存访。
栗里岂独尊常空，亦乏秦声乱舂相。
朝来天雨瑶花霏，句如连璧来交辉。
鹿柈茶果亦易具，不尔恐致膏肓讥。
幻界政应频燕喜，酒尽为谋当更起。
趋庭为尔复缓颊，一杯既空难但已。

横斜文理秀斓斑，分饷闲官尚独悭。
凖拟遣人来检料，欲将拄颊望西山。

醪敷映玉浪吹香，未饷征君敢独尝。
瓮下无人容借饮，壶中有客共深藏。
歌呼仅可供頳颊，酩酊那忧共腐肠。
好似东皋求待诏，三升日给酝偏良。

雪霜无赖点君鬓，五十龙钟成老翁。
急分槐实要脑满，伫见头青双颊红。

公抱青田姿，俛啄家鸡群。
徽之拄颊外，遐瞩西山云。
昔我藻鉴士，拱木蔽孤坟。
讵意王子敬，晚乃知羊欣。

征南远韵度，诣绝皆妙言。
银台陈谏疏，耻作赋兔园。
手板聊拄颊，爽气来新萹。
临窗无谢守，僧珍自超然。
我游赤壁下，为君且延缘。
周礼尽在鲁，惊嗟类韩宣。
候雁响横河，游子念故山。
行当理烟艇，相期醉余年。

暄风吹天墟，淑景来日涉。
繁花已舒颜，晴哢复缓颊。
平生万斛愁，赖此短兵接。
俯携诸少年，清江玩舟楫。
波平罢牵挽，论高辟嚅嗫。
缅怀荀慈明，冰霜胸中挟。
食贫傍人门，官学居建业。
向来疥遂痁，性命危脱叶。
胜游夙昔共，大句常岌嶪。
回头见小雁，颇恨暮山叠。
何当奋飞去，碧云端可蹑。

北风驱云度危峤，日下苍茫烟霭横。
山灵唤客起杖屦，定自不凡为此行。
山南冥搜未得妙，山阴问津向猿鸟。
遥岑叠叠罗峻屏，溪流溅溅鸣楚调。
眼明全椒道士家，丹砂入颊暾朝霞。
谈间勃窣妙理窟，挽不听去犹欲遮。
缥思右辖千丈松，眉宇中藏嵇阮风。
放船云梦鬼作祟，磈磊仆卧洪涛中。
此翁身大不及胆，引帆复逐天边鸿。
渊宗堂中柱史裔，黄鹄作雏欺鹤唳。
衣裾不着京洛尘，潜心涪翁哦五字。
相逢俄顷复解携，韵胜遣人增想似。
僧窗梦短夜复长，句挟寒霜聊可寄。

杜陵绝唱骢马行，想见蹑云喷玉声。
龙眠貌出姿态横，香罗覆背红汗透。
如行沙苑秋风瘦，我羮芋魁乃饭豆。
不爱金羁如此骢，深云一坞住山翁，朝霞入颊常暾红。

一片残阳景，朦胧淡月中。
兰芽纡嫩紫，梨颊抹生红。
琴阮资清格，冠簪养素风。
烟霄半知己，吏隐少相同。

用之大曰橹，冠乎小者楫。
通津既能济，巨浸即横涉。
身之使者颊，虎之拏者爪。
鱼之拨者鬛，弩之进者䇲。
此实为相须，相须航一叶。

阿连冲晓绝江𣸣，惊起江汀鸥鹭群。
不为营巢祇觅句，真成拄颊玩幽云。

坏衲槃跚玉涧翁，负霜秃鬓颊暾红。
时时口占东坡语，顿觉曹刘力未工。

初年种交梨，可奈荆棘树。
闻道千圣前，不传才一语。
彭殇几许争，端作旦暮遇。
衣珠价连城，谁遣泣穷路。
子知无生法，未短飞升数。
当身认同归，绝学何外慕。
龙眠玉颊翁，是中得深趣。
萧然住山人，妙甚垂天赋。
我为杨侯计，政欲借前箸。
从翁须及今，频脱户外屦。

人才限南北，河岳日边徼。
异时颇自振，以远得轻笑。
顾我尚友心，与渠不同调。
吾州向虽陋，属令文元肖。
仙凫谢云罗，雪浪涌海峤。
问山如登天，翰墨相焜燿。
高标快目击，胜语醒耳剽。
永怀种秫潜，不翅憩棠召。
八年杖屦隔，坐睡梦嵩少。
何人佀严陵，寒滩理幽钓。
无因接孙登，半岭听清啸。
渐恐落流俗，中夜回光照。
倒海觅三珠，更复得二妙。
风埃邺王城，晚从折简召。
仓曹宾客次，玉立见孤峭。
神锋森挺脱，俛嘿愿还鞘。
至今牛斗间，宝气干两曜。
伯宜承华勋，仲合典书诏。
翩翩谁辈行，官职忽哄叫。
美须草未鬬，好面丧可吊。
斯人但寂寞，瑚琏不荐庙。
我尝当馈叹，吞愤类牛噍。
渊龙岂易扰，遽敢议处劭。
念昔忝闻道，锐甚冠始醮。
百忧荒寸田，孰与耕新烧。
区区冀有获，韅鞅鞭复掉。
端来求代公，兀守信麦漂。
便将涂六凿，风籁息号窍。
政自畏攀援，拄颊遭诟谯。
一官涕唾了，得失已悬料。
嚢中餐玉法，朝饥傥能疗。
纵无钱买山，解有杖荷𦰏。
从公问箕颍，策足事游眺。
共待四明归，重丐一言要。

我本江湖人，市朝岂无心。
偶然堕世网，如鸟思长林。
交亲岂不多，之子德我深。
赐沐有余闲，一马时相寻。
茅亭容膝耳，九衢可窥临。
挂壁出古图，惊笑靡自任。
笔墨粗可识，佳处疑非今。
佳哉王摩诘，风味我所钦。
自状钓鱼图，苇间相拏音。
有如渼波游，一杜挟两岑。
坐令黄尘中，思落清江浔。
秦子诗思古，清新间雄沈。
示我五字句，月杵鸣秋砧。
回杯劝摩诘，对画手自斟。
我羡子高趣，子聆我微箴。
譬如影与形，妙在同一阴。
我时坐其旁，清风溢幽襟。
归来步长廊，缺月户半侵。
丹青已过鸟，齿颊犹哦吟。
烦公有声画，相我无弦琴。

山僧手种两山茶，看到婆娑鬓已华。
应为客怀惊岁抄，先将春色照天涯。
绿裁犀甲层层叶，红染猩唇艳艳花。
冻颊如丹相映渥，不辞冲雨踏泥沙。

蜗涎行窗篆诘屈，荷叶泻露珠淋浪。
朝来危坐笏拄颊，乱云横山如许长。

饥鼯愁玃号穷冬，层峦秀壁撑晴空。
闲拖小藤借余力，来看霜岩飞怒虹。
小奚催呼老款段，瀹鼎篝火烹团龙。
余甘入口齿颊爽，两腋便欲生清风。
悠然千里堕眼界，金篦刮膜开双瞳。
乃知足力不到处，别有天地生壶中。
国恩欲报已华髪，征车未去先晨钟。
玉川乘云紫皇家，谪仙骑鲸河伯宫。
聊追二子归禹穴，碧空转首山重重。

故腊老欲尽，新春悭未来。
无令陇梅觉，且遣山禽催。
云间古招提，铁凤翔斗魁。
单车夜剥啄，境净无纤埃。
修篁舞瘦蛟，怒瀑生晴雷。
坐久欲颊风，吹我心雾开。
迺知白莲社，未下黄金台。
缅思王骑曹，逸韵挽不回。
且同谢康乐，屐齿破苍苔。
重游定不恶，林壑富诗材。

自怜多病绣衣客，百年未半鬓先白。
长鞭短帽饱霜露，田园将芜身未索。
何日背琴携瘦筇，鸣弦堂上迎薰风。
梅香已断叶初暗，满枝著子双颊红。
寄声釢子可留意，为我沿溪撑短篷。

天将花王国艳殿春色，酴醾洗妆素颊相追陪。
绝胜浓英缀枝不韵李，堪友横斜照水搀先梅。
瑶池董双成浴香肌露，竹林嵇叔夜醉玉山颓。
风流何事不入锦囊句，清和天气直挽青阳回。

卷帘坐对江南山，掠眼送青来亹亹。
云泉肺肠久厌饫，挂颊悠然聊复尔。
奇峰远澹忽四五，爽秀骎骎逼窗几。
平生九华盛名下，一见定知真是矣。
非关目力睹天奥，正觉群山如聚米。
好人好人有高韵，不独江州孟公子。
直缘佳处无仕迳，落莫道边同苦李。
大是忘年耐久交，藜杖青鞋结终始。

太湖隐吏迂且顽，手扳柱颊看西山。
笔床茶灶向何许，往来洞庭林屋间。
旧闻西门彻悬霤，故整烟艇寻苕川。
却惊天柱矗云表，势与太华争擎天。
幅巾跨马及晓鼓，逸思自觉奔春泉。
其谁从者二妙士，金庭老客南昌仙。
齐驱共语失长道，但见平阪连桑田。
篮舆后继独不语，鼻息栩栩山耸肩。
岗回涧曲若无路，万叠老翠漫秋烟。
三山对起锁诘屈，仅容蹄辙通人寰。
羊肠移险在平地，九疑山色荒联绵。
穿松酌水寻二洞，低隐岩腹高山巅。
山巅石室如列厦，接肘可置千宾筵。
最怜西洞隔凡处，凝乳络壁留空圆。
我将拂袖去不返，戏击雷鼓挥神鞭。
三华宝衣立可致，九赤班符何足传。
只将尻与驾神马，岂顾家火烧凡铅。
又疑灵物之所宅，卵孕变化蟠蜿蜒。
金龙玉简投不满，恐复下与东溟连。
我嗟何地非圣处，火聚正坐青云𫐌。
目前阊阖昼自启，电顷已超天地先。
正缘一念重山岳，障硋何啻重城坚。
就令信脚到仙宇，凡骨至死包腥膻。
胶胶世网浪自纒，会当去之如蜕蝉。
谁能白衣傍金马，且复锦袍乘钓船。
金庭客，南昌仙，他年与我乘八景，举手少别三千年。

君不见谢公栖迟乐东土，起作司马征西府。
莫年谈笑有穰孙，鹤唳风声走强虏。
又不见子猷剡川高兴阑，肯随鹤书落人间。
不知骑曹底官职，朝来拄颊看西山。
平生清真翠岩老，泉石膏肓偶同调。
岁寒落落见孤松，不忍低眉宁枯槁。
年来无米继朝炊，闻说吴兴富鱼稻。
不妨来作古司兵，士卒投醪止凫藻。
美哉洋洋霅溪水，秋塘百里荷花绕。
当年钓徒放浪处，醉目悠然送归鸟。
斯人不死世不识，往往凌波弄瑶草。
君方参同佐龙虎，我欲治荒种梨枣。
会当月夜见庞眉，一笑超然凌八表。

南极多老人，及见九代孙。
君生古崖州，气质清且温。
今年八十二，颇觉行步奔。
白髪暎红颊，疑是羲皇人。
城东有幽居，潇洒真隐沦。
渊明寓栗里，子美还羌村。
迁流到双泉，得与君子邻。
仁里圣所择，德齿古所尊。
佳节近重阳，黄花已纷纷。
家家社酒香，处处烹鸡豚。
今朝风日好，水落依旧痕。
一散腰脚顽，杖策时叩门。

拭玉辕门吐寸诚，敢将缓颊沮天兵。
雷霆傥肯矜雕弊，草芥何须计死生。
定鼎未应周命改，登坛合许赵人平。
知君妙有经邦策，存取威怀万世名。

晓谒吕公子，解带浮屠宫。
留我具朝餐，唤奴求晚菘。
洗箸点盐豉，鸣刀芼姜葱。
俄顷香馥坐，雨声传鼎中。
方观翠浪涌，忽变黄云浓。
争贪歙钵暖，不觉定碗空。
忆登金山顶，僧饭与此同。
还家不能学，永费烹调功。
硬恐动牙颊，冷愁伤肺胸。
君独得其妙，堪持饷衰翁。
异时闻豪气，爱客行庖丰。
殷勤故煮菜，知我林下风。
人生各有道，旨蓄用御冬。
今我无所营，枵腹何由充。
岂惟台无馈，菜把尚不蒙。
念当勤致此，亦足慰途穷。

寒溪日漱枯肠洁，自志穷愁渐陋劣。
故人不爱北苑春，更遣清甘嚅吻颊。
只今相望如参商，武夷孤绝云苍茫。
底事坐阅百鸟翔，要借玉川风两腋，高飞令我坠君傍。

当年负笈京华客，振臂论交法从班。
何武诵诗来蜀郡，士龙持论出云间。
杯觞引满风流甚，岁月惊心昨梦还。
短檝未妨相访觅，要看拄颊面西山。

雨槛风檐欲垫巾，护花常恐减青春。
融怡已复生頩颊，料峭真应恕老人。
睡鸭吹香空结恋，远峰攒碧似凝颦。
野棠泪湿愁如许，半面徐妃不受匀。

城郭如村步，官身等俗闲。
对棋论小墅，拄颊望西山。
异县故交重，闲心幽事关。
犹余少年意，不计晚途艰。

捧檄困米盐，戴星入州府。
官卑强趋走，出语不媚妩。
坐此触骇机，三人忽成虎。
况闻郡公曹，士论极患苦。
祸福在牙颊，骄气溢眉宇。
念君鸾鳯栖，孰若黄鹄举。
负材淹簿领，摆脱即骞翥。
高兴动长川，插旗催转𫇛。
帆经一柱观，清风九江渚。
蛟龙蹙横波，楼船照秋浦。
兹游定有得，因之壮心膂。
丞相新开藩，门阑压吴楚。
豪英气概中，人物粲可数。
相逢一笑乐，细与论今古。
若问山间人，披蓑钓烟雨。

花间酌酒邀明月，月照金樽佳兴发。
鲸吞雾卷百川空，醉挽酴醿落香雪。
便将垒麹筑糟邱，酴醿压膏麦为糵。
酿成忽见张公子，公子家居近丹阙。
为余乘兴夸洛阳，笑指沙头卧双榼。
洛阳视此真草野，敢辱新诗借牙颊。
瑶林名字出风尘，未遇知音那敢说。
况能大读离骚句，痛饮虽多不为餮。
未识王家碧玉香，仿佛东坡真一诀。
诛茅本结方外人，岂用礼法相分别。
预拂瑶林一片石，与君醉过清明节。
穷亦不足悲，达亦不足悦。
酒阑拔剑露肝胆，正恐不免论功业。

渊明不喜折腰趋，宁作腰笏何易于。
劝农使者鄙丈夫，少年新进安识渠。
下马怒颊虬奋须，指挥星火飞文符。
詈辞愧语每不无，诸公止欲求荐书。
椎斵肌骨寻膏腴，公为一笑怜其愚。
熙朝成法字已孚，坚如金石莫可无。
鞭且勿施安用蒲，三年竟亦无逃逋。
吏民遮道相懽呼，生立丛祠傍佛区。
想当逸气吞江湖，与人恢疏无怨吁。
临邛小子傲乡闾，方乘朱轮呵道衢。
公归西山结茅庐，丹崖绝壁巉空虚。
谁能负弩当道隅，终日与尔为前驱。

垂髫与君与折节，初学吟诗开又切。
君仍抵掌能剧谈，至今涛澜翻颊舌。
人生读书须五车，要当赤手捕长蛇。
不然是事且略置，时过松窗煮雪芽。

雪里花开冰未拆，如见瑶姬侍君侧。
瑶姬国艳欲倾人，嫣然一笑颊齿白。
疏影横斜语最奇，桃李凡姿无此格。
瀛上休观倒晕眉，且看娇黄涂半额。

道人渇饮石缝浆，须髯墨黑两颊光。
或云公是伯休那，又疑楚有接舆狂。
倒骑白鹿渡湘水，独识老翁跳玉堂。
他年卖药长安市，乞我仙人不死方。

茅斋深倚五云间，忽有高人夜扣关。
挥麈风雷坐倾倒，开帘水竹自幽闲。
天寒已放龙蛇蛰，棋罢那知歳月残。
兵革未闻消息好，且来拄颊看西山。

俯窥溪影忽横斜，仰看寒梅已放花。
未觉东风吹水面，早惊春色到天涯。
年时肌骨瘦如许，日暮烟云薄不遮。
折得一枝归静院，夜深玉颊照窗纱。

画无老幼，形全神守。
颊上三毛，端逢妙手。
少年角立，试辄不偶。
不复掉鞅，名闻谷口。
量陂千顷，才不论斗。
今逾八十，年其逮耉。
古人云用之则为公为卿，不用则山谷一叟。

落拓诗酒伴，疏慵粥饭僧。
荡胸闲远抱，拄颊见高棱。
鸟倦犹闻语，蛟寒正可罾。
一区如可卜，吾不愧陈登。

三窟憎狡兔，两端忌首鼠。
含糊有前却，遗患在养虎。
操刀贵能断，坐见皮寝处。
应须下车搏，不待探穴取。
恢恢天漏网，汹汹国破斧。
惊呼咤万口，走避空一府。
长围起伏虚，尺棰下戛敔。
迷行出汉圏，送死入郑圃。
大彘保尻领，童儿聚俦侣。
枯颅归阁束，败鞟实庭旅。
宁堪裹马革，但恐污牛弩。
三患古所害，一死谁贳汝。
绿林啸亡命，首祸自吕母。
师行费千金，城坏堕百堵。
踞鞞体欲消，嚢笏颊谁拄。
要先群鲸戮，未快一虎去。

真人东方行，携幼坐小辇。
五星聚光炯，八龙卧偃蹇。
张公世忠孝，七叶冠蝉冕。
翘翘麟一角，濯濯蕙九畹。
声名大小冯，门巷南北阮。
埙篪自鸣和，满耳听𪾢睆。
舂粟悲汉谣，然萁笑魏褊。
讵闻华亭鹤，空忆上蔡犬。
堂堂鼎轴老，秉道迪天显。
宁投千金璧，不践九折坂。
飞飞鸿雁行，恋恋桑榆暖。
草木商山村，烟波洞庭晚。
芝老正堪茹，橘熟行可搴。
连床话团栾，共此一笑莞。
当年伯仲氏，衫鬓绿婉婉。
彩衣戏翁侧，玉立尽瑚琏。
峥嵘六门阙，突兀今在眼。
岁月知几何，华皓森雪𪩘。
扶颠属匠石，起死待和扁。
富贵挽不来，拄颊但手板。
谈间锯屑霏，酒伴金荷卷。
舞茵翔两鸾，歌板曳犹茧。
冰壶明月吐，琪树清风满。
起寻赤松游，仙籍标阆苑。

铜臭应作幺，梦尸当得官。
喁喁鱼聚沫，戢戢蚋集酸。
高人有远抱，一笑视鼠肝。
水将洗耳用，山作拄颊看。
种芳茹秋菊，搴秀纫春兰。
披披芰荷衣，采采苜蓿盘。
三径偭真境，一瓢非世欢。
富贵挽不来，为我歌考槃。

云梦平吞八九宽，紫髯红颊秀春峦。
天边鸿雁心应折，竿上鲸鲵肉未寒。
倦听山城鸣鼓角，喜瞻衡宇挂衣冠。
培风好上天南去，莫遣荆榛簉孔鸾。

苍崖百丈悬江滨，江潭下跃吞舟鳞。
戏将双影倒挂崖石上，妙绝始信阳侯神。
短屏谁为琢山骨，与君一障西风尘。
世间百怪那可解，清诗宛转聊穷因。
问谁幻出水底石，掉尾鼓鬛波粼粼。
固应凤咮与龙尾，明窗净几长相亲。
君家机云好兄弟，玉山对峙高嶙峋。
为贫聊试漆园吏，手板拄颊心看云。
要收江湖入几席，钓竿拂水垂风纶。
谁当为我语石鱼，莫爱浪翻月白千顷江镕银。
但愿玉堂常伴直，对此风流千载人。

庄侯四海习凿齿，鸾栖一枝亦聊尔。
沸镬那寻袁处州，独跨羸骖度徽水。
羊肠路绕十八坡，危磴天悬三十里。
扪参历井不复休，一握去天真有此。
军符夜下星火急，吏习文书日填委。
青山倥偬未可厌，方外周旋人有几。
坐看云生拄颊间，便恐诗成横槊里。
万壑千岩入句来，天遣江山助奇伟。
我昔经行五岭头，芙蓉峰高天正秋。
凄音怨曲不成调，细雨寒烟空复愁。
晓得新诗惊欲倒，句似当年山色好。
一生忍泪泣秋风，可笑区区郊与岛。

翠失千峰与万峦，烂银宫阙纵奇观。
楼空翠湿衣裘重，诗就风生齿颊寒。
聊与江山分绝致，浪陪樽俎问更端。
莫嗔郢曲无人和，七子风流负建安。

挂席下晴江，归从我北窗。
年今真晼晚，事亦付奇厖。
酒可浇肠饮，胡谁缓颊降。
买田如有路，誓欲老吾邦。

张颠佳处是清高，不但诗狂酒亦豪。
自说平生耽翰墨，未尝名讳落官曹。
书工耻作云间榜，画好能添颊上毛。
早信人间苦荆棘，不嫌门外长蓬蒿。

我昔游梁走千里，回望江南隔江水。
是时公作桐汭官，不复东来问行李。
人言左史有重客，玉面青衫气豪伟。
酒催红蜡诗欲成，月堕秋江客方起。
我从京洛尘中来，哦君新篇眼如洗。
溅血惊魂二十年，长梦清樽奉簪履。
相逢吴会不相识，昔年强健今如此。
如公自是台阁人，老困一官何乃尔。
只今尚作入幕宾，无事不令公怒喜。
丈夫要当列鼎食，何止忍饥分斗米。
且须拄颊望闽山，饱看麦秋丹荔子。

曾侯名家郎，家有玉颊儿。
渥洼出名驹，丹穴生长离。
春风入庭户，独秀兰与芝。
未干弄麞墨，遽草骑龟诗。
我昔少年日，屡作哭子痴。
须烦六如偈，为洗长年悲。

朔风吹元云，欲雪愁江天。
烟颿驾海舶，橄榄来闽川。
客言似有理，得失亦小偏。
红盐落青子，嚼玉宜芳鲜。
色香苦未发，遂杂春客煎。
清香虽覆椀，翠润殊嫣然。
香味元自若，人生浪求全。
方言田家翁，好恶能两捐。
一食辄苦口，弃掷古道边。
回甘入齿颊，拾遗止流涎。
朴质固可笑，任真亦良贤。
向来纷纷者，妄论诚可怜。

精舍闲游结胜缘，老来宁复嗜腥膻。
共分摩诘众香饭，仍试华山第二泉。
石鼎煎来甘有味，乳花浮处色尤鲜。
几年泻卤伤牙颊，吮漱华池便欲仙。

低昂绿树春骄我，偃蹇青山气压人。
远山故作低眉恨，好鸟能为缓颊声。

京华契阔已再冬，扁舟野岸欣相逢。
天寒水远飞霜风，谈笑坐觉回春容。
年逾七十两颊红，真气上溯泥丸宫。
剖符南海窥祝融，欲求丹砂访葛洪。
问予执笔侍九重，胡为谪堕溪山中。
迂愚久合亲耕农，君恩未报徒忡忡。
飘零孤迹随断蓬，他日相忆看云鸿。

清明已过初短宵，春气困人如浊醪。
院深人静不知晓，虚堂一枕方陶陶。
觉来红日髙三丈，竹影扶疏风叶响。
披衣散发久逍遥，髣髴枕痕犹颊上。
却思昔簉鹓鹭班，每听朝鸡长惨颜。
戴星侵月未为苦，冲风冒雨长艰难。
何如谪堕溪山里，钟鼓不闻春睡美。
先生梦觉本来齐，更与睡乡重作纪。

房星之精下天驷，产此骐驎奉天子。
龙媒徕自大宛城，汗血生从渥洼水。
那知妙手居合淝，笔端能出神俊姿。
顾视清高气深穏，志意俶傥精权奇。
兰筋秀骨连钱直，细毛萧捎丰颊臆。
金鞿络首牵奚官，自中伏波铜马式。
一疋驻立一疋行，坐看千载风云生。
鸾旗在前属车后，虽有绝足何由呈。

萌心皆拙谋，游世用直道。
乐天吾何忧，发愤不知老。
惟有杯中物，可以慰枯槁。
三杯颊生红，便觉颜色好。
麹生端可友，金玉非吾宝。
醉中亦慨然，志节还表表。

海日气射苍崖根，石上生枝干藓文。
构梯采掇资好事，中有至味难为言。
岂惟食淡兼攻苦，嚼蜡茹荼多欲吐。
清甘徐发齿颊间，漱以寒泉如饮乳。
幽人赠我意已深，一掬可比千黄金。
世间此味知者鲜，往往既吐还追寻。
我欲持之献君子，自古至言多逆耳。
愿于苦处辨忠良，若待回甘真晚矣。

金椀擎来碧玉浆，端令袢暑吸飞霜。
何须社瓮麹蘖法，自带广寒风露香。
清入肺肝殊有韵，甘余齿颊固难忘。
七瓯已胜卢仝茗，似得仙人石髓尝。

吾宗抱逸韵，试吏得南屏。
扫厅日哦诗，俗士驾敢并。
双谿与叠嶂，拄颊对佳境。
诸昆奉板舆，晨夕严省定。
仲氏近剖符，炼养窥丹井。
叔兮久燕闲，禅要心独领。
何人絷骐骥，逸足未髙骋。
会当归本朝，宗社重九鼎。
衰疲老山林，耕钓供饵饼。
叩门欣得朋，草草具醪茗。
追思会金陵，三载如食顷。
契阔怀晤言，川途阻修永。
临流送将归，岁晏风霜冷。
寄声昆季间，卜邻谁定肯。
天髙烟雾深，且纵江湖艇。

故人饷卢橘，烟雨江上村。
芳津流齿颊，核细肌丰温。
谁为黄金弹，偏宜白玉樽。
返源旋味处，寂寞自无言。

南极多老人，及见九代孙。
君今古儋州，气质清且温。
今年八十二，颇觉行步奔。
白须映红颊，疑是羲皇人。

霜早风髙寒气萌，可堪独傍楚江行。
貂裘已敝苏季子，葛屦更穿东郭生。
卯酒晕红朝玉颊，夜炉燃鼎沸松声。
妻孥千里应思我，怅望牛衣此日情。

秋杪幽居分外清，傍檐鸟雀自和鸣。
过时黄菊浑无赖，入眼青山独有情。
酒后晕红潮玉颊，吟余儿杖殷金声。
前村野老能棋战，时与呼来对一枰。

禅房夜坐腹半饥，寒炉拨火煨蹲鸱。
冻肤傍煖渐舒畅，展转更觉鸣声悲。
毳衣脱落丰肌滑，玉软酥香不劳啮。
芳甘著颊自生津，多病文园正消渇。
吾生老矣来荆蛮，得汝聊助癯儒餐。
不学当年鬼谷子，粪土堆头拜懒残。

江湖种橘侔洞庭，于中小者如龙睛。
珊瑚枝干碧玉叶，结实璀璨罗繁星。
客持赠我意已重，贮以翠笼尤晶荧。
气含风露更髙洁，色著霜日微红青。
匀圆入手讶磊砢，甘酸流颊凄芳馨。
金丸玉齿乍破碎，中有沆瀣凝清冰。
厥包忆昔贡宫阙，潇湘远物来天扃。
争新效美不论直，万颗坐觉千金轻。
美人转赐入怀袖，归来分饷同瑶琼。
只今八骏杳安在，此物亦尔无光精。
天涯相见两寂寞，敢以陋质伤飘零。
举觞为尔成一醉，醉中不省居蛮荆。

悯旱遥将精意通，秋霖霶霈仰旻穹。
山川增焕家家好，黍稷方华物物丰。
得句自应髭变白，举觞何惜颊潮红。
他时倘会风云便，肯倒长瓢学卫公。

羁旅念乡县，衰迟惊岁阴。
交朋慰幽独，诗酒相追寻。
求盟敌难弭，助顺天意深。
边书息障候，喜气到山林。
联裾得良会，举白毋缓斟。
话旧諠笑语，拼醉欹冠簪。
梁尘歌响堕，玉颊酒红侵。
殷勤捧杯意，不惜污罗襟。

世德知名早，乡评第一流。
折腰官易厌，拄颊兴难收。
博物千寻海，髙情百尺楼。
平生松菊径，萧瑟晚云秋。

道风仙骨照青春，谁写生绡却乱真。
莫讶三毛不加颊，齐公端解视全人。

令君命卿家，一经世遗子。
煌煌丹桂枝，寂寞逾五纪。
朅来山水县，辟馆贮书史。
竹梧森翠碧，鸾鹄自停峙。
翩翩丹穴雏，一鸣惊众耳。
綷羽览辉翔，百鸟各披靡。
英姿凌云气，玉颊编贝齿。
唾手取青毡，父老为惊喜。
宁无英妙年，亦或拾青紫。
上堂拜重庆，此事世无比。
勉哉尊所闻，烟霄千万里。
五斗暂折腰，百錬无绕指。
矫翼仪舜韶，作瑞明光里。
来者玩兹亭，甘棠同勿毁。

斯人如玉雪，可爱不可忘。
助以濯沧海，亦复閟余光。
今兹困尘土，更伴众翼翔。
时来唤我语，共此一榻凉。
风雨来颊舌，冰霜清肺肠。
我老渐窘束，公才方颉颃。
春秋有体制，子盖能文章。
要当纂微言，不以近故妨。
粲然东园花，不登葵藿场。

穷乡未寂寥，五月富笋茁。
近山新得雨，此物晚亦发。
初看数寸出，意有千尺抜。
长条不成鞭，乃以美见伐。
锦绷罢骈头，玉指已不袜。
坐令藜藿口，如受滫瀡滑。
连年江海病，未免鱼蟹罚。
甘津到齿颊，恐此或未察。
居闲快一饱，我已久断杀。
更莫厌比邻，时时听羮戛。

圣远道则微，世久学欲绝。
区区续微言，未易胜邪说。
石侯东南秀，睹此心欲折。
分教南剑州，意在补亡缺。
欻令兵火后，复见俎豆设。
庙貌甚尊严，上下有区别。
先生黙无语，风化动闽粤。
斯文自明白，如仰见日月。
坐令穿凿悮，不待汤沃雪。
不知旁祠谁，今代古豪杰。
孰能与之齐，共此岁寒节。
入门日在望，未返意已竭。
由来正心术，不在费颊舌。
乃知熏陶功，自与闻见别。
曾鲁颜不愚，亦岂有优劣。
此理倘可求，万古同一辙。

念子他时两颊红，十年奔走变衰翁。
耐官丞相风流在，坐守箪瓢不诉穷。

孔子六十时，入耳心则通。
所造不可知，谁能强形容。
当世设梯级，聊发百世蒙。
如何陋巷颜，年少两颊红。
出门请从之，便欲齐此翁。
心知路不远，试用一日功。
还家对箪瓢，此士正不穷。

看花不忍摘，忆在历阳时。
梦挟春风走，生嫌莫景移。
老人扶杖隐，诸少倚歌迟。
懒拙今谁问，漂流只自知。
久无红颊映，但有白须随。
一世半疾病，百年常别离。
谩成归隐梦，频有送行诗。
痛饮心犹在，高吟病不宜。
未应讥偪仄，或恐胜肥痴。
何日江南去，秋帆满意吹。

不作漳濵卧，年侵血气衰。
据鞍思少壮，揽镜叹清羸。
有病方求艾，无营莫问蓍。
心知出下策，理胜遇中医。
阳燧神逾速，铜仙术尽施。
论功鄙炮制，取穴辨毫厘。
火帝恩光异，炎官绩用奇。
书萤比差似，珠蚁迫方知。
忖物嗟炮鳖，观形笑灼龟。
烟微初炙手，气烈渐钻皮。
闭目书徒展，支头枕屡移。
发狂还自哂，贾勇仅能支。
宋鹢追风日，吴牛喘月时。
忠言劳缓颊，善谑为开眉。
服气工夫逺，烧丹岁月遟。
卫生防后患，伐性释前疑。
展转那成梦，呻吟且当诗。
因心念民瘼，出位叹身卑。
欲巳七年病，当从百丗师。
保身将保国，未可废箴规。

我搴空门秀，得之古疏山。
斯人器玉壶，中有宝月寒。
四壁澹相对，安身一蒲团。
玲珑六窗静，竟日心猿闲。
时从禅那起，游戏于笔端。
当其参寻时，恣意云水间。
松风漱齿颊，萝月入肺肝。
政使不学诗，已见诗一斑。
况复用心苦，俗氛何由干。
今晨出数篇，秀色若可餐。
清妍梅著雪，圆美珠走盘。
乃知心镜中，万象纷往还。
皆吾所现物，摹写初不难。
谁能效我辈，造语出险艰。
请师賸汲古，净洗蔬肠酸。
坐令韩退之，收敛加巾冠。

自生民以来，未有夫子盛。
六经更百代，略不睹疵病。
瞿聃书角立，亦各谈性命。
空门甚宏放，果报骇观听。
是以虽至愚，读者无不敬。
周时柱下史，设教本清静。
至今五千言，谈若鼔钟磬。
虽为二郗谄，只作二何佞。
遂令黄冠徒，冷落度晨暝。
贤哉机云孙，道眼极超胜。
杀青贝多叶，收贮腹中竟。
慨然发琅函，窗白棐几净。
三家一以贯，不事颊舌竞。
吾皇汉孝文，恭已民自定。
愿君益沈涵，持以奉仁圣。
远师曹相国，下视刘子政。

鸡犬图书同一舸，老夫荡桨儿扶柂。
浔江一系欲生根，梦下湖南向江左。
极知越俗留连客，性不相投如水火。
是谁招唤写羁愁，拄颊西山云数朵。
云山下有园五亩，不植侧生旁挺果。
十年艺桂待芳辛，岁晚风霜深印可。
有怀泽畔入骚辞，配以兰椒真类我。
斧斤竟不赦孤根，问主林神安所坐。
乃知有用祸先集，社栎之徒最繁伙。
径须浇下磈磊胸，乞取青钱供白堕。

奇葩天遣殿芳丛，一朵瑶台月下逢。
黄遶腰间空自贵，红潮颊上莫争秾。
如何风日许妍暖，更着衣裳能叠重。
定是扬州玉楼子，略无佳句与形客。

玉颊酒潮红，醉头扶不举。
杜老岂无诗，应为六丁取。

玉颊香肌委尘土，雪魄冰魂无处所。
一年春事顿成空，不必飘零似红雨。

谁将山杏胭脂色，来作江梅玉颊红。
但得暗香疏影在，不妨妆面对春风。

穷居罕人事，来往断交亲。
粗安鹪鹩居，靡求尺蠖伸。
坐看柴门外，日飞车马尘。
谁能学桔橰，俯仰更随人。
况今世道丧，风俗已浇淳。
为民非野鹿，作吏无古循。
太仓五斗粟，食之愧高旻。
故人善处我，儒官饱常珍。
风月即侪侣，诗书乃比邻。
隤然一室中，浩气横八垠。
刘郎晚相遇，放旷如逐臣。
素心日倾倒，吟啸乐天真。
秕糠嵇阮辈，自号葛天民。
马曹似是耳，宁畏官长嗔。
墨池子杨子，风流吾里仁。
偶来官一邦，眉端喜津津。
抵掌论进修，德业须竞辰。
有时相就饮，幕天地为茵。
冯君十年别，龙鹄迹久陈。
邂逅果山底，一见两脚踆。
初来梅萼吐，欲去柳眉颦。
平生知识多，斯人罕其伦。
我今亦西矣，笻竹访峨岷。
凭谁与之俱，足跣头不巾。
刘郎归既趣，杨子任方新。
从兹遂分手，三秋敌昏晨。
所期各精炼，加飡戒五辛。
他时共相见，两颊桃花春。

宇县干戈满，何人不念归。
死生虽有命，进退合知几。
岩壑空摇颊，尘埃少拂衣。
吾今同一辙，惭负故山薇。

春来无奈客愁新，一破衰颜粉面匀。
笑折繁枝头带雪，想成青子颊生津。
真香未许兰为佩，仙质何妨缟作巾。
勿怪天公多着意，为怜风韵冠群伦。

心澄气自爽，满目是青山。
欲知拄颊意，一笑可忘言。

浅浅溪流绿一湾，朝来拄颊看西山。
凭谁与我驱风驭，飞上云烟缥缈间。

山西徤儿好身手，气如车轮胆如斗。
十五射猎少年场，戏格黄罴同拉朽。
二十窜名尺籍中，铁马追风快驰走。
臂弓腰箭了一生，只喜论攻不论守。
兵符夜半出辕门，将军令肃谁敢后。
自夸豪健天下无，誓为官家扫群丑。
蛮夷共事古来危，监军巧落他人机。
黑山未靖黄河沸，邉尘倏忽连紫微。
长驱中州斥候绝，已闻饮马金明池。
种家猛将忠贯日，发上冲冠颐指挥。
主辱偷生事不武，壮士裂眦争相随。
东跨潼关达上国，城头夜插将军旗。
诸军下马拜吾父，请成退舍才有期。
肉食谋国帝子质，勒兵不动护送之。
壮士束手猛将死，敌来侮人犹小儿。
明明二圣尧舜主，天翻地坼徒尔为。
天翻地坼徒尔为，北望血泪滂两颐。
真人中兴似光武，赤眉青犊折棰笞。
一呼奋击肯效死，风鹤尚信惊王师。
呜呼何为背征讨，红帕兜鍪半为盗。
东家昨夜虏小姑，西妇朝逢握刀笑。
锦衣玉食事奢侈，翠眉红颊资彊暴。
黄屋今怀旰食忧，忍与豺狼活蓬藋。
时危宜尔悍且骄，侧耳试听哀痛诏。
五陵佳气自葱葱，为雪大雠安九庙。

俗间忘胜践，客里度春愁。
拄颊真狂计，焦头乏远谋。
刚疏徒自许，德怨浪相求。
奏乏三千牍，诗惭一百筹。
岂能资宦达，端合办归休。
遣兴鹅儿酒，销魂燕子楼。
枯笻青草渡，老屋白蘋洲。
此意无穷乐，今怀未满忧。
转喉宁问讳，绕指叵思柔。
二妙看腾踏，频年叹滞留。
花时闭深院，云际渺轻舟。
应念骑曹掾，平生信谬悠。

古井贮寒泉，清深不见底。
铜瓶下纤绠，辄辍斗升水。
取用亦不乏，余冷冰颊齿。
人生消底物，悟此贵知止。

名利世所重，燋烂以为期。
出处不自由，语默多因时。
陈侯有余佞，又以传其儿。
苏秦掉颊舌，代厉俱诡随。
此风几百年，尚作柔佞姿。
武子衒富豪，击碎珊瑚枝。
褒姒出巧谮，归放加伯奇。
茫茫天宇间，穷达不可推。
不须谋快乐，亦勿生愁悲。
但看忧乐人，往往心神衰。
长年饱吃饭，此事前贤诗。

亲见子云貎不飏，迟以岁月名自彰。
松江笠泽几多地，古今三作胜士场。
鸱夷已去乘海航，季鹰抚事惊秋霜。
五百年间天随子，汀洲杜若齐芬芳。
笔床茶灶湖光里，欸乃声中弄清泚。
有厨无烟釡爨空，过午悬箪藜苋美。
诗穷文怪两奇绝，造化别分闲日月。
一峰下岭晚当门，四颊寒鲈夜飞雪。
甘同世上伏腊勤，肯作人间觞豆客。
辟书不为救口忙，衔命终辞一官热。
借书当借物外书，洗除尘坌观浮虚。
异时曾此一过眼，故人相遇诚欢娯。
翩然好去追黄鹄，酒无两瓻歌一曲。

吴山草长春暖时，吴人髻中金卷箷。
家家馈荐作寒食，贫富丰俭要适宜。
富兼庶品助取醉，贫得胜具兼哦诗。
金缾玉箸固华丽，雕章缋句真瑰奇。
西溪友生居占野，不务结屋留园葵。
岁时供给不外索，野花满院蔬本肥。
今朝怀我寄余剂，色照匕箸光陆离。
我惭此腹负此物，但用当肉无它辞。
旧闻书生饭不足，朝暮虀盐只充腹。
劝餐齿颊杂宫商，若比哥舒荐梁肉。
我歌短章持报辱，恐子诗成费追逐。
好音佳惠不敢虚，寄以离骚三十六。

日长花困眠初熟，故向花前张灯烛。
要教未敢脱罗裳，玉颊长红黛长绿。
生怜杏火发中林，无奈桃腮倚修竹。
争如锦帐照佳人，一笑嫣然春意足。
独疑工部不题诗，端为风流欠芬馥。

打打鸣窗雨，昏昏带岫云。
酒寒难作热，炉冷不成熏。
梅颊梦中笑，雁声愁处闻。
伤怀目前事，细数费云云。

为怯清宵短，然膏约凭栏。
颊疑西子醉，花误北人看。
点露燕支破，啼妆风雨残。
莫嫌翠袖薄，犹得护春寒。

里有仁贤庆寿祺，不辞沽酒典春衣。
年髙且作寻常看，身健须夸七十稀。
颊火欲烧双鬓白，心闲时笑昔年非。
谁夸八座天人贵，丞相星垣动紫薇。

尽意妆成出晓窗，燕脂颊浅绿云长。
水仙卤簿三千女，瓦影龟鱼一味凉。
鸡舌旧传仙客句，芬陀长带梵天香。
使君玩物无留物，为尔临流欲泛觞。

极目关山不断云，岭梅开处若为真。
沈迷簿领政无术，展拓诗章笔有神。
夜市鬻茶如访旧，晓妆吹颊自争新。
长溪西畔烟霞远，闻有风光属主人。

又暖屠苏入酒杯，可怜年去复年来。
但能雕琢愁肝肾，岂惯纵横强颊腮。
先子丘园荒不理，故人怀抱远难开。
行藏事业皆前定，祗恐吾侪鬓发催。

我虽岩谷岂其卿，多垒于郊亦可惊。
徒有丹心思报国，无因缓颊得论兵。
跳梁狐怪今方逞，奋角狼星久未平。
盍亦付之公子绣，慨然持斧为澄清。

初见累累小圃中，鼠偷雀啄树将空。
久遭日暴皮先罅，未借霜寒子半红。
爽味尚堪供齿颊，清浆聊可润心胸。
小篮亲摘提取便，聊得铺排荐饭锺。

缓颊难支大厦倾，单车久税阻归程。
慈颜万里音书绝，忍看东风动紫荆。

词垒新收汗马劳，冲寒意气九疑髙。
上书北阙真余事，拄颊西山须汝曹。
世虑熏心工制锦，时名唾手看连鳌。
哦君賸欲传衣句，为解千牛绿绮袍。


寒艳芳姿色尽明。

长爱龙池二月时，毵毵金线弄春姿。
假饶叶落枝空后，更有梨园笛里吹。

新春花柳竞芳姿，偏爱垂杨拂地枝。
天子遍教词客赋，宫中要唱洞箫词。

白鹭洲边江路斜，轻鸥接翼满平沙。
吾徒来送远行客，停舟为尔长叹息。
酒旗渔艇两无猜，月影芦花镇相得。
离筵一曲怨复清，满座销魂鸟不惊。
人生不及水禽乐，安用虚名上麟阁。
同心携手今如此，金鼎丹砂何寂寞。
天涯后会眇难期，从此又应添白髭。
愿君不忘分飞处，长保翩翩洁白姿。

所向皆为道，遐征岂足辞。
中华垂尽处，别路正秋时。
高阁兰台笔，闲吟板屋诗。
良工无弃物，珍重岁寒姿。

几日区区在远程，晚烟林径喜相迎。
姿容虽有尘中色，巾屦犹多岳上清。
野石静排为坐榻，溪茶深煮当飞觥。
留连话与方经宿，又欲携书别我行。

为人能省己，就静亦皆忙。
春去秋来定，年诸日远长。
英姿终有异，贱品足颠狂。
蠢动含灵性，善生恶自亡。

常负岁寒色，贞姿不动摇。
任从霜雪里，凡木易干燋。

亭下春芳接楚波，金堤勃窣路相过。
窗中霁景烟姿远，帘外晨香露气多。
红颊倚墙花并蒂，绿阴翻槛树交柯。
朝阳定有浮杯乐，醉墨何妨记永和。

楚地五千里，扬州独一株。
香名从此贵，芳格洒然殊。
国艳何劳粉，天姿不掩瑜。
浓薰霏麝气，细蕊列蜂须。
云朵垂三素，仙衣着六铢。
吴中休插柰，天上枉栽榆。
神物疑长拥，灵根此未枯。
人间如定价，百琲睡龙珠。

徼道西华内，觚棱北斗傍。
神灵安肯构，恩泽赐燔香。
渤澥通骊窟，昆仑拱画梁。
清坛浮早景，碧瓦霁初霜。
甲帐严如在，丹檐迥欲翔。
隆姿瞻汉后，余烈畏轩皇。
埋剑桥山远，游冠阁道长。
白云迷处所，仙掌镇相望。
五岳扶封域，三辰纬典章。
升歌留宝鼎，刻号在神房。
盛德尊原庙，遗仁睦鬼方。
圣文名善继，百世溢流光。

秀植登中禁，灵根记大方。
纤枝乘十雨，劲节誓千霜。
云干仍稠直，烟华稍郁苍。
绿阴疏未合，翠鬣俨相望。
育质从新甫，标名压豫章。
三休依宝构，一溉引天潢。
瑞露通晨浥，灵风绕夜翔。
蠹蟫惊阁爋，啼狖忆岩光。
地惠覃行苇，人情乐树杨。
保无禽鹿践，知免斧斤伤。
远势兴毫末，孤标出众芳。
寒葭宁可倚，幽草固难藏。
庭鹤宜留侧，台乌莫近傍。
未经鸾隠叶，不使麝居香。
松操同凌雪，葵心共向阳。
故情存涧壑，生意属池隍。
昼景斜临石，禅机俯映堂。
颂传商庙桷，材入汉家梁。
此世隆三代，何时构九房。
瓌姿天所产，工度未应忘。

玉蕊生禁林，地崇姿亦贵。
散漫阴谷中，蓬茨复何异。
清芬信幽远，素彩非妖丽。
苍烟蔽山日，琼瑶为之晦。
岁久自扶疏，岩深愈凝邃。
请观唐相吟，俗眼无轻视。

哲匠昔缔构，文榱面清池。
回环水光合，左右云容披。
苍烟限垒断，空碧盈轩垂。
蕙绿不待染，荷圆皆中规。
戏鱼触新藻，幽鹭翘空坻。
初笋半遗箨，残跗犹抱枝。
我来冰未泮，倏此亘炎曦。
节物一以换，余怀焉独怡。
内惭固陋质，本乏廊庙姿。
印绶纷璀错，旌旄森陆离。
林狙裹华黻，野鹿骇金羁。
负山力已竭，倾日心空疲。
知此危殆辱，斯言非我欺。
横琴不成调，慷慨念归期。

岁晚檀栾姿，山中映孤宇。
声繁天籁吟，影动仙幢舞。
即境是真如，黄花间幽圃。

故岁摇落时，凭高望扬越。
流光不我与，复此值凋节。
孤塔踞层冈，仙盘涌{氵寥}泬。
病足攀危梯，寸晷或三歇。
浩荡佛界宽，凌兢客心折。
远岫几培𪣻，空江一明灭。
海日栖檐题，霜风语铃舌。
荒墟自今古，大块靡封埒。
豁若酰覆开，醒如豆聪撤。
哀哉人间世，小智互纷结。
豕虱论是非，蛮蜗定雄杰。
伥伥百代俗，唧唧九流说。
推致无穷中，秋毫共飘瞥。
圣人小天下，乐意遗来哲。
矧余蒙鄙姿，轻蹈荣利辙。
溷浊六尘并，讙呶太和泄。
薄言真境游，追悟生理缺。
洗心刻来誓，回步惩曩跌。
甘露多余滋，圣关有幽𫔎。
咄嗟朝市人，此路非尔蹑。

汉家候神馆，奉诏穰沈灾。
解缨就斋幕，恍若跻蓬莱。
云罗絓朝舄，露掌承仙杯。
众真拱象帝，宝宇正崔嵬。
炉烟薰太虚，重阴为之开。
单枕不成寐，俗魂自惊猜。
心迷坐忘术，万虑无根来。
天鸡殊未鸣，霜雁有余哀。
借问麋鹿姿，云胡尘国台。
构极谢隆栋，裨山劣纤埃。
上惭稷契名，下愧丙魏才。
惟余止足戒，临路空徘徊。

秦川贵公子，避地来荆州。
流离世道丧，简脱天姿遒。
岁时不我与，假日赋销忧。
妍辞缛非雾，逸韵锵鸣球。
曹师下南服，置酒临沧洲。
慷慨前为寿，高谭王霸筹。
归来奉丞相，摄组登华辀。
独步今已矣，空余清汉流。

三月春风满瑶水，珍丛瑞薄纷难纪。
皭若兹花四照中，扬蕤独茂千龄祉。
千龄丕应在重葩，双吐琼房彰协华。
秀跗即镂平台雪，宝艳宁争台岭霞。
球栏黼幄遥相映，姑射仙姿玉虚境。
结根已近尧蓂阶，借媚非关汉莲井。
天襟多豫玩群芳，彼美幽姿首效祥。
都缘剩沐太和润，况自频分私照光。
凭休托粹成奇质，一卉时来遂逢吉。
愿将药品志佳名，永续芝房腾茂实。

三月春风满瑶水，珍丛瑞薄纷难纪。
皭若兹花四照中，扬蕤独茂千龄祉。
千龄丕应在重葩，双吐琼房彰协华。
秀跗即镂平台雪，宝艳宁争台岭霞。
球栏黼幄遥相映，姑射仙姿玉虚境。
结根已近尧蓂阶，借媚非关汉莲井。
天襟多豫玩群芳，彼美幽姿首效祥。
都缘剩沐太和润，况自频分私照光。
凭休托粹成奇质，一卉时来遂逢吉。
愿将药品志佳名，永续芝房腾茂实。

几岁江南树，高秋洛涘园。
碧姿先雨润，红意后霜繁。
影叠光风动，梢迷夕照翻。
一陪幽兴赏，容易到黄昏。

退食仍移疾，消烦尚偃床。
玉姿经毁润，松色贯寒芳。
漱液仙池满，观心慧炬光。
清魂同鹤警，妙数喜龟长。
且答毗城问，休回楚客肠。
定知灵气复，新句有风霜。

曲密丛楹地，檀栾瑞植场。
灵姿纷并秀，圆节俨相当。
联景知宗茂，同根识干彊。
翠浮睢苑日，寒待帝园霜。
合响天供籁，分枝玉荐苍。
即看蕃宝实，仪凤就徊翔。

倾坐仙姿掩石麟，奉章车府应观宾。
谢庭早占芝兰族，禹会初陪玉帛臣。
削牍西清催笔距，赐衣中禁换袍银。
东归待看荣乡品，年似终童禄及亲。

药匕蠲疴去近班，主台西邑借余闲。
梢云翠色凌霜罢，巢阁仙姿瑞世还。
秋沼萦心林下水，晓楼供目雨余山。
更逢酬唱俱清润，冰玉相辉戚苑间。

经年掩卧席凝尘，载喜西都接赋宾。
照坐仙姿嵇玉冷，醉心英气瑾醪醇。
斑衣就养垂华组，葆发伤秋岸幅巾。
更谢妍谈殊未已，肯将车驷诮原贫。

田田香叶满桥阴，镂玉仙葩照玉浔。
应恐天姿太明洁，浅红微绿护芳心。

鹏飞初不碍蒿蓬，自拟归休慕仲翁。
况有仙姿标洞府，泠然御寇已乘风。

无奈狂风日日催，东君欲去复徘徊。
应缘众卉羞相并，故遣妖姿最后开。

自读西湖处士诗，年年临水看幽姿。
晴窗画出横斜影，绝胜前村夜雪时。

西来金衣鹤，书落汝水湄。
云霞映道路，中有迎翠诗。
遥知五斗粟，未办买山资。
政要百尺楼，了此浮天眉。
森然诗中画，想见凭栏时。
朝曦与暮霭，百变皆令姿。
君方领此意，簿书何急为。
众手剧云雨，唯山不瑕疪。
当年四老翁，视世轻于芝。
坐令山偃蹇，不受人招麾。
谁欤楼中客，俯仰与山期。
顾要君折腰，督邮真小儿。
因之感我意，故岩归已迟。
便携灵运屐，不待德璋移。

莱公英特姿，谭笑安社稷。
流离死穷荒，志士气益塞。

媚兰多畦畹，党竹论尺寻。
倦矣一枝足，卓哉千里心。
气含湖海姿，名挂罴虎林。
长髯罥世累，秃鬓微霜侵。
雕钻久已休，潜伏恨不深。
亭丘近来趣，何止如山阴。

直哉十寻干，亭亭无附枝。
纡哉独纵肆，蟠据何离奇。
垂髯郁千霜，蛟臂犀兕皮。
揉刚为谦屈，至高而听卑。
攀玩凡几曲，凛冽英雄姿。
杰卓矧尚同，摆落造物为。
进乎绳纆外，诡异有所施。
激耳奏竽瑟，超世腾龙螭。
横秋老气逸，轶材那绁羁。
高可容冠舆，清甚生泠飔。
先容器万乘，爱身恐无辞。
抑抑卫武公，逮下文王妃。
筇竹与酒壶，挂空憩寂时。
客来秋冬际，狗驷车鸡栖。
有僧扪翠拂，擎跽求此诗。

不瑕彭泽愿言中，都冶姿年慧则通。
揭调郡斋宾孺子，孅阿蒨粲驻芳踪。

双纹八尺展雕床，莲艳方空夜玉香。
雅秀冰姿延阁彦，岂应簪断作凄凉。

寒芦败苇秋风严，魏紫姚黄春色妍。
谁能不随天地转，开阖自我古无前。
秋花忽从三月盛，引得好诗来相庆。
为见漫空儿女姿，义气稍回君子正。
我顷失鱼缘钩直，抱璞未酬不须泣。
天生我辈岂偶然，但驱百怪归篇什。
惭愧梅仙情最亲，期我看花三省身。
已趁春风聊一笑，更仿秋霜不改春。

衲僧去就水云姿，偶堕夤缘出应时。
今日又归林壑去，得便宜了得便宜。

一雨霑濡，诸根萌动。
青黄各成其姿，长短各随其用。
绵绵也妙有机丝，混混也廓无棱缝。
若人问我如何，敢道不快漆桶。

乔乔楚楚，丛林规矩。
萎萎羸羸，枯木风姿。
宗乘壁挂口，师友雪生眉。
住山事拙束三篾，对月机鸣度一丝。
颠毛间白发，眉睫裹青瞳。
食指一肩重，门风四壁空。
诸根亡偶宗家妙，万虑不摇心匠工。

山林之姿，水月之像。
雷潜九地之中，春在百华之上。
随缘半合半开，分付全收全放。
渊默家风，纵横伎俩。
道超情也万法齐平，心出碍也十方通畅。

云容闲而未收，月魄湛而不流。
严净身器也依律而住，虚明神宇也唯道而游。
凛凛清姿兮颠毛覆雪，寥寥霁色兮心鉴含秋。

东山聚散亦夤缘，华吐芳姿柳锁烟。
肯处根尘非一一，用时手眼恰千千。
塔中祖有相传事，岭外人元不会禅。
后日能来圆此话，未嫌敲枕唤春眠。

庐山淡薄已多时，谁与丛林洗败姿。
为爱海冰资菜味，不嫌春雨破华枝。
仙陀婆事行行辨，舜若多身处处宜。
快意截流船到岸，江头风顺看樯旗。

雪梯陟云顶，来寻坏衲师。
破峡水一脉，挂松月半规。
疏旷麋鹿性，厌饫丘壑姿。
眷言携不去，迟立倚筇枝。

箨龙出丛林，脱锦露新绿。
昂藏引头角，密密均节目。
娟然尘外姿，云雾腻寒玉。
翠满东窗阴，心眼扫恶俗。
虚静颇道情，清癯见风骨。
惠我不老春，为谁无弦曲。
葛陂蛰时事，第恐雷雨促。
不能留高闲，双碧淡相瞩。

岸树藤绳欲解维，海门蒲席弄清吹。
舟不涩，兴无涯，回首灊山烟翠姿。

作别江头五载余，海边相访未嫌迂。
山林意与世几绝，丘壑姿逢秋更癯。
约我道耕新活计，辍君诗战老工夫。
儿婚女嫁谁家事，居士有心从马驹。

茂养高标松抱苓，岁寒姿傲雪霜丁。
萧骚风度山林韵，偃蹇气锺丘壑形。
霁月霁云胸次淡，秋山秋水眼棱青。
磨砖谁问马师语，妙发枯龟一灼灵。

修结僧缘清浄因，青油白茗与乌薪。
庞眉五百圣尊者，行脚一千吾上人。
云屋芳姿开菡萏，地炉煖气卧麒麟。
睡魔不至蒲禅稳，自照光明默默神。

炯炯寒瞳，丝丝衰鬓。
丘壑之姿，烟霞之韵。
据坐而心空，森罗而海印。
中虚也干而成离，内动也艮而变震。
云行而用闲，电掣而机迅。
狤獠人不惹尘埃，黄梅祖亲传屈眴。

云山之姿，水月之像。
大海之容，太虚之量。
受也的的无心，应也头头离相。
随缘有照兮妙而不痕，彻底亡依兮空而不荡。

霜缣写病姿，寒木得春迟。
山居自肯束三篾，尘立每烦颦两眉。
牛头不懒，虎头不痴，个事十成还自知。
饭塞饥肠衣补破，不妨唧溜出家儿。

兀兀之姿，拙钝之师。
静而亡像，动不知时。
有口要挂壁，无机不度丝。
秋气清而星河淡淡，天宇阔而夜斗垂垂。
是个面目兮，与你相随。

岁寒之姿，衰发丝丝。
明白之传，湛存绵绵。
秋空霁而天连水远，夜色冷而河横斗旋。
平买平卖兮将高就下，中规中矩兮随方逐圆。

体之湛存，潮缩海门。
用之亡痕，春入华根。
光明射珊瑚之魂，波澜派昆仑之源。
影动非幡，声扬度垣。
静以应繁，冲以待喧。
骐骥之姿，千里之奔。
云梦之量，八九之吞。
斲轮之工兮拟谁授克家之学，抱瓮之朴兮将自灌丈人之园。

山秋而癯，水秋而浄。
得丘壑偃蹇之姿，赋猿鸟超摇之性。
离微彻见根，动静该听莹。
提来万法上看，更没一丝头剩。

岩岩之骨兮山癯，靡靡之姿兮水腴。
心无住而乃久，德有邻而不孤。
虚空说法，顽石听徒。
互换证明还了了，何烦佛祖费工夫。

痴钝之师，枯槁之姿。
鼻寒垂涕，眼老生黐。
玉怀石而矩，珠养蚌而规。
长短华枝春次第，东西波棹月相随。

碧寒眼脑，黧黑面皮。
佛魔销铄处，自己住持时。
针或联线，机不挂丝。
风月渡河无夜色，水天连霁有秋姿。

垂老之姿，须发如丝。
渊默之味，耳口无疵。
秋高河影阔，露冷月行迟。
答呼若谷神之应，对事得珠色之随。

古岩老僧，百事不能。
饱雪筠林野之姿，癯犹高节。
抱松石岁寒之骨，老更苍棱。
去就且拙，唱酬可憎。
慎严逆流洞水道，孝满颠酒曹山曾。

萎萎羸羸，病起风姿。
跛跛挈挈，老来事业。
坐稳三际平，心空百念绝。
森罗万象信崝嵘，门门三昧从施设。

时流罕识真，特立取众忌。
不有明眼人，谁止万口沸。
古今冠盖场，毁誉固一致。
胡为空门中，生灭亦滋炽。
更怜晚学徒，遍参反谀媚。
妄将宗派分，未必尽师志。
要是鹰犬姿，乃出蛇鼠计。
堂堂真歇师，的的示大意。
所向古道场，衲子悉倾至。
往年入吴闽，宴坐走檀施。
继踵几尊宿，建立各超诣。
南方祖令行，山川久增气。
乃知群魔怖，不乐佛住世。
休歇云卧庵，谤焰息氛翳。
欻然天门开，黄纸书广利。
万态复现前，颇似厌权势。
去来初何心，缘感本自契。
悯兹象众衰，愿力救深弊。
维师法梁栋，世道贵相济。
露风吹海云，瘴岭发岩桂。
欲挽衣裓留，意已万里外。
我老卜后期，夜话炯不寐。

吴兴祠堂祀百世，凛凛英姿有生意。
坐令异代干没儿，莫敢徜徉来仰视。
唐家纲纪日陵迟，僭窃相连益昌炽。
我公人物第一流，皇天后土明忠义。
屹然砥柱立颓波，未觉羊肠隳坦履。
欲回希烈叛逆心，老夫但知朝觐礼。
年垂八十位太师，平生所欠惟死耳。
死重泰山古所难，杞鬼窃柄犹偷安。
安知我公本不死，汝曹有知当骨寒。
丰碑法书屋漏雨，政与丹青照千古。
天遣神物常守护，要使乱臣贼子惧。

梁溪万折必流东，间气英姿叶梦熊。
出入三朝推大老，险夷一节合苍穹。
守关虎豹徒窥闯，得雨蛟龙定长雄。
衮绣未归聊袖手，不妨闲作黑头公。

苍官森古鬣，此君挺刚节。
中有调鼎姿，独立傲霜雪。

道人龙中来，醉与神物会。
写兹蜿蜒质，日月为冥晦。
崩翻江海姿，素壁起涛濑。
呼吸见雌雄，抉石疑可碎。
肃森殿阴古，众真俨飞旆。
注观恐腾跃，夜半失像绘。
飞光着明珠，灵秘一何怪。
烂烂照甍栋，那得久在外。
偷儿伺酣睡，不怕婴鳞害。
愿言慎所托，未用期一快。

伯淮卧彭城，遶屋生蓬茨。
天子呼不起，思见岩壑姿。
俾工图其形，衔命日夜驰。
落笔竟不得，韬面以疾辞。
豫章有孺子，同时隐江湄。
栖栖非我事，结庐对风漪。
时人亦罕识，阿堵谁写之。
我闻郭有道，曾遣轻骑追。
疑此言语生，即是茅画师。

大洁时争嫉，独醒人更疑。
漫随春色媚，不改岁寒姿。
霞带寿阳脸，酒融姑射肌。
凭谁慰孤寂，新有倚楼诗。

君看袁居士，苍然松柏姿。
生涯一樽酒，事业五言诗。
去跨月边鹤，空余床下龟。
江村相送处，尚忆杖过眉。

吾乡苦笋佳，出处惟石屋。
玉肌腻新酥，黄衣缘深绿。
林深恐人知，头角互出缩。
烟雨养春姿，此物未成熟。
三月腊酒香，开樽慰幽独。
烹庖入盘俎，点酱真味足。
未须五鼎牛，聊称一囊粟。
朅来庾岭下，岁月去何速。
经冬又七春，未分穷途哭。
今朝好事者，惠我生一束。
头髠甲斓斑，味恶韵粗俗。
儿童不惯尝，哕噫惊媪仆。
老妻念乡味，放箸泪盈目。
丈夫志有在，何事校口腹。
呼奴更倾酒，一笑风生谷。

仲远英俊人，落笔惊飞电。
来自神仙中，风姿冰雪盥。
我谪天南陲，君来适相见。
忆昔我与君，射策麒麟殿。
君时气横秋，九万抟风便。
文辞洒星斗，议论倒江汉。
便宜上玉堂，不尔登蓬馆。
别来二十年，青衫尚州县。
兰薰麝所忌，玉洁女多怨。
嗟我正衰迟，何阶往论荐。
岂有如此人，而得长贫贱。
朝廷方急贤，珠璧联清贯。
去去行勿迟，九天春昼暖。

月落在楼角，惊乌连夜啼。
门前蝉噪急，床下蛩亦悲。
岂不念节物，清霜殒华姿。
况我有鸰原，九年此生离。
时亦咏归去，缅焉久无期。
为善天所相，何以报吾施。
大明生于东，皎月生于西。
兹理傥不昧，胡为浪嗟咨。

今朝山色好，不似未晴时。
路转沙汀出，桥回榉柳移。
群山来衮衮，积水去披披。
云叶多奇态，蘋花弄晚姿。
人家机杼急，野寺鼓钟迟。
欲去不得去，冥搜足此诗。

策马寻梅过小桥，江边驿路正迢迢。
灵均清劲余骚雅，夷甫风姿堕寂寥。
半吐暗惊云插月，横枝忽见雪封条。
徘徊未忍轻归去，楼上何人调玉箫。

已知节物向春荣，篱下溪边照眼明。
夜雪压枝生冷艳，晓寒入骨耿飞英。
长条直上姿尤媚，斜朵横来思更清。
疑是玉皇传诏急，群妃委佩赴仙京。

清姿水石间，相得不可无。
如人饱道义，其色长敷腴。
不受尘土覆，自与人世殊。
我何爱轩冕，冒昧名利涂。
圣人恶洁身，名士多自污。
理亦顾其可，未应如此拘。
往往不知者，假此为穿窬。
吾方存胸中，未敢执一隅。
姑从吾所好，谁能复改图。
不若归去来，无愧石上蒲。

甲子岁秋杪，负罪西南驰。
脚历山万重，身坠天一涯。
茅茨蔽聚落，培𪣻围孤埤。
何处有洞天，玄真之所栖。
维南颇挺拔，隐隐浮修眉。
采菊东篱下，悠然一见之。
欲往觉旌摇，兀坐嗟黏黐。
彼美二三子，知我多爱奇。
□□□□□，□□登翠微。
天公喜我来，阁雨云垂垂。
坤灵喜我来，林壑回春姿。
山禽喜我来，上下鸣嘤咿。
江梅喜我来，蓓蕾敷南枝。
高兴□幽寻，绝□□□□。
□□□如许，郁葱琐烟□。
谁遣衢聃徒，列此怪状为。
□冯贤主人，痛□弥年非。
我生逢百罹，不慕太庙犠。
况从夺袍简，欣若脱马羁。
投荒得胜践，□与□分宜。
清芬追六逸，余龄寄三危。
明时甘自誓，敢□□□词。
暂游已难得，短略仍易移。
山脚趣回驭，□□□□□。
□□意默契，欲下思惧迟。
准拟供冥搜，草木□□□。
□气知多少，凄入诗人脾。
暮途双迳松，归马四□□。
出没山光里，乌帽风披披。

归去东皋独荷犁，笔床书卷有儿持。
一无可意身将老，百不如人心自知。
梦寐摩娑元结颂，经从省忆少陵诗。
体肤饿尽天应错，依旧臞然山泽姿。

明月如幽人，邈有出世姿。
吾欲从之游，开门曳藤枝。
得酒袖自举，赏此一段奇。
人生要行乐，戚戚竟何为。
君看李太白，高风谢尘羁。

厚德镇嚣浮，才高谢羁束。
所赋虽不均，而皆堪比玉。
此君非俗姿，终朝看不足。
客至亦忘归，袅袅茶烟绿。

风细云动鳞，雨余山弄姿。
渊明短篱下，渐觉秋芳萎。
岁华任自老，酒杯亦须持。
种种愧古人，此段差可期。

纷纷儿辈只轻肥，不爱笼烟小黛眉。
唯有幽人负高韵，为怜奇物直新诗。
尘埃不染溪山梦，冠盖政妨麋鹿姿。
何日茅檐列千嶂，倚藜细看碧参差。

黄花如故人，别久喜复面。
浇泥一杯酒，安用较深浅。
清霜开浮云，黄落信风卷。
岩岩幽素姿，秋来不多见。

胸次富盘错，笔端妙苍翠。
霜枝岂人为，烟叶有生意。
与可骨已朽，此法谁复嗣。
伟哉寻丈姿，绰有万尺势。

衰年因羁旅，百念日萦绕。
蓍龟亦何知，忧来又将老。
出处稍不慎，远志成小草。
堂阴有孤芳，纷葩照人好。
谁将忘忧姿，撷芼等蘋藻。
充肠固甚慰，入鼎可堪扰。
糠籺贫者事，甚矣兄逐嫂。
异时餍粱肉，记此一羮饱。

我闻无量寿，世作天人师。
有祷必应感，如形影随之。
吾见盛德士，吏隠江之湄。
岩岩栋梁材，为桷岂所宜。
守道心自适，怡然见双眉。
何当日千里，整顿黄金羁。
嗟予拙无用，正坐千林姿。
荷兄独青眼，少雪群儿欺。
兰菊虽异芳，春秋莫予遗。
相逢一尊酒，驻马聊共持。
偶观香雾郁，仿佛初生时。
愿兄寿无量，登庸侍彤墀。
年年遇今日，酌酒共瑶卮。

湖光浩无际，远与列岫并。
风澄烟雾开，炯若镜面平。
高人对万变，寸田常默耕。
扰扰亦何为，岂容方寸撄。
有时鉴湖光，爱其静而明。
那知水是物，心清物还清。
徘徊不忍去，杰阁指顾成。
阁成何所喜，画栋连朱甍。
大江西南来，群山东北横。
江山不待招，宛转趋檐楹。
诹度多暇日，登临有余情。
论文一樽酒，对客手自倾。
酒阑复徜徉，观书弄颍泓。
使人之意消，鄙吝何由萌。
嗟予顽钝姿，栖栖亦劳生。
从今事疏瀹，永守清心盟。

鲁僖有贤裔，家在吴江东。
宏词与奥学，浩渺江无穷。
魁然栋梁姿，久困荆棘中。
抱能未施邦，殆与张籍同。
人皆盲于心，我目昏不蒙。
而君乃勇退，奉祠环堵宫。
筑圃号通隠，花竹罗青红。
郡山涌其前，湖光湛冲瀜。
日哦松菊间，志气骄王公。
客来醉需堂，饮食霑奴童。
嗟予老且倦，齿豁仍头童。
田芜未能归，惭愧通隠翁。

倚竹有佳人，天寒玉肌温。
永怀经年别，及此春日暄。
幽闲谁与娱，依依映丘樊。
计台二三友，才高工拨繁。
幕府公事退，联镳出郊原。
城南富卉木，胜处陈家园。
东风发萌芽，柳眼暗若昏。
昨宵一阵雨，清爽到乾坤。
植杖芳草径，系马枯桑根。
观梅不忍去，错爼罗金樽。
主人笑揖客，徘徊倚朱门。
指麾群儿辈，薪水相抚存。
邻妇抹红妆，来觇攀篱援。
酒酣诗思逸，笔力华旗搴。
姜盐芼芜菁，绝胜瓠叶幡。
萧然出尘姿，飘飘欲腾掀。
桃李分当避，蜂蝶那敢喧。
谁能移将归，栽培拥高垣。
要令百种花，俯伏争趋奔。
不烦频出游，正恐嘲短辕。
太簇初应律，飞霙尚翩翩。
何妨醉瑶舟，大嚼供炮燔。
手撚一枝春，吟笑穷曛暾。
可怜廊庙具，沉滞三家村。
和羮似不晚，作诗与招魂。

奔霆响空山，飞连挂绝壁。
毛发忽森竖，精神共英特。
平生丘壑姿，至此意颇适。
何必游九华，龙眠自尤物。

老松如蛟龙，秋来露鳞甲。
雷霆昨夜雨，奋迅以时发。
道人粲可流，出世雨相法。
至今狮子吼，狐兔尚惊怛。
金绳小金山，突兀一峰拔。
桐城旧知音，相招遗书札。
世情强轻重，祖道无广狭。
天宁有佳句，钟磬鬬铿戛。
嗟予丘壑姿，晚岁麋鹿狎。
属和良不工，前诗万钧压。

道人野鹤姿，昂昂在鸡群。
谁能恋场粟，俯仰劳骸筋。
飘然欲何之，驻目西山云。
西山甲南昌，雄胜天下闻。
翠岩为之冠，有客许见分。
旋酌秀溪月，煮茗特劝君。
寄言翠岩老，吾将谢纷纭。
尚有鼻端垩，须烦为挥斤。

饯别宜有酒，我无一杯漱君口。
送行当以赆，我无一物藉我手。
与君意气真相知，君尝谓予可言诗。
独有诗句堪送别，欲赋复止空嗟咨。
送君胡为三叹息，文酒从今失三益。
干戈日寻雅道衰，吾徒一别真可惜。
问君四海无家归，飘然此去将何之。
答云南阳善城守，屡以孤垒攘重围。
我今欲往诚有以，主帅好贤同邑里。
辎车傥许载病翁，长策犹能靖多垒。
骐骥君看伏枥姿，髪虽种种心不衰。
胸中之奇老未吐，忍死山谷甘寒饥。
君不见元龙豪气真磊落，卧见许生自旁若。
时危康济乃丈夫，问舍求田匪余乐。
又不见越石夜半闻鸡鸣，披衣起舞贺友生。
风尘澒洞四海乱，英雄攘臂收功名。
古人相期盖如此，岂效世间儿女子。
出门惘惘色可怜，君亦为之殊可鄙。
壮君此语胆忽张，群忧散尽增激昂。
西风猎猎天落霜，千山凋林松桧苍。
寒菊始花黄且香，高空无云老雕翔。
登山临水秋兴长，行人欲行送者伤。
我独不复伤，知君壮志殊未央。
为君援笔写长句，一洗古今离别肠。

我闻美玉地所秘，出为世用自有时。
譬犹景星与庆云，千载往往一见之。
君家玉璧岂无说，凿山得石夸瑰奇。
岂惟苍翠实相似，温润清越璠玙姿。
细看高广类墙壁，以璧名之故其宜。
剜劖不已石无尽，此窟未易窥藩篱。
作堂正在佳绝处，下视海岳如城池。
钱塘雪浪涌澎湃，天竺烟岫纷参差。
君于其间日成趣，长篇短句挥蛟螭。
乃知地灵不爱宝，要令景物求新诗。
顾我与君无半面，牵帅阿咸难固辞。
沽哉沽哉吾与玉，它年相见期相知。

一种幽素姿，凌寒为谁展。
似嫌冰雪清，故作黄金浅。

竹外山前见嫩黄，水沉清渍雪肌香。
应嫌桃李风姿俗，故作寻常淡淡妆。

洛浦风流几隔年，江南重见色依然。
根从埜卉同分品，香与梅花可并肩。
葩白中黄饶蕴藉，腊梅春暖肆芳妍。
殷勤并挟新诗送，领略丰姿夜不眠。

自别梧姿二十年，情亲何暇雁传笺。
深疑楚泽蟠胸次，不放吴霜点鬓邉。
我忆花间听乐府，君嗟柳下度吟鞭。
于今又遂衔杯乐，湖海相逄岂偶然。

荆州刺史苏州似，可但超然五字诗。
试问清香凝寝处，何如夜雨对床时。
风流云散心方折，月落参横角更悲。
堂下为公理修竹，琳琅他日照幽姿。

新堂良佳哉，前山罗万戟。
中有倚天石，玉立破深碧。
异时老夕郎，直道众谗咋。
不种南山豆，聊卜辋川宅。
举头得佛观，喜甚几折屐。
名加一字褒，价重连城璧。
忽骑箕尾去，胜概堕岑寂。
乃孙丘壑姿，结屋踵前迹。
时呼名胜流，谈觞阅晨夕。
向来富贵人，搜索遍山泽。
舳舻蔽江淮，斧凿巧镵刻。
屡闻挥橐金，所得仅鸡肋。
谁能燕坐间，领略在几席。
要知此段奇，自是天所惜。
吾生事幽讨，佳处皆足历。
是中一延睇，破觉慰平昔。
会须买东邻，来作堂中客。
公乎肯见容，斯言当不食。

弭楫山水县，驱马东南隅。
候当溽暑至，乘凉出郊墟。
晓月醒魂梦，轻飔动襟裾。
气爽体自轻，纵意驰坦途。
俄然远嚣尘，平野酾青渠。
突兀见广殿，解鞍试入趋。
厥祝唯防风，庙貌侔王居。
槃杅残椒糈，惆怅走鼪鼯。
像设匪丰硕，胡能骨专车。
媲以二小君，宥坐五丈夫。
壮者黝而武，少者美且都。
所被皆甲胄，所执皆予殳。
列侍立众鬼，昂头竞睢盱。
我欲诹本因，遗民孰与呼。
袪服立庑下，亟询乃淫巫。
指数为我陈，其辞诞以迂。
吾闻夏后氏，经启良勤劬。
泽水戢大患，巡狩遍中区。
稽山考制度，轨物示宏图。
冕弁拱黼座，玉帛罗庭除。
群臣并奔奏，臣职当罄输。
如波朝沧溟，混混川流俱。
于时独此侯，后至行趦趄。
天王赫震怒，萧斧命显诛。
其后越千禩，吴越相吞屠。
山隳出巨骨，睹视咸惊呼。
使轺聘上国，彻俎咨真儒。
先圣与辩说，门人著于书。
愚生邈三季，复历千载余。
管窥偶致疑，鄙抱思略摅。
王制重述职，期会诚难逾。
川途或淹阻，驰骤有疾徐。
推诚不逆诈，大度宜纳洿。
尉佗怠朝贡，汉庭方剖符。
刘濞称内病，几杖赐勾吴。
矧在先王时，宪令期简孚。
贬爵与削地，轻重分差殊。
迨至三不朝，六师始诛鉏。
薄乎后期罪，何至绝头颅。
文命敷四海，祗德垂典谟。
班师远格苗，下车亲泣罪。
奚独汪芒氏，遽忍加金𫓧。
吾观此邑壤，如环尽崎岖。
左方小类玦，众流复萦纡。
意彼漆姓君，继世居封禺。
负固资险阻，勇悍由魁梧。
虎视远京邑，狼贪生觊觎。
清跸来海峤，神兵卫龙舆。
势穷力已屈，席藁往自拘。
士师有常刑，明罚讵可逋。
异哉雄伟姿，恃以丧厥躯。
羿奡不得死，斯人殆其徒。
犀角裹象万，终然被醢葅。
长狄正俗类，伯也为侨如。
舂喉逢富父，埋首当子驹。
诸国近剿灭，鄋瞒无遗孥。
斯事足可证，斯理谅非虚。
夫子作春秋，近详远则疏。
隐威事已略，廤兹姓氏初。
繁简据旧史，疑信戒厚诬。
或讥陷刑戮，尸祝真谄谀。
答云无轻议，在礼存楷模。
黄能遭亟死，祀典其舍诸。
侯虽犯天宪，私惠曾霑濡。
束手赴棘水，靡烦动戈戵。
一国实被赐，重恩谁敢孤。
春秋荐蘋藻，抱送嘈笙竽。
血食庇此方，永世终无渝。

阴泉隐岩壑，长夏发幽植。
深处但闻香，往往樵苏得。
幸不杂薪槱，论价亦何直。
适从支郎舍，远致居士室。
婆娑复偃蹇，其高不盈尺。
铅华了不御，绚此冰雪质。
我有古鱼洗，岁久莓苔蚀。
注之清泠水，藉以璀错石。
静态自愔愔，孤芳何的的。
初疑云生础，复讶月过隙。
膏沐露穰穰，动摇风激激。
忽然参鼻观，似欲破禅寂。
俗物多丰肥，仙姿乃癯瘠。
已输白玉英，更作黄金实。
昌阳讵足数，薝卜诚可匹。
老来无所好，一见心辄溺。
坐卧与之俱，于焉遂成癖。
异时张紫薇，饮客尽一石。
放怀歌舞筵，折赠无所惜。
蝉蜕倏仙去，楼居藐姑射。
三嗅哦公诗，俯仰成今昔。
问花花如嚬，对之长太息。

闭门倾浊醪，胜接俗子语。
蟹螯得橙韲，风味正如许。
缅怀冰雪姿，何由对谈尘。
夫君腹为笥，万卷方撑拄。
哦诗送归鸿，平生无漫与。
十年就闲旷，一日看轩翥。
老夫衰病余，颓然守环堵。
无因少年事，插花更椎鼓。
岁晚场圃休，黄落溪上雨。
溪邉双白鹭，见影忽惊举。
水天渺无际，瞑霭下前浦。
此时亦愁绝，拥鼻吟正苦。
安得百斛舟，载取君家醑。

先生万卷读，命世文之豪。
矫矫鸾凤姿，仰止人物高。
坐石翳白拂，古茧磨衲袍。
玉堂挥翰手，不数乘与褒。
前身老画师，寓兴时抽毫。
要在胸中奇，醉笔随秉操。
柘原沙错错，独树风骚骚。
天荒鸟不入，路绝人告劳。
一旦辞世纷，御风归泬寥。
遥知紫玉府，冠佩方游遨。
不然跨汗漫，骑鲸弄云涛。
夜中梦见之，酌公以蒲萄。
觉来空把卷，我心增郁陶。

平生金石友，参商几暌阻。
二年更丧乱，流落随处所。
夫君丘壑姿，鸿鹄杳鶱举。
超然有能事，妙绝见心苦。
苍茫尺余松，黛色起烟雨。
兴来洒风竹，六月无袢暑。
又尝作平远，近代未可数。
奈何于吾侪，一笔独不与。
我有敲冰练，度越世俗楮。
烦君作横卷，放意写湘楚。

惟昔清献公，二年蜀中归。
归载无长物，一琴而一龟。
龟属烟霞想，琴寓山水思。
婆娑二物间，德容俨怡怡。
元龙岂时辈，康乐匪俗期。
书斋质不陋，覆之以茒茨。
手植参天松，亭亭岁寒姿。
公去几霜露，高风犹在兹。
可使贪夫廉，至今仰伯夷。
使君挺孤洁，后身盖亡疑。
治体简而肃，民俗醇不疵。
竭虔拜公像，雅有宾僚随。
置酒延公孙，诚意公所知。
表表孝弟里，人物固未衰。
德厚者流光，此言良不欺。
春阴澹物华，蔼蔼原隰滋。
远山出云气，近水余风漪。
时禽屋上语，野蝶筵中飞。
此堂历千载，盛事传一时。
凛如公在傍，冠弁不敢欹。
庶几饱公德，满酌其可辞。
聊以永今朝，画景方舒迟。

对植是何年，岩岩挺寥廓。
风雷已屡起，霜雪终不着。
先生立其中，偃蹇相参错。
高标与秀气，鼎足冠伊洛。
想此堂成初，来贺纷燕雀。
醉哦渊明句，众鸟欣有托。
伟哉拔俗姿，闻见穷浩博。
钟鼎列珍玩，圗史谐至乐。
小人辱忘年，高义见啸诺。
讵敢窥藩篱，庶遂饫糟粕。
南池俯空旷，倒影如衡霍。
乘月抱琴过，坐石幽弄作。

漂流剧东南，所历过所闻。
始及庐陵郡，俯仰尤不尘。
朅来未敢忘，事贤友其仁。
翘翘萧与李，拔萃而多文。
萧君辞盖寡，空林兰自薰。
扬鞭舍我去，意欲树殊勲。
李君舌尚在，真气凌秋旻。
扫门与我俱，软语回阳春。
客舍甲子雨，八荒同一云。
倾盖有彭子，微言时解纷。
爱我忘其陋，肯顾罗雀门。
从容香积饭，可口谢八珍。
张公丈人行，气宇老而淳。
舒吴无俗姿，信是德有邻。
篮舆复聨翩，去指江之津。
坐中皆我辈，肴蔌来逡巡。
把盏属形胜，领略难具陈。
山寒更宜远，江流复沄沄。
大哉开辟功，孰测造化源。
挂席者谁子，其来自无垠。
耽耽载万斛，徴取何其勤。
落帆占近岸，过逢庆欣欣。
方矜猗顿富，谁信管鲍贫。
鸣雁何处来，冥冥初不言。
亦知个中好，鸣呼下其群。
商羊不觉舞，渔父收微缗。
烟树仅可识，归鸦喧水村。
我昔观画图，对此犹心存。
恍若梦中事，有怀携酒樽。
客子鬬身强，身外安足论。
无事颇相见，斯言吾所敦。

庭植何夭矫，苍皮余雨溜。
本非寻常材，岁月方成就。
伟此萧散姿，眄睐揖孤秀。
慕陶筑斯亭，千载可同臭。
引杖步嘉荫，携书席永昼。
舒啸一徜徉，清风满怀袖。
更想五老峰，杰卓立癯瘦。
何因借羽翮，接踵宾裾后。

老全冰玉姿，不受一滓尘。
弹琴看飞鸿，自是千载人。
幽兰写国香，白雪回阳春。
邈视嵇阮流，不肯加冠巾。
丝桐得心法，二子入室亲。
高山与流水，领略难具陈。
前年出闗意，浩荡谁能驯。
跌足兵火围，所遇多苦辛。
却来湖上寺，翳拂坐石门。
颇有名胜士，宛然交道存。
寄书亦及我，匪但通寒温。
问我能来无，愧负匏瓜身。
翩然如野鹤，接羽凌秋旻。
过我晋陵郡，促轸风露新。
谐和下鸾凤，幽怨出鬼神。
老全殆不没，千古名知津。
漂流更丧乱，我生乃不辰。
见子颜色开，慰我羁旅魂。
我心亦清苦，久愿丘壑邻。
何时舟载月，一弄秋江濵。

朝来冻坐如缩龟，不闻打窗那得知。
江南地暖亦有此，惊心远自龙沙吹。
六一居士最能赋，东坡先生追撚髭。
腐儒得句亦起舞，砚寒沃笔浮轻澌。
征尘暗天铁马健，衣冠南奔身世危。
兄弟相望音信绝，梳头纷纷满面丝。
裋褐袖手如怀冰，车马不来奚所为。
前年毗陵雪盈尺，蟹螯犹记左手持。
归来浩歌仰看屋，夜深凛凛粟满肌。
室中老妇几兴叹，膝下奈此号寒儿。
今年造物颇垂顾，税驾仁里懽此时。
杀鸡为黍朝夕事，苦节诸郎方下帏。
起看松竹有特操，坐对溪山无俗姿。
刘子唱高和弥寡，要当独醒歠其醨。
已呼稚子来候门，更戒黄童无扫墀。
十千不向楼头贳，一蓑正忆江上披。
五陵之客夸轻肥，呼鹰逐兽广莫驰。
五侯之第事豪侈，珊瑚照耀金屈卮。
岂如高举纵清赏，钩帘一目万景随。
亦有末至居客右，其言不让故哂之。

枯肠服气如寿龟，穷冬却扫百不知。
开门忽见雪满地，纵横浩荡春正飞。
入隙时欣点万卷，仰檐不见霑吟髭。
松林冥冥起薄雾，涧水活活生微澌。
清可洗心明洗目，卑且不污高不危。
残妆如见寿阳面，不食可怜姑射肌。
书生长年营口腹，颇似蜘蛛空吐丝。
身将老矣厄离乱，我生之初尚无为。
百篇落落或能赋，一杯炯炯须重持。
崆峒漫倚防身剑，枉负平生作男儿。
回首农桑三万里，无复贞观开元时。
恭惟天子尚勤俭，早集书囊为殿帷。
一朝随仗过沙漠，落日风尘龙鳯姿。
此时燕山士如虎，寒多况乃秫酒醨。
肉食岂堪茹毛苦，应念靴鸣集赤墀。
尘沙错落赭黄暗，貂狐独向寒风披。
关山寂寞草树死，指点射猎方奔驰。
心益不忘尝胆事，望云遥祝万寿卮。
向来窃取名器者，扈圣曾无一夫随。
忠臣义士愤切骨，皇天后土傥鉴之。

春寒蘋末风尤劲，过雨山林都眼净。
西江天来泻明镜，劈箭孤帆飞小艇。
中有丈人若冰壶，冰为眸子玊作肤。
黄河逆流沧海枯，仿佛羡门丹丘徒。
仙风道骨何敷腴，烟霞之姿远见揖。
弭棹芳洲招我急，野人竭蹷抠衣入。
酌之瑶丹饫琼汁，荐以金桃露犹湿。
御寇衣袂方泠然，岸巾笑拍洪崖肩。
交梨火枣开心田，木钻石盘今已穿。
青鞋布袜白行纒，游戏人间五百年。

博洽人为史，循良吏得师。
谋谟当启沃，出处系安危。
鹗立通丹地，龙章近赤墀。
咨询唐典故，笔削汉官仪。
结客多青眼，承家最白眉。
浩然无害气，汪若有容陂。
慎独仍三省，操危任百罹。
谁嘲玄尚白，自信涅非缁。
俯仰俱无怍，幽明两不欺。
爱君心匪石，忧国鬓成丝。
劵外真毫末，樊中足坦夷。
闭门因拂袖，展卷代支颐。
远览迷千古，高怀自一时。
海非蠡可测，豹岂管能窥。
能事推天禄，威名到月支。
孔融徴已晚，安石起何迟。
不待南飞雁，贪悬左顾龟。
向来鹦鹉赋，此去鳯凰池。
揭揭英灵气，巍巍柱石姿。
衮衣须我补，霖雨更谁为。
贱子端何者，先生颇识之。
几年当顾盼，今日倒𬬻锤。
解榻徐生入，弹冠贡子知。
青蝇休点污，白璧漫瑕疵。
炼句终乖律，看书正阙疑。
地偏如有避，交淡欲无私。
瘦马终千里，寒灰待一吹。
西江如可激，毕命守轩帷。

北客何来此，浮生直偶然。
风飚从禹穴，日脚近虞渊。
渔唱谁能问，鸥盟我不捐。
燃犀怪可睹，击树讯空传。
钓石温徐坐，樯竿穏近联。
波明疑练妥，山净学眉连。
客上三千履，军呼十万鋋。
可思江柳下，只欠舞衣前。
鼓柂知无及，乘查怅未缘。
远中微隠树，阔外莽横天。
缥缈湘灵瑟，夷犹范蠡船。
健帆风作驭，骇浪雪盈颠。
行鹭纷群起，孤鸿杳独鶱。
断崖方怒吸，浅瀬或劳牵。
夜泊星辰逼，晴占日月偏。
幽姿閟蛟室，神物护龙泉。
世乱甘沦隠，涂穷枉乞怜。
渚花迎日笑，岸草信人沿。
颇欲追双桨，无因共两舷。
时来如谢朓，三复有余妍。

夜雨山水清，朝晖浄崖壁。
飞来双白鸟，未省平生识。
𫛤鹅谢清姿，鸥鸟惭素质。
低昂信波涛，顾盻矜羽翮。
鲜明潭光青，错乱浪花白。
轻舫忽东来，抢飞百余尺。
复下水中央，相将讵离析。
稻粱岂深谋，饮啄亦自得。
空山罗网稀，遂性无惊惕。
不学西雍鹭，翻飞近人迹。

绝壁不带土，一目千仞青。
何年架危阁，窱窕陵青冥。
仰观众树姿，俯听大壑声。
山空响互答，隠辚心所惊。
人生几何时，冒此绝险行。
虽获须臾快，未偿百年生。
龙洞视正黑，水为琴筑鸣。
层岩积阴厚，六月如寒冰。
泉甘聚壑小，洞深秘神灵。
天设境自绝，地近人乃轻。
独坐荫佳桂，峰高日西倾。
薄暮来者少，长风始清泠。
赏会匪初望，徘徊但含情。
坐见山月上，众景纷纵横。
密林栖鸟定，始复事前征。

澒洞四山没，万籁无遗声。
群飞喜凌乱，遍积爱寛平。
呈姿碧树立，照影方池清。
出户延幽意，斋心谢群灵。
幸有丰年望，初无丝竹情。
取乐付诸少，焚香观道经。
何事冲寒久，微吟诗句成。

借屋得修竹，复近清江湄。
衡门独看雪，众物有余姿。
幽鸟下庭静，野泉通櫂迟。
既谐避世心，况与尘事违。
幸无井臼劳，未免亲锄犂。
已放西山烧，种粟方俟时。
此外复何作，闭门但成诗。

小雨集春夜，忆居江汉时。
西园桃李树，到晚有余姿。
载酒绕阡陌，折芳恣遨嬉。
里闾多乐事，中年遭乱离。
飘零向十载，南来复再期。
故园当日春，相见一天涯。
他乡花自发，山寺日初迟。
时节岂云异，身世自堪悲。

邂逅湖傍寺，翻然还语离。
春风飞锡远，暮雨渡杯迟。
渺渺孤云意，翩翩野鹤姿。
百年堪几别，何处重相期。

园幽春去远，山暗绿初成。
雨过林姿润，风回池面平。
十年空潦倒，万里近清明。
泪尽新阡树，如今青叶生。

一春黄雾暗，今旦天始清。
林姿明积雨，水色澹初晴。
好鸟关关啭，新泉决决鸣。
前山有佳色，聊以驻幽情。

荒山绝顶受春迟，几见冰花散陆离。
江国凝思唯把酒，云林注目又成诗。
修篁压路增幽意，初月临空耿素姿。
宁有扁舟可乘兴，柴门惆怅独移时。

两京当日见初开，尚想凌云遶故台。
倚竹姱姿应小驻，高楼急管未须催。
伤春远目空千里，急景愁肠自九回。
为说西园泉脉动，许携小队探春来。

荒山雪尽水生烟，独发寒英媚远天。
乱蕊凝姿残照里，痩松含态晚风前。
疑将翠袖倚修竹，若献明珰傍广川。
丧乱自嗟容鬓改，攀条三嗅惜流年。

荒村屏迹任时移，山水昏明各异姿。
穹谷烟凝成襞积，斜林风过作鳞差。
病身岂复能强徤，末路惟应足抵巇。
万古升沉同鸟没，盖棺犹未且题诗。

云气交流昼窈冥，疾风吹雨杂荷声。
山随眀晦姿横出，舟入渺茫诗渐成。
托迹江湖三亩足，放怀天地一身轻。
衘杯不用嗟羁寓，未必乘槎胜此行。

雾态风姿紫府仙，直疑清夜降羊权。
不知老大心灰久，香气撩人似昔年。

生憎丹粉累幽姿，故着轻煤写瘦枝。
还似故园江上影，半笼烟月在疏篱。

不御铅华着素衣，玉奴风调似清姿。
何郎不作凌风句，幻出江南烟雨时。

天边崧少远微茫，犹想霓旌驻水旁。
逸态瑰姿何处在，尚应遗恨寄君王。

雅淡天姿固可知。

春风荡漾花如织，排摈深岩天地窄。
桃李芳菲鬬艳阳，嫣痕尽染胭脂色。
含丹欲吐娇不胜，獭髓遥分点琼额。
杨妃睡足口无语，嫁作游丝怨风雨。
花神泣罢还欲诉，不愿柔枝荐繁市。
愿得常亲君子傍，秋深静绾紫绡妆。
孤桐独立擎素月，芙蕖零落无辉光。
瑶枝重整临秋水，蓼蒲历历羞无香。
赏心况有双凫仙，琴声夜夜醉婵娟。
碧霞觞泛海棠醉，曲栏丽影何蹁跹。
君不见南朝百里花无数，郁郁纷纷吐烟雾。
载岁无人禁采樵，丹干琼姿尽摧仆。
兰蕙当门动见锄，草间惟叹璇霓卧。
兹花胜植瀛蕊苑，一承顾盼犹未晚。
冉冉临窗如有心，嬛舞清歌乐事远。
蔓露凝霜色倍妍，夔州何独无诗篇。
兹花有诗便不朽，吁嗟托根良不偶。

公不见先朝谪仙李太白，晦迹嵩山号诗客。
奇禽就掌食无猜，藉藉雄名振京国。
四明狂客素怜才，解龟换酒称奇特。
白衣从此步花砖，秀拔儒林人所则。
煌煌文焰万丈长，散落人间伴明月。
又不见昌黎巨儒韩退之，天才颖脱囊中锥。
反刓刬伪格以正，取心注手了无疑。
横经太学明师道，质疑辨惑为蓍龟。
一言曲尽教育术，业精于勤荒于嬉。
赫然千载誉愈尊，太山北斗谁敢欺。
二公才德冠天下，青史褒名卓难亚。
读之毎恨世不同，操篲无由渐德化。
延陵先生当盛时，卓荦英姿独继之。
万言倚马亦何待，睥睨谪仙当并驰。
抵排异端志不拔，真欲砺行参昌黎。
笔端绮靡追造化，胸中浩气蟠蛟螭。
壮年唾手拾高第，锦绣文章喧帝里。
飘飘意气凌碧云，囘视尘踪如脱屣。
龙墀承命来临川，绛帐谈经历数年。
微言奥义潜启发，残膏賸馥多流传。
抠衣幸与诸生列，饫听绪言疑已决。
自嗟管见如醯鸡，若非先生覆难彻。
惜哉虚往未实归，洗心方拟叩精微。
夫何瓜代忽尔至，征航欲解归王畿。
秋风未晚莲吐香，莼美鲈肥正好尝。
行矣景物供吟兴，剩摘佳篇投锦囊。
风月翰林能继踵，此去禁庭当擢用。
传闻红叶满阶前，久俟高才能吟讽。
文章吏部既摩肩，声闻行当冠日边。
愿为霖雨苏民望，庶使螭头压众贤。
鲰生荷德诚非浅，别拜谁能无眷恋。
惟蕲爵过二唐贤，乃副承恩多士愿。

君家绿溪上，岸曲溪成涡。
涡间石无数，水蹙相荡磨。
谁尝掬而戏，一一印指螺。
我欲往取之，拥此菖蒲窠。
石罂注新汲，幽姿发清哦。
夫子许饷我，往督书已多。
愿言速寄与，起此泉石疴。

人生本无事，况我麋鹿姿。
一堕世网中，永与林壑辞。
此行独何事，岂不为寒饥。
弱岁慕古人，颇觉世好卑。
那知齿发迈，终然此心违。
春风到山泽，鱼鸟亦知时。
吾行何日休，流目瞻长岐。
且用陶翁言，一觞聊可挥。

渊明乃畸人，游戏于尘寰。
南窗归徙倚，宇宙容膝间。
岂不念斗米，折腰谅匪安。
是非无今昨，飞倦会须还。
国器青云姿，逸志追孔鸾。
曲肱数椽底，尚友千载前。
规模琴书室，料理松菊缘。
心游万物表，了觉函丈宽。
念君方适越，昔至谁云然。
要知丘壑志，本出轩裳先。
琐闼丽宸居，追飞不云艰。
回车莫待远，泉石闻此言。

珍藂压朝露，无人羞欲欹。
春风醉香骨，绰约不自持。
谁怜曲肱人，一笑遣秾姿。
不言意可了，君醉当勿疑。

妆淡洗逾靓，肌香薰不成。
皎然月露姿，一笑午景晴。
聊移梦蝶床，相对户不扃。
谁令风雨暴，睡起春纵横。

以我有限景，逐彼无涯知。
失足践畏途，投身试危机。
舟车日奔覆，定无丘与夷。
万古践此辙，嗟我与谁归。
仲仁古静者，怀璧照褐衣。
名途尝一戏，回首羞前非。
心如得坎水，不受狂风吹。
功名忧不免，当复定所之。
请观本无作，今复止者谁。
筑堂市门侧，著书园不窥。
蓬藋深一丈，图书周四围。
时有好事人，载酒问所疑。
攫金奋敏手，倚市夸妍姿。
回光时自照，何者非吾师。

寒崦人家碧谿尾，一树江梅卧清泚。
仙姿不受凡眼污，风敛天香瘴烟里。
向来休沐偶无事，谁从我游二三子。
弯埼曲迳一携手，冻雀惊飞乱英委。
班荆劝客小延伫，酌酒赋诗相料理。
多情入骨怜风味，依倚横斜嚼冰蕊。
至今清梦挂残月，强作短歌传素齿。
韵高常恨句难称，赖有君诗清且美。
天涯岁晚感乡物，归欤何时路千里。
枕楼一笛雪漫空，回首江皋泪如洗。

掩关味诗书，青简亦已槁。
相携出东城，及此风日好。
僧檐覆谿渌，共取一尊倒。
眷此松桂阴，不接车马道。
殷勤玩流光，齿发行且老。
诸公奠九鼎，帝室欣再造。
优游容我辈，放浪事幽讨。
念君东山姿，文字富天藻。
风期在经纶，弹冠苦不早。
宁知如子云，白首太玄草。

东山在眉宇，未到心郁纡。
流泉撞哀玉，清洌生菖蒲。
闻有婵娟子，弃家来结庐。
窈窕云雾窗，参差冰玉肤。
绝粒屏香节，仙姿清且腴。
迩来隠身去，冷落愁臞儒。
灵方无由乞，石斗移根须。
相看意已消，何必见子都。

霜谿咽绝照冰姿，谁见无人弄影时。
香逐晓风穿暗户，梦随落月挂寒枝。

宵寒卧增裯，昼寒起增衣。
如何负暄乐，高堂日辉辉。
引光扉尽辟，追影榻屡移。
妙趣久乃酣，瞑目潜自知。
初如拥红炉，冻粟消顽肌。
渐如饮醇醪，暖力中融怡。
欠伸百骸舒，爬搔随意为。
颇回骄佚气，顿改寒酸姿。
熏然沐慈仁，天恩岂予私。
愿披横空云，四海同熙熙。

泗滨石窟如蚁族，巧匠琢山如琢木。
不问人家与官舍，轩窗随分作岩谷。
符离城东石更多，天划神刓相倚绿。
当年来过玉局翁，拄杖敲门步幽麓。
翼然危屋谁所兴，赐以嘉名号群玉。
翁家自有小仇池，壶中九华伴孤独。
经行趣尚绝世姿，丑好例皆蒙纪录。
银钩烂烂照无穷，走马来看僵立仆。
是时官梅香正阑，亦有海棠红映肉。
老翁盖棺二十年，世上遗编数遭狱。
只今见字如见人，满眼清风乱庭竹。
想当入海期汗漫，云车屡下仙山曲。
仙山缥缈虚无间，我欲凭之两黄鹄。

把酒论诗建业城，三年金石见交情。
罗池忽待中流泊，姑蔑应无剧雨倾。
直道岂知人负我，英姿如在死犹生。
𬬻香销尽丛祠晚，独对西风泪臆横。

名山固多岩，兹岩擅天下。
屋大享千人，谷深量万马。
谽谺通一水，旁午飞桥跨。
石砾巧雕锼，松篁森绘画。
古人栖遁处，文字犹凭借。
语妙元次山，名高陶别驾。
瞿君三体篆，殆可斯翁亚。
却后累百年，吾人来叹咤。
伊予邱壑姿，嗜好若天假。
终焉卜真隠，学道冀陶冶。
丹成生羽翼，召节青童把。
挥手挹霞芒，竦身朝帝者。

白鹤巢兮丹井空，蓬山杳兮烟霞蒙。
陵谷变兮今古，木叶下兮秋风。
飞仙去兮朝太微，黄冠野服兮以游以嬉。
餐霞卧月兮世不我违，与世涤映兮天门可驰。
苍龙嗥兮云漫扉，石泉冽兮山芋肥。
俯仰宇宙兮日月蔽亏，灵秀回薄兮野芳呈姿。
山中之乐兮万化莫移，仙人不来兮隠者曷归。

化工收余春，不令寂寞回。
殷勤三月尽，更放名花开。
灿然白雪姿，乱洒青云堆。
奇香满深院，冷艳绝浮埃。
弟昆林下兰，执友岭上梅。
何年蕊珠殿，移根画堂栽。
邂逅得佳客，开窗设尊罍。
檀心半未展，更著红烛催。
惜无倾城髻，斜插一枝来。
赏心不可奈，折取浸瑶醅。
可怜清夜阑，叠鼓如轻雷。
笙箫发梦想，云雨下阳台。
樱厨未羞涩，高会意重陪。
花魂入诗韵，属和愧非才。

衡湘久来往，眼到山辄对。
爱山真自性，久看眼未碍。
今朝渡石潭，兰桨乱青带。
初升岸稍高，忽喜地更大。
行行两垣间，沙路得平快。
豁然见良畴，小览百里外。
涵溶赵家汑，千顷疏几浍。
人家隔杨柳，或映桑林背。
连连麻麦墟，鸡犬达鸣吠。
宛如京洛郊，北望一怅慨。
古城谁所筑，隠隠仅如块。
娉婷九冢藏，巧致六宝在。
想其夸壮时，岂念遗迹晦。
主人陇西生，恳款具鲑菜。
墅前稼尤美，弥壤黄云晒。
云湖从此逝，日暖风不噫。
循冈逶迤登，呀口骇漰沛。
是名湖西缺，节缩有石埭。
舍舆尚盘陀，渐见湖尾派。
菰蒲傍篱落，猎猎村沽旆。
曳筇大堤长，堤址屹然塞。
胡床罗四五，植伞据其会。
恍若画图张，彩笔穷物界。
满奁开玉镜，万象自清汰。
浮光散鹅鹜，沉影乱鳞介。
纷纷渔舟子，点缀助姿态。
其心曾未闲，讵比观者泰。
东头输写处，百丈走霜濑。
汇为碧泓深，啮漱垠崿坏。
非兹两雄堨，何以镇横溃。
尚云春水时，雷注聒天聩。
田翁亦好事，巨艇遣迎载。
山阴兴则同，所访何必戴。
招提有豪客，置醴久相待。
归途瞰乌泉，船首滞葭荟。
朱楼亦近止，欲往思中败。
刺竿小弯埼，迥眺长岭背。
峰峦未可穷，却过陈家汇。
幽寻何所得，憩倦茂林最。
回船漾中流，枵腹思勇嘬。
羽觞凡五举，银鲫才一鲙。
山氓争睢盱，窥觇互惊怪。
桃源果何似，此地良足爱。
要当建亭榭，聊复艺苽芥。
赏心浩无涯，羲驭惨欲退。
吾侪幸强健，胜践莫辞再。
人生贵欢娱，世俗苦埃壒。
黄君早交友，闻善肯相诲。
杨君素疏豁，为善克自裁。
李君更清苦，有意饰纫佩。
彪君知勉励，不但闻梗概。
惟余真潦倒，道退齿徒迈。
从游亦何幸，鱼目惭明琲。
誓言来年春，景物重华綷。
荷花千叶装，一一青罗盖。
苍蒹没大浸，碧𪩘槛芳蔼。
远陪鸥鹭群，坐笑桔槹械。
仍须少留宿，促驾古所戒。
持钩不求鱼，何用五十犗。
优哉复悠哉，此乐未为太。

初识后亭山，一赏北岩秀。
更闻将军隠，飞策过云岫。
何为英烈姿，石壁寄门窦。
得非马力竭，依险聊自救。
无乃弃长弓，一念希不漏。
余情尚悭滞，嗔客来径簉。
唏云翳凡木，涕雨滑峻甃。
以君智慧铠，与我忠信胄。
才刃及诗锋，胜客杂前后。
悬崖虽仡仡，有进寂寞鬭。
山灵方恫悔，敛迹祈恕宥。
坐令蒙蔽景，倏变清明昼。
前峰霄汉近，矗矗骇猱狖。
绝涧云练明，宛宛出篆籀。
奇观固难值，况复有清酎。
不须待重九，菊蕊已堪齅。

腊雪不溉旱，天公念嘉生。
稚春乃祁寒，号令如冬行。
栗烈鼓噫气，碎訇动霆声。
初疑雨翻盆，旋觉霰洒甍。
暂止俄并集，中宵遽开明。
衾裯起棱角，屏幌同户楹。
淅淅纸窗战，铛铛铜漏惊。
鸡寒罢晓唱，鸦冻犹晨鸣。
惊戒臧获起，吹嘘燎炉頳。
开关醉魂醒，倚杖诗思清。
便欲披鹤氅，岂思饮银铛。
空蒙势转盛，飞舞祥争呈。
月池方漫汗，潮山正峥嵘。
讵应柳皆絮，却讶梅始英。
荆璞羞自献，蓝田遣谁耕。
尘埃争受洗，粪壤叨蒙荣。
幸已陴𪩘崿，若为投涧坑。
分功雨露泽，绚彩冰霜精。
良足润麦麰，未能浃粱秔。
经旬苦料峭，三日观荧晶。
恍忆游汴洛，都忘在湘衡。
瑶林鄙王衍，冠玉怀陈平。
亦念袁邵公，长安门自撑。
更奇李侍中，淮蔡功先成。
渐喜云解駮，频瞻日舒晴。
昂然秀松出，倏尔危檐倾。
墙角仅委积，瓦沟那持盈。
朝暾破凝沍，淑气苏鳏茕。
断决冈陇色，斩余白蛇横。
泮流溪谷响，击碎珊瑚琤。
瓶去蚌珠餐，庭空狮子狞。
粉图记姿态，不屑供使令。
陡觉时序正，不令寒温争。
冰泥就涸涩，卉木纷勾萌。
蒨蒨弄池柳，煌煌然山樱。
了无半面妆，强学六出霙。
二老久不觌，千篇谅难评。
羔醪忍独酌，凤茗宜同烹。
或且放笔快，敢言当敌勍。
木桃得琼玖，耳属长谣赓。

鄙人丽丹书，分合堕荒杳。
玉郎胡为来，高谊云共眇。
一年常惜日，四序乃过鸟。
安能久相留，话别情太悄。
离筵亦何有，瘴雨对蛮醥。
羞以蛙与蛇，茹以芹及蓼。
相将丹荔熟，怅望剥绛皎。
爱君温克姿，不被欢伯绕。
缅怀君祖烈，德粹学甚窈。
乃翁才情富，未试嗟折夭。
早交论金兰，晚契托萝茑。
顾惭兼金赠，聊用苦语晓。
发身在求仁，此理悟者少。
人虽处尘世，心盍度尘表。
凌霄而俛睨，万物孰不小。
规模要宏廓，闻见忌寡𫍲。
南方君子居，吾敢废强矫。
勿兴儿女恋，后会龟已兆。
千山空棱层，万水自漭渺。
行行得夷路，长辔策騕袅。

夫君自是雪霜姿，落笔风生更不疑。
留向岩前弄明月，桂枝相伴影参差。

莫道同时岸卉稠，背萱无态侧葵羞。
金蓬未实犹韬日，玉节深藏更耐秋。
肯把仙姿供鹭悦，故标高致待龟游。
期君秀色莲峰似，终古名垂华岳留。

萱草盈阶是绿衣，玉簪陪槛敢同时。
更余溅水无聊赖，都向仙姿共一帷。

六出谁人剪刻成，侵凌飘洒正纵横。
仙姿不赖相黏缀，浣尽浮埃艳更明。

天寒袖薄竹光侵，溪转桥横草阁深。
妃子定应来月窟，宁馨谁说是瑶林。
颜开玉色春光满，香动冰姿冷不禁。
漫道江南好诗句，只夸红蜡与黄金。

欲从蒲涧问安期，仙事茫茫不可知。
何许寸根仍穊节，解教霜鬓却青丝。
风流公子茝兰伴，憔悴骚人香草诗。
乞取萧踈映窗几，苍然常揖岁寒姿。

未识堂堂玉立姿，已传薤露满山悲。
空余父执修恭意，谩继词流纪德诗。
诸子尽贤门益大，万家余地冢初累。
纷然尽夺三军帅，谁识公心死不移。

尘波溢目深溟渤，往古来今空出没。
喜君相见话丹经，起我凌云恶阡陌。
我生素乏儿女姿，面上巉岩耸山骨。
少年避地东海隅，架竹编茅剪荆棘。
白云为我开山容，清风为我翔真域。
旋属群寇迫驱攘，淬出青萍闭丹室。
风尘澒洞十余年，灵府芝田渐芜没。
逢君踪迹类秋蓬，遗我刀圭延岁月。
何当横槊静寰区，同子山居论丹诀。

徐子志义士，触热如探汤。
远从南浦来，访我存与亡。
语兼琼瑶温，气回兰蕙芳。
炎云正烁石，怀抱为清凉。
顾予岩壑姿，小筑台山傍。
儿辈杂编氓，荆扉绕松篁。
感公久留兹，语离热中肠。
行行括苍道，念此山路长。
公怀武夷春，复多知见香。
青云勉震耀，宜近天汉光。
草堂不道远，时寄烟苍茫。

仆昔困犯难，戎陆日所虞。
何能守一经，且话雄千夫。
识公好兄弟，宛同周司徒。
爽彻绝俗姿，秀发连璧躯。
骎骎驾文圃，吐论清而腴。
伊流如学源，一洗众病肤。
韶音沿沂说，举世必所无。
公家徐起之，力因拯其橅。
诸儒步武役，反若辕下驹。
方知钜鹿功，列国宜凫趋。
念兹风尘际，再得如玄珠。
流光澈太清，欲飞月下乌。
酿为五字句，妙语兼良图。
愧此溢美多，通甚非康衢。
新凉到棐几，翠竹环茅庐。
更当对论文，莫问金仆姑。

客中乍喜暄风回，徐行东郭嘉惟梅。
萧萧千竿缭秀色，粲粲万玉明芳蕤。
海山飞仙堕萼绿，珠珰缟袂令人疑。
须臾四山下倒景，华姿照眼无纤疵。
主人才气世所知，意谓澹坐徒尔为。
杯槃错落光陆离，与客揖此玉一围。
锵然韵语压邹枚，清思彻骨歌无归。
它时尚容嗣此赏，冠巾乱插无迎随。

惟公秉操如仙官，一任酷暑兼祁寒。
存心香火接造物，达诚果再逢竹冠。
应言蓬莱有至乐，六十九洞无纤恶。
松姿鹤态不复老，琪蘂瑶房未尝落。
上庵至真闻屡过，口付诀目相琢磨。
公今得妙腾逸驾，我嗟老景飞轻梭。
愿投黄宁拯将溺有香，一瓣致礼敬诵生神歌。

卫公雅志安林泉，禀生似无尘土缘。
英标孤映出群鹤，姿仪密际三界仙。
居临山麓绝焕丽，楚楚松竹相后先。
幽岩嵌空截绿玉，嘉木荫映摇苍烟。
喜招社友共清集，中有一老谈幽禅。
其余六逸咸自若，炷香瀹茗殊怡然。
曹丘倚案独阁笔，想见窘思人所怜。
众宾得接书史乐，浩气高压江湖天。
只觉谈话可上汉，不拟步武犹居廛。
墨隠能画巧为此，一段美事端宜传。
好辞更赋风月上，胜韵直彻星辰边。
他时一笑忽相值，固应何止三千年。

落落贺吏部，萧萧湖海姿。
好山应自适，短棹得回迟。
花发庭中槛，香传舍外篱。
相思梅已谢，无处问归期。

环碧亭前碧玉枝，森森连璧揖多姿。
节涵宿雨苍龙并，梢舞晴云翠凤差。
架雪凌霜俱有志，怀仁抱义本同时。
戚垣密协如苞瑞，盛事应先黼扆知。

清润丰姿玉不瑕，篇章典重见词华。
韬钤小试诸侯幕，事业共称丞相家。
蓬阁昼长宜笑咏，山阴春早已鶑花。
凤池自是风流在，行见金门帽带斜。

下帷闻说尽英奇，赋就三都墨未醨。
分比楚兰同讲学，文逾荆玉不遐遗。
豹藏烟雾聊相与，蚌剖珠玑要及时。
龙虎他年题淡墨，绿衣皂盖看风姿。

寓居萧寺憩衰迟，得酒宁论浊与醨。
闲里风光常自喜，暑中人事弃如遗。
一溪烟水渔乡后，万叠苍山月上时。
竹杖芒鞋田岸久，稻花细细岁丰姿。

年来学稼似樊迟，惟有农功每不醨。
事与本心虽自适，病随老境岂相遗。
我方枕簟和云住，公正风幡撇地时。
林下相逢笑相领，一枝筇竹水云姿。

喜见丰姿眼倍明，从来事事胜公荣。
相望震泽三江水，便隔秦关万里情。
连茹搢绅游北阙，如公文采似东京。
举觞喜共留春住，为读新诗一座倾。

应向西瑶立赤墀，鲜云仍带绿烟宜。
要先篱菊三秋艳，不放蟾华一点窥。
颇讶夙宵凉雨疾，顿思晨发晓光披。
骚人豪举经年意，绝叹丰姿积渐吹。

至后微和入烧痕，烟稍寄我岭头新。
尚无红糁离离意，已觉清姿苒苒春。
未暇儗为乌有赋，绝胜遂咏坠楼人。
夜寒翠袖临明月，且影横斜上醉巾。

化国舒长日正迟，漫天风柳绿成姿。
高低蝴蝶尚春色，零落荼{艹縻}犹晚枝。
倦思有余时种竹，老怀无著强赓诗。
人人一觉是非梦，但得百年犹此时。

省舍诸吏休，前轩成独步。
月色净牟首，星痕隠温树。
稍听班马鸣，犹见昏鸦度。
索居易兴感，幽抱邈谁晤。
自问游落姿，胡撄文墨务。
企欢无剩娱，即事有盈虑。
远寄江海心，冷风傥能御。

块然两奇石，谲怪状难悉。
千仞裂嵯峨，一气与崷崒。
四隅藓剥肤，万古云渍骨。
补余天所委，陨罢星不没。
横苍对偃蹇，怒翠竞腾突。
神媪秘弗露，狂鳌抃而失。
由兹落人宇，得用玩奇质。
屹如不可转，挺若无所屈。
鬭虎攫余痕，乖龙卧残窟。
撑掉壮士槊，奋立直臣笏。
危顶烟夭矫，窄窦雷郁律。
涛头缩不长，魖臂愤相捽。
变现载灵牒，呵护费神物。
穷陬苦陋庳，珍碧恐湮汩。
各保坚{石感}姿，以待封山日。

宴场禅集盛，霜幅绘毫工。
竺社同开叶，嵇姿宛送鸿。
法身宁滞相，世眼愿瞻风。
厨钥方传宝，非专岩壑中。

小有负薪疾，早成憔悴姿。
无人来迓跛，赖酒与扶衰。
朴斲知林短，腥𦝼厌席卑。
西山一丸药，何忍独相遗。

西出都门路，横参送客鞍。
低云能作暝，轻吹不成寒。
天势高无极，原姿秀可餐。
长年伤别甚，作恶叵能欢。

寥寥私沐地，索索晚秋时。
高树足危响，寒花无媚姿。
远砧投会急，昏雁赴行迟。
抚物能无感，年华及始衰。

春来人暗知，何物验来时。
林暖树改色，山晴云弄姿。
归鸿高的的，生浪细差差。
老帅非行乐，劭农一驻旗。

茂气回鲜野，寒姿换故林。
败防溪响急，新甽耒痕深。
乳雉嬉原隩，歌牛下浦阴。
吾庐堪学稼，将老有初心。

清和迁首序，岑寂此凭栏。
涧雨虹前罢，林樱鸟后残。
野姿连草向，天影入池宽。
日暮严城阻，裴回惜据鞍。

散带家居首任蓬，闭关穷巷避雌风。
官非言责如余裕，流在儒家觉少功。
慢态已成书几积，黠姿无半画厨空。
此生信有天年乐，堪置蒙庄大社中。

风过龙山万里沙，密霙疏霰渺无涯。
台疑穆满都成璧，树忆黄奴并是花。
曾许轻姿饶白羽，解将寒力减流霞。
梁王不悦邹枚老，同坐睢园念岁华。

吟塘春草夺袍青，兰玉仙姿出谢庭。
刻羽雕章传雪市，煎波丽赋淹云溟。
逢衣四座开宾榻，彩服千金献寿醽。
汉殿前期思削牍，紫围翔步弁如星。

一别丰姿遽六年，相望淮浙限江天。
糟丘闻甚羊肠险，履践欣如玉色鲜。

春来每窃抃，春去孰可喭。
寻胜揽妍姿，对花得清燕。
樽酒所以乐，摘植得忘倦。
忽改绿阴阴，苍苔从满院。

冰姿元住藐姑山。

急晷驰轮岁将歇，我更荒村转冰辙。
凝岩万物冻无姿，水墨陂塘葭苇折。
是谁向背此间来，破萼梅花伴幽绝。
遥山谁恨天作愁，澹尽眉峰半明灭。
清香自满不因风，玉色素高非鬭雪。
竹篱凝睇一凄凉，沙水澄鲜两明洁。
天仙谪自广寒宫，定与桂娥新作别。
尚怜孀独各相望，多情与照黄昏月。
从来耐冷月中人，一任北风吹石裂。
漫劳粉镜学妆迟，欲写冰肤画工拙。
千古无人识岁寒，独有广平心似铁。
我因花意拂埃尘，尚恐人传向城阙。
诗成火煖夜堂深，地炉细与山僧说。

越山杨梅最珍美，人杰地灵生项里。
江东庙食忆至今，应缘似舜重瞳子。
南方炎威无时穷，落在故乡草木中。
请看枝头万点火，犹是咸阳三月红。
摧刚作柔随物转，妇人之仁仍可见。
风姿和味说难名，颜色与香收易变。
炎炎夏日帘影垂，玷污玉笋明瓠犀。
映出越女天下白，压倒骊山生荔枝。
金鼎夺胎尤出类，万人口腹非其对。
外丹须要内丹成，任君封树连园买。

山如出茧眉，溪似萦风带。
雅意乐溪山，安用携粉黛。
烟云无定姿，姝丽有真态。
谢公经世心，遇物何显晦。
钟鼎与山林，生处初一槩。
均令四海间，如我常安泰。
临难无喜惧，与人共忧爱。
百年但影殂，千载犹心在。
风流不可追，超然八荒外。

枝上淡烟笼白雪，此君高节助清真。
要知谢女姿容别，林下孤标迥出尘。

少游写就兰亭叙，逸少英姿殆昔人。
我祖同为长公客，每于翰墨契精神。

春到寒林雪得知，雪中谁解认芳姿。
溪山飞上一轮月，香满风前独立时。

寄奴真伟人，落拓龙潜地。
据筵呼五木，已有吞世气。
世期值阳九，天纲日沦替。
偏邦或跨州，卑号犹称帝。
匪乘艰棘运，英姿畴能济。
南戡奠番禺，西狩澄泾渭。
功虽与世隆，道亦因人废。
缅怀揖让风，黄屋身如寄。
颓波日奔迫，夜壑迁神器。
巢由独贤哉，高纵邈难继。

悲风啸荒垣，歌断庭花曲。
璧月夜沈辉，琼树春销馥。
郊圻游从盛，想像犹经目。
丽景明新妆，清波映鲜服。
承恩属令姿，被选皆华族。
朝从结绮游，暮向临春宿。
意高时忽谢，步远涂方促。
荣华事不长，哀乐情难足。
悠悠六朝事，转眄风惊烛。
永怀兴亡端，斯文惭丽缛。

群石翠参错，兹峰峙云林。
突星名固夸，流传经古今。
幽姿俨向背，异态生晴阴。
怒若抽翠笋，端如立瑶簪。
不有融结奇，宁知化工深。
翁郎丘壑人，篮舆越秋岑。
崎岖丧乱间，逢幽亦登临。
把酒视云汉，浩歌散愁襟。
着鞭虽后余，归踪略相寻。
独醒订讹谬，怀人识君心。
政恐五字诗，光芒射奎参。
玩味不可忘，写之朱丝琴。

哲人叹逝川，志士悲廪秋。
流光不暂停，忽忽岁欲周。
凉飙袭迥野，飞霜皓盈畴。
华林失鲜辉，奔谿杀湍流。
万化傥日徂，吾生难独留。
而我苦不乐，彷徨复何求。
世途多轨辙，今行非昔谋。
徒遵耿耿意，龃龉固莫投。
时乎不再来，岂余敢怀尤。
王道炳日星，历聘疲轲丘。
归欤既改旆，浩然亦回辀。
寂寞宁子歌，栖迟长卿游。
客嘲徒自解，天问终不酬。
长揖未免烹，说难竟遭囚。
行藏或大谬，圣贤共悠悠。
含思疚愤积，念往川途修。
煌煌青春姿，蹉跎恐兹由。
谅非宏达观，那能齐百忧。

书生兀兀园不窥，见马岂辨骝与骓。
开图九骏立突兀，摸索知是真龙儿。
奔雷蹴踏原野动，曳练惨错风沙随。
华缨金络岂不好，矫首奋迅那容羁。
吾闻取骥如择士，竞爱妥帖惊权奇。
士怀倜傥众论斥，马有憔悴群驽欺。
六闲豢养固恩厚，横气摧折常鸣悲。
丹青傥不逢妙手，万世岂识真龙姿。
因思中原政格鬭，铁骑倏忽银山移。
着鞭安得致此物，掩画四顾徒歔欷。

赤藤表珍奇，桃竹寄吟玩。
高情在丘壑，微物怀深眷。
征工匝远林，弥山选一干。
云根傍崖蹙，椹色涵霜变。
匪凭精刃挥，根柢难立断。
殷勤为摩抚，烨烨光浮烂。
触石声含锺，撢波影摇电。
矧余疲曳姿，假力斯过半。
皇皇驷马威，秦赵昔临按。
胡为步槃跚，猥逐渔樵伴。
千金一顾重，朽质增华焕。
不经提携手，弃掷亦何算。
夙怀用舍情，感兹发长叹。

宵寒卧增裯，昼寒起增衣。
何如负暄乐，高堂日晖晖。
引光扉尽辟，追影榻屡移。
妙趣久乃酣，瞑目潜自知。
初如拥红炉，冻粟消顽肌。
渐如饮醇醪，暖力中融怡。
欠伸百骸舒，爬搔随意为。
稍回骄佚气，顿改酸寒姿。
薰然沐慈仁，天恩岂余私。
愿披横空云，四海同熙熙。
矫首望扶桑，倾心效园葵。

炎方橄榄佳，余柑岂苗裔。
风姿虽小殊，气韵乃酷似。
骍颜涩吻余，仿佛清甘至。
侯门收寸长，粉骨成珍剂。
犹闻杂蜜草，少转森严味。
奇才用不专，虽用何殊弃。
端如效苦言，逆耳多嫌忌。
弃果事何伤，违言德之累。
悦口易逢知，感兹发长喟。

寒声晚移林，残腊无几日。
高人拥楮眠，脔卷意自适。
素风含混沌，春煦回呼吸。
余温偶见分，来自芝兰室。
乍舒魄流辉，忽卷潮无迹。
未能澡余心，愧此一衾白。
尝闻旴江藤，苍崖走虬屈。
斩之霜露秋，沤以沧浪色。
粉身从澼絖，蜕骨齐丽密。
乃知莹然姿，故自渐陶出。
治物犹贵精，治心岂宜逸。
平生感交游，耳剽非无得。
精神随事分，内省殊未力。
寸阴捐已多，老矣将何及。
自从得此衾，梦觉常惕惕。
清如夷齐邻，粹若渊骞觌。
独警发铿鍧，邪思戢毫忽。
勿谓绝知闻，虚闱百灵集。
鼎鬴或存戒，韦弦亦规失。
则知君子所，惠以励蒙塞。

微风浄郊原，暮色含清夏。
层巅月欲上，烱烱木叶罅。
丰姿一发亏，爽气千毫射。
流光不着地，黄抹溪西舍。
翩然释峤飞，云浪鳞鳞化。
常恐螺髻青，失此骊珠挂。
奇观天所吝，老眼得屡借。
不嫌神太清，跣立高梧下。
故人肯留连，一笑偶良夜。
浊醪勿虚杯，庭缟醉可藉。

鄱江细壤如凝脂，陶成小炉圆浄姿。
色含三秋玉沆瀣，韵压六尺金狻猊。
明窗澹澹浮薰起，故人警余良有以。
心清闻妙游无方，万石只在吾家傍。

公才凛若干将铸，胆落诗流失轻倨。
弄毫邂逅即挥奇，造化玄机悉披露。
凌晨访客忽飞筇，双涧徐穿碧交互。
笑声只在竹林东，梦破急追无复处。
是时秋雾正涵空，润气一解骄阳怒。
霏霏半掩景贤峰，翳翳全没屯中树。
初疑争先摩玉垒，惊尘漠漠桑干渡。
又如怀渴望梅林，细雨蒙蒙江左路。
烦公一吐胸中豪，与此氤氲角驰骛。
可怜南山玄豹姿，终以班班作身误。
何如雾隠长暗然，岂用毛采夸夭嫮。
霑濡稻垄更潸珠，联络松岗尚横素。
南箕忽哆遂雄吞，顾视恍若南柯寤。
向来昧昧六合间，日月山河但如故。
世缘所遇孰非虚，不具真眼那能觑。
醯鸡瓮里有全痴，陷虎机中惟一悟。
我虽不获从斯游，兀坐深观亦同趣。
况知陶令有名酒，未觉许询无胜具。
便思追逐胡公墩，恐激长言又生怖。
愿低笔力许我陪，韩孟才悬亦联句。

幽姿淑态弄春晴，梅借风流柳借轻。
初种直教围野水，半开长是近清明。
几经夜雨香犹在，染尽烟脂画不成。
诗老无心为题拂，至今惆怅似含情。

剧谈世事灞河滨，奇骨瓌姿两绝伦。
却讶秦无豪杰至，坐中扪虱定何人。

海内群雄逐鹿时，虬髯一见识英姿。
牖窥已叹尚书妇，野拜仍惊柱国儿。

瓜畴暑雨乱花飞，美实蠲烦喜及时。
苏并筠笼香发越，金刀玉手翠离披。
侯家昔见连阡盛，贾肆徒夸厚貌奇。
珍重故人分少意，临风宛若对冰姿。

英姿直节想堂堂，不忍偷生向扰攘。
二帝蒙尘方幸虏，六臣奉玺更朝梁。
身轻欲抗豺狼怒，名在终同日月光。
曾与先君共褒录，拊编交感泪浪浪。

何年画工搦毛锥，貌此八马姿权奇。
青丝络头十二蹄，调柔意态行愉怡。
五马放浪无维羁，或龁或望仍回嘶。
一牧牵鞚一牧骑，制度仿佛唐巾衣。
不知此马生何时，昔周穆王远游嬉。
驾跨八骏驱东西，高升昆仑蹑瑶池。
骝𫘧骥义劳飞驰，日走万里无停騑。
兴元唐家危累棋，百弮仅脱朱泚围。
黄屋进狩怀光追，八马入谷七马疲。
筋挛肉绽行人悲，两者资世皆颠羸。
虚名何有千载垂，空得传记流歌诗。
未如此马闲犹夷，牧坰不受鞭䇲威。
不踣险远安无危，泉甘草荐足自肥。
安用号骏称云骓，嗟哉画意谁能知。

李侯半天霞，绝俗几千丈。
平生有劲气，傲岸力高尚。
波涛驱笔底，万里一奔放。
清风凛须眉，挺拔舍人样。
蚤以鸳鹭姿，簉羽迩天仗。
拖绶奉朝请，论列专靡让。
言辞剧酸灼，贬窜辱伤谤。
官资如马足，曾不兴怊怅。
宴游长笑傲，忠鲠期自谅。
江山穷赏目，搜抉归吟唱。
于今富篇章，态度难悉况。
精清极孤高，丽雅略谈浪。
乘豪骋雄怪，句法时跌宕。
端如抚良琴，杳默变清亮。
连篇时讽咏，飧寝每辄忘。
我惭语俗下，有类牛鸣盎。
遽耳咸池音，吟魂惊沮丧。
闻之良匠氏，侏儒非冗长。
医师兼百药，马勃用或当。
微言出堂下，挈手烦叔向。
倘许揖戈鋋，愿奉诗坛将。

竹影扫秋月，乃是仙人诗。
至今幽隠士，想像沙塘陂。
开轩笑长风，坐看山月吐。
修篁出清姿，会作婆娑舞。
莫遣儿辈觉，此乐无人知。
谁家复多竹，风月同幽期。
幸当语竹弟，俗士久暌阙。
主人倘无嫌，为扫石上月。

昔年两岸柳，逢春正依依。
扁舟转河曲，风光随处宜。
弹指岁云何，秋风橘柚垂。
折腰得斗粟，未救臣朔饥。
儒宫一何有，惜哉壮观隳。
采采池中芹，乱葑迷涟漪。
萧条住槐市，庭空蔓草滋。
丹雘堕煨烬，草木含疮痍。
永怀千古人，杂佩思报之。
我乃但便腹，未免儿辈嗤。
斯辰况多艰，每怀废晨炊。
畴昔请长缨，唾手平龟兹。
西略收咸京，北伐空鲜卑。
坐令王室尊，国风无黍离。
力微不办此，千愁锁修眉。
承惠谢微官，一室投荒陂。
吴山险可攀，吴水清可窥。
胜概苦邀予，投绂今去迟。
王孙定伟器，尺璧无纤疵。
枯棋屡贾勇，佳篇仍致师。
一日不会面，悠悠勤我思。
大轴插牙签，细字攻毛锥。
朝廷罗群公，如君沧海遗。
勿学贫贱交，自比山林姿。
誓将友麋鹿，终焉寄锄犁。
况君秀眉宇，异世元紫芝。
新诗落我前，醉眼眩珠玑。
言多意无他，恋恋新相知。
男儿各行役，盍簪宁无时。
期君在岁寒，素心无自违。
君看千年柏，岂惮霜雪欺。
慎勿倚市门，美货当自怡。
怀璧忌暗投，按剑古所悲。
吴门三年淹，冲天在一飞。
征涂加餐饭，秋晚多寒晖。
求仙岂浪语，渺茫那可期。
行行快着鞭，献纳黄金扉。
勿作儿女别，泪下如绠縻。
我方戒多语，念念知昨非。
恨无锦绣段，酬君黄绢辞。

飞埃喜污人，余事忌挂眼。
酒浪绿可亲，山光翠相挽。
折腰素非愿，被面有余赧。
从来万事空，此去百念满。
恰忆兹山游，判作经年款。
驾言随所如，歌笑为君莞。
洗耳听潺湲，缓步踏{山蹇}{山产}。
褰裳跨风磴，扪萝度云栈。
禾黍岂离离，枣下初纂纂。
川原供遐瞩，笋蕨中去苋。
桃李倾城姿，松杉万金产。
雪浪逗冰泉，乳花浮玉碗。
相望一牛鸣，不惮四牡痯。
层阁神所宅，败檐我将馆。
心求千佛印，手罢七年板。
胜槩何时无，羁怀自悲潸。
小院昔徜徉，东风未暄暖。
夜语联僧榻，晨炊共华馔。
羊肠一分襟，雁背几折简。
于今怀举桉，过公倦开盏。
早知玉树摧，不如春思短。
尘容久难赎，乐事贫益罕。
佳篇分锦绣，和气回弦管。
差肩招隠些，下视广陵散。
指踪去路迷，加鞭客情懒。
诛茅行可卜，鼓棹过几返。
避喧谐良图，结邻得佳伴。
萍蓬岂愿余，斗筲未须算。
荒凉石迳深，蹭蹬云色晚。
归鞅那得迟，霜鬓侵韦诞。

昔襦今袴雄藩守，佩玉峩冠近侍臣。
十万人家等蒙润，三千风月政当仁。
仙姿照坐桃如许，冷艳当檐梅一新。
愿比秦淮与锺阜，郁葱佳气自长春。

从来无逸为元龟，艰难稼穑诚宜知。
奚为三老冻且馁，不以仁政勤嘘吹。
澹庵野人错料事，苦吟对雪空掀髭。
苏仙漫解赋晓浩，韩子亦徒歌晚澌。
两翁句法岂不好，祇欠鲠语书安危。
先生忍寒蹋凛冽，著屐步步如爰丝。
忧民未减胼胝叟，挟纩拥貂吾忍为。
斲水长哦压郊岛，令我玩味终朝持。
肯同侠窟暖金帐，不说庄生姑射肌。
平生浮云睨卿相，往往羞谈蔡克儿。
向来编研国朝事，典刑一一裨明时。
侧闻玉音犹在耳，记录姓名标殿帷。
遄归承明定不日，启沃要领亲凤姿。
莫将篇什助雪虐，好吐忠嘉淳俗漓。
致君宜许尧相稷，活国未惭唐宰墀。
嗟予三黜从此逝，已觉别袖风披披。
扁舟却忆剡溪老，梦寐早逐心旌驰。
古风永秘此囊锦，恶语勿笑吾言卮。
行行自爱保明哲，咄咄贤业追规随。
况复君家有故事，元城先生刘器之。

海县一廛市，天地一郛郭。
跼蹐碍高厚，而况自羁络。
末俗竞芒忽，讼纸霜叶落。
平心作巨帚，一扫付清廓。
无事我所得，超然解尘缚。
天浄镜磨垢，日炫眼刮膜。
野水照曳杖，山烟荐飞𪨗。
清朋璠玙姿，兴寄相领略。
世间出世间，秋风古兰若。
翠𪩘拂觚棱，紫苏滥关钥。
晨钟隠町疃，香雾散林薄。
竹密万夫静，树迸苍虬跃。
黏壁篆干蜗，檐丝下晴蠖。
蒲团便熟倚，茗碗快自瀹。
性与香火冷，身脱簿领虐。
理窟深探讨，迷津锐疏凿。
心期跨汗漫，知音付丘壑。
俯仰三十秋，痛被造化谑。
贫穷道味胜，老大世故约。
妄念春朝冰，不作间市疟。
出据廊庙地，入分禽鸟乐。
时来屈伸指，胸次何绰绰。
一官弛负担，五斗代菑获。
看山未害廉，尘迹讵可削。
倦鸟争暝树，短景转修阁。
一来固未厌，再至良不恶。
明日复命驾，便道过龙鹤。

前日挥轻扇，今日御重衣。
重衣御则已，仍惊朝雪飞。
数峰起天末，练练生光辉。
有如老大臣，正色立玉墀。
风自山椒来，凛凛折我髭。
马上久驻目，感此良惨凄。
一昏复一晓，冉冉岁月移。
忆昨大观初，我始垂髫儿。
倏忽一弹指，面目生权奇。
今朝天上雪，宛作山中姿。
岂免三十年，侵我两鬓垂。
况此甲马动，忧端宿肝脾。
何当拨百忧，采采山中芝。
一洗稻粱气，摄身凌霏微。
春花与冬雪，俯视造化为。
去去宜努力，所幸今未衰。

静躁固异秉，出处良一途。
岩前东来人，翻然应时须。
赫赫帝者师，去与赤松俱。
钟鼎与林泉，天以私吾儒。
穷达俛仰间，取舍亦须臾。
曲士胸臆窘，屈伸自囚拘。
长往信已隘，不休谅其愚。
倚天霜崖姿，岱表张延符。
桂栋辛荑楣，超然结云庐。
花草粲绮罗，清飚发笙竽。
冈峦为肺腑，烟霞相友于。
逍遥以徜徉，聊可与为娱。
伏枥万里心，勿作山泽癯。

穷冬自萧疏，小垒玄云开。
使君掷虎符，行矣何遽哉。
父老相与言，未言心已哀。
自云好使君，抚我如婴孩。
天不为我旱，人不为我灾。
使君今已行，力挽不可回。
举手向父老，听我勿我猜。
赤骥万里足，瑶池倏往来。
伏枥方丈间，何其等驽骀。
丹凤隘寥廓，五湖看如杯。
修羽落樊笼，安得一毰毸。
骥非伏枥姿，凤当翔九垓。
使君禀天秀，磊磊真长才。
峡里三家村，胡为久徘徊。
况与艰运偶，中州涨胡埃。
天子急亲贤，搜访尽草莱。
一麾谅其微，千里良需材。
弃去自腾踏，为国除祸胎。
父老休嗟惜，功勋在云台。

人言不饮酒，神形不相亲。
我云不游山，足挛不可伸。
径须向泉石，抖擞人我尘。
况复山林姿，岂类轩冕人。
出门见四野，便有羲皇淳。
昔游颇有得，已事犹可循。
异时春开阴，晴霁如秋旻。
殽簌粗提携，不必皆奇珍。
客居我贫者，尚能乞诸邻。
相与临小轩，眼界浩无垠。
水绕拖长带，山来趋小臣。
轩前耸朱凤，曾是栖群真。
飘游邈何许，迹可访遗民。
吾徒况健步，人扶必怒嗔。
频行当导引，能除体不仁。
想当闻此约，喜见颜津津。
必不类世俗，咫尺小参辰。
鸟语听妙转，草软藉芳茵。
信宿得苏李，良会如荀陈。
翻思尘土中，旦暮走踆踆。
有如对酸酰，未啜已深颦。
放意宽衰飒，收机入混沦。
尚欲挈妻子，终焉老西岷。
或欲东入海，披发谢冠巾。
况兹一日游，暂令耳目新。
于事竟何补，在己徒自辛。
骑马事干谒，汩汩穷昏晨。
不如且行乐，一笑酬中春。

居然麋鹿性，疏散疾已痼。
杖策城东门，旷景引闲步。
日正摇江影，春已暖沙路。
疏梅忽相值，与我如有素。
清芬煦严律，玉骨洗寒露。
颇复动诗兴，况乃有酒户。
与君嗅花饮，饮罢为花赋。
揽此冰雪姿，裁作山间句。
更得双南金，何逊似风度。
夷融兴未惬，短景不少驻。
呼僮扶步归，要折花无数。

振振鹭，鹭于飞。
白华遗音咏洁白，故此翔鹭呈鲜仪。
萱堂八十癯仙姿，无心更出风絮词。
夜入佛观灯耿耿，晨翻贝叶多发丝。
郎君风标晋人上，芙蕖照映清涟漪。
晨昏定省履声细，鹭兮飞跃随彩衣。
吾闻击石百兽舞，又闻上世巢可窥。
余生眼明见异事，感今怀昔为此诗。

秋空无云倚太阿，天驷不受金盘陀。
英姿杰气狭宇宙，却立引手攀明河。
已办长缨三百尺，缚取胡雏寄飞驲。
徐挥白羽扫龙庭，停骖戏勒燕然石。
落落雄图九万里，白帝屈公朝夕耳。
天使中兴气象自公还，还当与公金石年。

一亭开浩荡，千载纳幽闲。
日色射丹𪩘，秋姿凝翠鬟。
人家屏上见，鹭点镜中还。
冷宦惊人眼，无妨饱看山。

末路初倾盖，春风一系舟。
英姿森剑戟，余论有春秋。
时事朝暮别，年华日夜流。
徒劳是州县，东去勿迟留。

群心周道直，万国舜门开。
咫尺清虚地，精微择异材。
光辉生锦里，合沓上兰台。
霄汉横高翥，风云接大来。
龟龙纷秘奥，奎壁焕昭回。
碧海浮城阙，丹梯近斗魁。
由来升密勿，此地实胚胎。
早晚龙渊跃，从容衮职陪。
斯文归黼藻，吾道久尘埃。
汉武威怀远，周宣正化恢。
治源先简俭，国本厚封培。
造膝心终启，前筹力竟回。
正宜须弼亮，岂独藉淹该。
畴昔先登际，声名亦壮哉。
追风先蹙踏，戢翼更徘徊。
巨宝应难价，殊姿肯自媒。
中天悬日月，万里忽风雷。
戮力铭锺鼎，余波及草莱。
故人元勃窣，晚节更摧颓。
料想怜枯肺，吹嘘助酒杯。

正是园林花木衰，冰姿玉洁出疏篱。
月中瘦影道傍见，江上寒香人不知。
时节惊心非故物，簿书满眼欠新诗。
碧云暮合关山远，拟折琼英寄所思。

缅怀清绝姿，风流似居士。
固宜命斯台，俗子视桃李。

烟林风姿，山岳气宇。
坐看春回，行无伴侣。
不图成佛，岂欲作祖。
一句掀翻，万机罔措。
更提柱杖，击涂毒鼓。
立禅持归，分付乌巨。

吴门吉彬老，寿年可及百。
骨目清且癯，施为有标格。
行步快如风，谈笑气不乏。
穷之无他术，一味好佛法。
每亲善知识，言下究生杀。
家有二侄女，贞姿迥超拔。
自幼不茹荤，晨昏常燕默。
从容定中起，痛念十使结。
显尘劫大愿，运针发五色。
幻普贤妙身，应现四菩萨。
等十方虚空，皎若揭日月。
大哉白象王，群狐悉弥灭。
当知妙殊胜，岂在别处设。
若从自己求，犹如病作热。
如是名正观，不尔是邪说。

亭亭涧阿松，冰雪何青青。
千岁已枯死，流膏生茯苓。
虽无岁寒姿，气味犹典刑。
尘土久埋没，谁能验仙经。
置君药笼中，傥可延年龄。

肃肃松柏姿，春月惭蒲柳。
但看霜雪后，何者能不朽。
君昔辞鸳鸾，出为小邦守。
治行达明听，眷知从此厚。
至今两郡碑，德政刊琼玖。
九酝熟虽迟，要成宗庙酒。

借宅开小轩，自移一丛竹。
悠然北窗下，意色都不俗。
晴影终日幽，风声杪秋肃。
最怜疏雨过，会有白云宿。
深培畏不寿，静对殊未足。
主人已虚心，坐客亦青目。
四村多修篁，玉立森如束。
不为人所爱，况复困斤𣃁。
天姿奚优劣，地远悬荣辱。
物情岂固然，世事同一躅。
何当寻怪石，小垒傍寒绿。
要收山林趣，密置轩槛曲。
西峰谩多奇，吾方倦遐瞩。

吾衰谬养生，任运常坦坦。
每婴相如病，渐作叔夜懒。
昨因触大暑，留热在鬲脘。
医师戒饮酒，所嗜不可断。
寒热一朝作，水火互濯熯。
地偏无药饵，伏枕但忧悺。
同僚有蒋子，爽俊流辈罕。
作诗宗徐庾，巧语如绣纂。
间有少陵风，醇音调玉琯。
岂惟诗家秀，从政今可算。
牢盆有出纳，晓夕亲授筦。
琴瑟费更张，君能时急缓。
公余治方书，今昔多所缵。
有来谒疾病，手自施汤散。
买药辍俸钱，为民已痌痯。
我昨病在床，君来问尤款。
教我煮橘皮，汤热过冰碗。
继送桔梗汤，一杯去烦懑。
柴胡作引子，汗出如被趱。
所投立有效，病去若水浣。
乃知才艺多，所蓄非窽窽。
又闻善骑射，长箭必引满。
设侯六十步，所发无虚簳。
观君精悍姿，此语不其亶。
独于围棋低，尺固有所短。
向来屡小胜，喜气辄衎衎。
我欲张以羸，不令见矛{矛赞}。
侈心益骄汰，出语颇夸诞。
不知小敌坚，一败石破卵。
大战决雌雄，迟君落新馆。

范子廊庙器，至宝非凡璞。
胸怀吞云梦，豪气低华岳。
昔在童稚时，树立已卓卓。
曳裾桥门内，崭然见头角。
岁行在辛丑，帝策询民瘼。
造庭百千人，衣带矜褒博。
平居议执政，至此舌为括。
独余子范子，雅志不可夺。
吐辞如涌泉，一发孰能遏。
挥毫不停缀，盈卷无点抹。
汉廷执戟郎，环顾皆错莫。
纵横五千字，字字医国药。
期于必伐病，非徒事迂阔。
怪言一惊众，士论叹且愕。
皆云布衣流，志在縻好爵。
乃尔张危言，身谋胡太错。
当时群宗匠，其间多龌龊。
指言为沽直，欲使趋鼎镬。
堂堂春官臣，主张独何确。
谠议既冰释，众口不能铄。
乙科忽大阐，秋天一雕鹗。
传诵争取先，纸价为翔跃。
声华顿辉赫，蔼然暨南朔。
忆昔客东都，猥厕英游数。
每于谈笑间，论议闻謇谔。
诵语非沽名，生平真所乐。
乖离三四载，遣我情怀恶。
间者见眉宇，飒然意气豁。
亟使罗酒浆，沈沈动清酌。
秉烛夜相对，谈词恣嘲谑。
公卿颇历诋，治乱亦商略。
间出新诗篇，清制皆洒落。
祇怀苍生忧，肯为穷愁作。
少陵不忘主，气味若相若。
倘使任言责，必有裨帷幄。
奈何谏诤姿，久矣滞丘壑。
似闻庙堂上，知己被新渥。
一公丞乌台，一公相黄阁。
吾君皆太平，二公繄深托。
荐贤乃报国，看子翔寥廓。

艺祖开基登九五，驾驭群雄走龙虎。
五十余年到章圣，将帅名臣犹接武。
王家再世蒙休光，父子继踵仍腾骧。
我从诸孙见画像，绝世风骨何堂堂。
隋国令公温如玉，方口丰颐秀眉目。
典刑犹在想可知，骨肉都匀肥不俗。
小令公为隋国儿，比之乃父加瓌奇。
凛然满面英豪气，犹有酣战骁雄姿。
百年神隽今已矣，貌向丹青尚如此。
虎头不用着三毫，燕颔须教飞万里。
屹然立向庙堂间，可使边人毛骨寒。
千载长存麒麟阁，当年肯著鵔鸃冠。
人物于今宁复有，奇庞谁是功名手。
麞头鼠目休求官，归作山中耦耕叟。

林下风神物外姿，闺房秀色鉴中奇。
两家标韵谁兼得，会有多情识者知。

初从莲社泛池塘，摄入群贤鼻观香。
粉露已随云雨去，冰姿留得小残妆。

桐柏古福地，琼台上侵星。
仙人种玉处，瑶草犹亭亭。
羽人纫作佩，瑞露濯芳馨。
悬崖百丈坑，九畴诗得经。
真境有谁何，守护烦六丁。
长官仙李氏，不畏兹山灵。
河阳无数花，叶蕊衒紫青。
受此贞洁姿，不露凡卉形。
命彼轻举者，窃取岩中扃。
封植入笼槛，罗列旁轩屏。
结根失所托，摧残日飘零。
揖我求我言，矢诗当见听。
草木遂其性，民物自安宁。
君其毋求奇，采掇庶可停。
兰玉近取譬，何用专阶庭。
人观尽白眼，莫遣下青冥。

嗟余本固陋，湛身入花渚。
未制芙蓉裳，已习离骚语。
绰约虽多姿，涕零何如雨。
季夏遭繁霜，天寒不可御。

寒葩脉脉画堂新，同是巡檐索笑人。
独把幽姿伴冰雪，舒花结蕊不关春。

幽姿不分小山丛，合在江梅季孟中。
香破鹤林真呓语，肯教七七擅神通。

破贼须缗钱，箕敛困郡县。
孰若严矩矱，溟海恣煎炼。
僚采课惰勤，息入计亏羡。
连艘走群商，金帛委神甸。
小人堪底用，吏鞅縻卑贱。
怪来符似火，法制适中变。
省览几牛腰，十日了未遍。
凫行摘纸尾，挥扫同掣电。
盈车笔摧颖，溢匣印销篆。
壮士缚朱墨，食废枕弗奠。
忍饥危肠吼，失睡两眼眩。
我本丘壑姿，素乏封侯面。
胡为浪自苦，刚作五斗恋。
会当还此笏，归云送苍弁。

纷纷当世士，尽道休官去。
有堕尘网中，谁能复回顾。
重为轩冕惑，一念遂差互。
要当发深省，悟此形皆寓。
奔驰徒扰扰，静中有奇趣。
夫子廊庙材，华途昔荣遇。
富贵方迫逐，脱身一何遽。
盖恐负初心，或为名所误。
独寻陶渊明，三径归来处。
亲朋续旧游，寝食安故步。
诗成月满窗，坐久尘生屦。
个中有真乐，自足慰迟暮。
我方困长途，因公识归路。
读公寄傲篇，更觉忘世虑。
有如逃空虚，倾耳听韶頀。
念此有限身，岁月空复度。
他时愿卜筑，结茅相近住。
如公迈往姿，平生已心慕。
我虽负俗累，胸中无好句。
傥获从后尘，登高亦能赋。

我家石井旁，山水非不奇。
所恨过从少，无与同襟期。
独幸里巷间，高僧有二机。
大机传祖印，海内声名驰。
晚归结草庵，杜门人莫窥。
嗟哉已物化，不见三十期。
我为铭其塔，世犹仰清规。
小机真龙象，方为人天师。
宴坐一禅榻，天花零乱飞。
闻名亦二纪，颇愧会面稀。
忽自庐阜来，访我江之湄。
共说无生话，不觉日晷移。
顾我麋鹿姿，久欲脱馽羁。
来日宁有几，扰扰将何为。
一点退闲心，不谓师已知。
祇俟及新岁，上章力丐归。
师傥还故里，愿言款柴扉。
我虽无长物，亦有筇一枝。
正欲穿林壑，相与穷幽微。
庶几进此道，尽洗平生非。

高僧隠青山，宴坐咀白石。
不知几何年，人犹访遗迹。
顾我顽钝姿，但知能肉食。
回首仰高风，扪心有惭色。

嗟我椎钝姿，处世百不便。
性独爱山水，固非嗜好偏。
本来山中人，家与青山连。
仕宦三十载，尘事虽满前。
登临兴不减，佳处辄盘旋。
搜奇更探胜，往往穷游观。
所恨坐艰窘，苦乏买山钱。
年来足忧患，杜门绝世缘。
百念俱不起，此心已休焉。
尚欲对山水，茅茨架短椽。
非为求安计，盖守知足言。
如我百无似，自视仍阙然。
余生亦何幸，获睹中兴年。
贤能随任使，熙运逢周宣。
退量驽钝姿，老去难加鞭。
有如不才木，偶未沟中捐。
宁复几寒暑，白骨埋黄泉。
且趁此身健，饱食仍醉眠。
衣葛谢轩冕，杖藜守丘园。
朝蹑登山屐，暮上泛湖船。
保真师古语，乐圣继前贤。
有妻能执爨，有儿能力田。
万事不介意，过眼如云烟。
无荣亦无辱，庶以全吾天。

嗟我椎钝姿，处世百不便。
性独爱山水，固非嗜好偏。
本来山中人，家与青山连。
仕宦三十载，尘事虽满前。
登临兴不减，佳处辄盘旋。
搜奇更探胜，往往穷游观。
所恨坐艰窘，苦乏买山钱。
年来足忧患，杜门绝世缘。
百念俱不起，此心已休焉。
尚欲对山水，茅茨架短椽。
非为求安计，盖守知足言。
如我百无似，自视仍阙然。
余生亦何幸，获睹中兴年。
贤能随任使，熙运逢周宣。
退量驽钝姿，老去难加鞭。
有如不才木，偶未沟中捐。
宁复几寒暑，白骨埋黄泉。
且趁此身健，饱食仍醉眠。
衣葛谢轩冕，杖藜守丘园。
朝蹑登山屐，暮上泛湖船。
保真师古语，乐圣继前贤。
有妻能执爨，有儿能力田。
万事不介意，过眼如云烟。
无荣亦无辱，庶以全吾天。

我在小西湖，浩渺仍清旷。
大旱未尝枯，久雨亦不涨。
灌溉数千顷，无欠亦无长。
中有十里荷，花开密相傍。
疑若水仙游，波间张供帐。
既列万红妆，复陈千彩仗。
风细月明时，天香互飘荡。
纵有老画师，丹青难髣像。
我心如死灰，万事俱废忘。
独于此留情，曾不忘一饷。
日日绕岸行，踏破屐几緉。
无以寄幽怀，诛茅聊小创。
开窗面湖光，纳此无尽藏。
冀得日临赋，少效陶元亮。
用以偿素心，庶不孤雅尚。
每自谓生前，足可供酬唱。
偶未脱世缘，一出成牵强。
红尘四十年，白发三千丈。
劳力复劳心，时时婴拙恙。
梦寝到湖边，恨无缩地杖。
迨今始归休，挂冠老湖上。
坐看水中天，依然涵万象。
近树与远山，倒引还弥望。
惊湍泻两闸，飞瀑来千嶂。
沙头鸥鹭集，水面龟鱼漾。
似认旧主人，有意来相向。
时方夏初临，雨霁天风飏。
日影烘微云，水纹生细浪。
徘徊至夕阳，迤逦扁舟放。
恍觉此身轻，有如在昆阆。
我病虽不饮，亦为倾家酿。
酒酣逸兴来，怀抱益舒畅。
嗟我本寒儒，百种无一样。
晚有田与园，所得已过当。
今更享此湖，重惭逾分量。
是岂人之力，无乃天所贶。
惟是顽钝姿，年衰多俗状。
尘痕满衣襟，揽镜空感怆。
要当尽洗濯，见我本来相。
心迹喜双清，从人诧官况。

仙姿元自广寒来，分得天香长馥郁。
千古风流独占秋，一枝曾比昆山玉。
伊余老去百念灰，已是形骸如土木。
年年尚为此花狂，有似渊明偏爱菊。
坐中不可一日无，又似子猷真爱竹。
一从秋到天宇清，颇费梦思眠不熟。
凌晨便起探花枝，走遍荒园常仆仆。
可怪司秋失故常，时节已深花尚伏。
迨余抱病卧匡床，始报枝头缀金粟。
折来三嗅忽凄然，不觉泪珠悬两目。
天胡祇赋惜花心，不容享此看花福。
今年疾疢已如斯，来岁衰颓还可卜。
纵令牵强到花间，空使此心生不足。
不如等是趁西风，把花一扫还空谷。

我久欲作三老诗，苦无佳句能解颐。
抽轧鄙思成无期，有语欲吐还茹之。
忽得新篇向此诗，恍如春草生谢池。
明珠万斛光陆离，璀璨不减珊瑚枝。
压倒元白头欲垂，直与李杜肩相差，使我手把不停披。
忆昨梅花吐琼蕤，枝头爱日仍舒迟。
虽恨捧觞无翠眉，吾人臭味自相宜，花下清欢聊共追。
嗟我老来意气衰，归心已决不复疑。
虽来江右把一麾，但知痛饮真吾师。
尊前况逢冰雪姿，岂容不醉负屈卮。
二老揽辔方并驰，一气相和如埙箎。
百城感化熏兰芝，不事威怒轰雷椎。
后园探春容我随，开怀笑语何熙熙。
丹青写此一段奇，未羡九老洛水湄。
何日归去山之崖，时命柴车载鸱夷。
相逢径醉莫问谁，饮尽不妨寻酒旗。

我家千树正芬芳，不见羁怀已倍伤。
岂谓幽姿怜索寞，亦来孤馆伴凄凉。
追寻尚想年时侣，披拂还同故里香。
花下光阴能有几，若为飘泊向江乡。

经年不见梦魂飞，依旧仙装淡薄衣。
玉骨已无尘俗气，冰姿还耐雪霜威。
携壶正欲酬清赏，策杖何妨历翠微。
莫惜对花拼剧饮，看看风雨卷春归。

一枝昨夜雪中开，报道江南春信回。
自与东君私有约，不须驿使寄将来。
风姿端是飞琼侣，标格宜为弄玉媒。
莫惜移尊来月下，要看疏影落金杯。

竹篱茅舍旧同居，不见冰姿恰岁余。
别后有谁亲几席，朝来忽喜映阶除。
雪中有酒宜相就，月下无人肯自疏。
端与岁寒长有约，不须青帝更吹嘘。

自惭面目久尘埃，拟对冰姿一笑开。
闻道前村连夜发，岂辞健步远移来。

姑射风姿绝点埃，年年长是腊前开。
方疑今岁无消息，多谢君能折取来。

雨后花头顿觉肥，细看还是旧风姿。
坐余自有香芬馥，不许凡人取次知。

朔雪没寒芜，严威等群木。
东君惜江梅，先与借微燠。
造物逞新奇，亭亭付幽独。
天然冰雪姿，不许铅华凟。
疏影浸澄波，斜枝度修竹。
奇标含春容，清致漫山腹。
夜月耿扶踈，寒风来馥郁。
素艳等琼瑶，真香笑兰菊。
昨宵风雨颠，遗英满平陆。
凭谁望苍天，荣枯何太速。
凌晨眠霜林，余芳犹五六。
不厌终日看，尚可供诗目。

麟阁仙蓬莱，兰省星躔次。
瞻之已足荣，到者亦未易。
惟公名德尊，飞声从早岁。
青钱中妙选，岂止一科第。
果闻超卓姿，遍历清华地。
青藜照雠书，赤管供奏议。
视典昔常游，观耕尝入侍。
熙朝百度新，一麾烦卧治。
欲知天眷隆，御屏题姓氏。
公岂久外人，趣装宜早计。

令尹韬潜藏六龟，逸韵长忧儿辈知。
剡藤敲冰琢玉板，月兔脱颖供毛锥。
冥搜岂但梦春草，招隠昔尝吟桂枝。
江山骏奔来笔下，疑有神助非人为。
公余退客醉经史，底用红裙捧玉卮。
凌云未读相如赋，解颐共听匡衡诗。
讵容陶令赋归去，且效谪仙歌别离。
手题六纸勿轻示，把玩自足娱安期。
千篇政恐雷电取，数仞不许门人窥。
何当筑坛拜诗将，一看横槊英雄姿。

簇云行太虚，作霖自天意。
凉气入郊坰，通宵喜不寐。
冬鼓喧铜驼，鲸钟韵萧寺。
迟明上层楼，羽扇端可弃。
万象奔空来，揽之入诗思。
七椀有余清，一觞成径醉。
倒着白接{罒/离}，飘萧新出笥。
客有可人姿，终规聊见志。
乐饮虽及辰，沈酣非所恣。
主人云梦胸，绰有容物智。
温颜起谢客，博哉斯言利。
平生千金躯，于此肯尝试。
逡巡扫钜篇，华衮酬一字。
观者嗟贤王，不以儒为戏。

儒生纸上争攻剽，传癖书痴等贻诮。
不然利海竞锥刀，或向名场羡华要。
纷纷臧谷两亡羊，说以西湖却头掉。
西湖自倚倾城姿，肯与西施角年少。
品题定价有前贤，陈迹班班犹可吊。
试因休沐许寻盟，浄洗缁尘一登眺。
身疑孤星破浮云，心逐惊猱走空峤。
野竹万个秋声虚，败荷十里香风妙。
凌霄金刹梵仙居，怪石嶙峋余万窍。
高敷桂子浥新黄，好傍长枝发清啸。
老禅林外熟蹲鸱，双耳不闻天使召。
行行欲问处士桥，路转忽逢水仙庙。
未羞菊蕊荐芳馨，一盏寒泉敢先釂。
翩翩沙鸟没苍烟，红蓼丹枫舞斜照。
急呼艇子泛漪涟，正欲渡间狎渔钓。
同行磊落三数公，嘉此襟期非素料。
襞笺吟写乐游诗，愈使西湖有光耀。
伊余同赋却忘言，了知造物工相撩。
千古游人安在哉，城郭山林归一窖。
会须象罔得玄珠，可免小儿轻侮笑。

瑶台迥物表，地脉谁解缩。
一朝天门开，跬步即琼屋。
霭霭行簇云，霏霏忽眯目。
初疑蛱蝶惊，故遣儿曹扑。
须臾大如席，几车飞鸾鹄。
化工信巧妙，花卉千林足。
洁白皎奇姿，光芒渺地轴。
清垂寒江钓，静折空岩竹。
唯人在宇内，太仓一粒粟。
俯仰得真赏，四坐列群玉。
锦绣张轩牖，珠翠辉华烛。
钵击笔下成，杯催瓮头熟。
檀板衬红绡，更𣨼新裁曲。
宁知冰氏子，穷岁无半斛。
裘褐欲蔽肤，尚待春苗绿。
为瑞岂宜多，晛消胡不速。

石窗兀太虚，四顾蔽云幄。
朝看爽气浮，暮送红日落。
主人宅是间，结茅侣猿鹤。
平生丘壑姿，肯内谢康乐。
客有子潘子，登临富佳作。
笔发天地秘，灵光动寥廓。
长谣万峰顶，世事俱脱略。
回头睨俗士，机巧费穿凿。

石蹊万折冻欲裂，两岸梅英照天发。
于中更有锦薰笼，芳菲不待勾萌达。
奇姿苒苒来仙源，从此横枝不直钱。
东风零乱委泥土，只为山家作玉田。
岂若夫君有真色，紫葩碧叶从初得。
几将消息露人间，纷纷尘俗谁能识。
晚居卢阜声名飞，蕙帐悠悠春梦迟。
起来鼻观犹馥郁，杖藜便觉香风随。
夭桃谩说燕脂染，落絮徒云白毡糁。
品题一著佳客称，并使丁香风味减。
蓝溪夫子诚好事，赠我此花良有为。
平生岩壑在胸中，培殖根荄年不记。
故应谓我知花谱，千夫彩綷来吾圃。
拜嘉欢喜不敢当，直欲美芹羞帝所。
昔扈龙舆白石川，回銮小憩玉津园。
曾见此花千百本，较量今者端无前。
若居御苑逢膏泽，车载盆栽惟所适。
吾王顾盼即生春，不费阳和些子力。

粟蕊抟金叶凝碧，独在秋林逞颜色。
岂知东溟史氏居，别有奇标人不识。
嫦娥侍女盈万千，一一姿貌皆无前。
为厌此花忒淡薄，渥丹乞与春争妍。
媒滋燕脂霜染蒨，殖根只向广寒殿。
几尘俗韵不可干，清凉唯许金风扇。
何年移到蓬莱乡，钜万索直谁敢偿。
盘纡栏槛久不曜，一日名飞群国香。
豪贵争看期缩地，载酒迟来烦鼓吹。
园丁闻之竞采撷，夜深不使花神睡。
接枝换骨离四明，飘飘爽气排妖氛。
遂令禁篽成真赏，余馨賸馥常氤氲。
芙蓉寒菊不足数，包羞正似无盐女。
从渠摇落动秋声，独步唯兹遍寰宇。
我尝对此倾葵金，却思四海状元心。
殷勤劝花宜且住，寒士人人折得去。

奇姿擅水仙，长向雪中看。
翠碧瑶簪盍，鹅黄粉袂攒。
夜阑香苒苒，风过珮珊珊。
著在冰霜里，姮娥御广寒。

山川着意吐幽奇，秾淡风烟总令姿。
大似鹅谿垂数幅，饱看摩诘画中诗。

银潢滚滚碧流长，洗出清秋百种芳。
著蕊半殷生桂子，离群独立有天香。
仙人剥啄遥相过，野老婆娑日在傍。
正喜奇姿媚霜露，不随时世学新妆。

曲士怀轩裳，铢寸较得失。
纷纭战宠辱，矛盾相撞抶。
大方惟达人，天游寄虚室。
卷舒傥由己，出处要无必。
时来作砭针，一起当疗疾。
时去收龙蛇，夭矫自超逸。
隠见了无碍，妙迹那可诘。
我公天人姿，宿有补天术。
心宜尽心理，心静与天一。
当年风雨会，黄道宾出日。
乾坤方疮痍，涂炭入忧恤。
神锋指幽燕，酋领将斧锧。
世数有长消，匆匆谢簪绂。
归来卧林薮，道自无伸屈。
庆堂示余彦，亲洒银笔述。
聊遗郢人斤，千载斲妙质。
定应山水观，中与胸趣匹。
仰看衡云飞，云静山崒嵂。
俯眄湘流水，舟楫空荡潏。
可怜天东北，狼烟暗郁律。
神州见苍莽，悲风为萧瑟。
再拜愿有期，经纶勿韬郁。
天心酌民言，公再调鼎实。
风霆驱八荒，游戏须一出。

仙衣云样拂轻缁，林下神情特地宜。
妒妇津头风恐急，坏妆聊为变冰姿。

东平子产，性著盛时。
奉师于塾，讲道之微。
答问其敏，婉妙以思。
升降陛廉，尚想英姿。

从来姿韵爱风流，几笑时人向外求。
万别千差无觅处，得来元在鼻尖头。

少休大夫封，应梦上公禄。
向来岩壑姿，高节媲青竹。
低徊文绣地，自谓迁进速。
迩者为客卿，翰苑文史足。
炎炎虽可鄙，炳炳有足录。
一朝污浊流，钱券满吾蜀。
童山要进取，万石压车轴。
通侯宠富民，都尉侈搜粟。
虽蒙须臾荣，不盖平生辱。
社栎乃天全，不及不才木。
春秋戒求名，吾诗纪山麓。

斯文百官富，未易众目窥。
共此一鸟过，谁其补三遗。
粗能述前辈，抗说不敢卑。
一朝得印可，宠若华衮辞。
神仙点金手，为脱瓦砾姿。
微吟冰雪镂，落墨星虹垂。
老成今几人，縻以岁月迟。
未用五字工，护此两鬓丝。
圣贤无尽藏，一一生物滋。
丐公且藏舌，尚吉他时知。

荒风吼其前，大雷击其后。
人言黄昏雨，此意无乃骤。
飘飘岂恶声，侧耳听檐溜。
一睡喜暂凉，破窗落星宿。
明朝看东方，老火已复昼。
起行视畦陇，微露泫深秀。
枯沟涩不流，焦块濡未透。
看看岁云秋，槁死念谁救。
滥兴桑羊诛，妄使土龙鬭。
彼巫乃诬尔，拜舞杂符咒。
举头亦茫茫，万一幸天漏。
云行则雨施，坎画自羲后。
为霖有真源，中路困坑窦。
眼前苍狗姿，津润岂能漱。
何当卷江海，九万广天覆。
有祷恐未迟，帝阍吾欲叩。

学道本屡空，所积岂为贫。
我生无长物，有辄恐累身。
挟块公子伯，陶土帝者仁。
可惜水玉姿，下与瓦砾亲。
吾子泮林旧，文采含青春。
江湖挹余波，谓此席上珍。
方正自温润，玉德如其人。
潦倒竟何用，厚德山岳均。
愧非笔札才，不堪演丝纶。
三召已三逐，琬琰甘猥尘。
抆拭置前列，濯以天汉津。
斯文傥未丧，六经要铺陈。
大易伏羲祖，春秋丘明臣。
琢磨三益友，几案增日新。
定非注虫鱼，与世书凤麟。

三仙白云乡，地与人境异。
金卮老翁泉，玉盘秋水芰。
谁欤肯下食，三仙入梦寐。
一笑谓我言，随处类投畀。
蟆颐霜雪山，危步踏森翠。
山间多君子，一饭岂易致。
诗书宽褐姿，曾何问名位。
家传元祐学，口语自妩媚。
颇识李夫子，一官若无意。
善恶政亦殊，天心各缘类。
大哉圣人经，春秋不书瑞。
但得好麦禾，风雨烦笔记。
屡书不一书，金玉文彩被。
物物胡为来，根荄异形气。
便欲献天子，明时乞宣示。
斯文傥有作，士子歌既醉。
我亦采民言，请付图牒吏。

洛阳旧谱隔芳园，姚魏寻香作返魂。
端为名花肯迂路，定知春色落深村。
日中半醉如含恨，雨后幽姿未忍言。
上苑分明有余地，野芹何独溯金门。

驻车凌云山，虽在官府中。
平生著幽禅，意与方袍同。
已杖菩萨竹，更来罗汉松。
天姿特高洁，厚叶非蒙茸。
铜柯既夭矫，玉薤仍青葱。
上有五百士，下笑十八公。
皆披阇黎衣，如坐浮屠宫。
勿谓默不语，说法声摩空。

风林委黄叶，寒乌噪枯枝。
四山失其蔽，惨淡无奇姿。
是时岁云暮，节物良可悲。
边马嘶北风，塞垣草亦衰。
传闻西南戍，未敢休王师。
不辞征行苦，颇念馈饷迟。
遥怜持戟士，半是五陵儿。
不知家存亡，辛苦临边陲。
日暮裘褐单，谁当寄征衣。

文正垂芳久，风流八叶萧。
名传庆历颂，功冠宝元朝。
人物追三代，仪刑正百僚。
后来登玉笋，故自有霜条。
配德皆乘凤，生贤必珥貂。
赋高梁苑雪，声振浙江潮。
已庆生金社，俄闻梦紫霄。
飚车度弱水，绛节下阳寥。
温润珠无颣，清修玉不雕。
成家自褵结，高节陋琴挑。
灵匹期河汉，仙槎近斗杓。
择夫得温峤，传业继班昭。
比物能吟絮，逢辰解颂椒。
早遵王吉俭，久去少君骄。
绛帐诗书在，朱弦律吕调。
行皆图史应，步节珮环摇。
林下风姿远，闺中礼法饶。
翟衣严象服，彤史嗣英飚。
夙御鱼轩驾，和鸣凤管箫。
清标矜竹润，盛德颂桃夭。
八桂知同秀，三芝等后雕。
他年看洗髓，终不羡云翘。

游从忘朝晡，尊酒轻招呼。
笑语恣玩狎，翻覆云雨疏。
我友数君子，古心相与娱。
每见辄宾敬，衣裳俨而趋。
恶石寓规诫，美疢疾佞谀。
深山足风雨，零落梅花株。
亭亭岩上松，霜姿一何孤。
感兹各努力，勿以岁事徂。

满目繁春事，题诗寄所思。
轻寒欺酒力，宿雨褪花姿。
经世知无术，追欢要及时。
郊原賸晴景，莫负去年期。

刺桐城边桐叶飞，刺桐城外行人稀。
客来别我有所适，问客此去何当归。
林卿妙龄才秀发，胸中万卷涌溟渤。
家声合沓盖九州，里第嶙峋表双阙。
朅来试吏天南方，骥絷焉能骋所长。
梅仙脱身东市卒，杜老落笔中书堂。
传道淮壖减豺虎，政须礼乐事明主。
之子轩轩霄汉姿，好向春风刷毛羽。

机云二子才孤标，妙龄驰声典午朝。
今见远孙来海峤，儒雅雍容饰汉条。
德化醇醲春有脚，天姿粹美玉不雕。
无复犊牛充带佩，坐令襦袴成歌谣。
蕴藉斯人合台阁，暂把一麾亦不恶。
铃阁正午槐阴清，讼庭无人鸟声乐。
政成瑞应一何多，天香国艳骈花萼。
可但渔阳颂麦岐，会见西京纪神爵。
吾闻作善天降祥，拭目泥封下建章。
一时文采七闽郡，千载风流三瑞堂。
坤珍效祉来未央，九茎怒芽抽且长。
胡不图之献天子，播在乐府歌芝房。

朝市竞纷华，山林甘寂寞。
要之其间各有趣，飞鸟冲天鱼纵壑。
我本麋鹿姿，误被簪绅缚。
男婚女嫁苦逼人，薄宦天涯失身落。
似吏非吏兮似隠非隠，谓强不强兮谓弱不弱。
五斗红腐可以疗饥，一室琴书可以自乐。
负暄扪虱度清昼，未觉岭南官况恶。

北方九月霜，宾盘无生菜。
岭南信地暖，穷冬竹萌卖。
君念庾郎贫，茧栗供庖宰。
中有岁寒姿，真时久不坏。
前身渭川侯，千亩偿宿债。
珍可配天花，贱不数石芥。
早薤与晚菘，奴仆望宾介。
文园酒渴余，想不厌姑嘬。
预恐吹作竹，明日东风噫。
急须驱儿童，倾筐携采采。

风姿眇眇志堂堂，诗句惊人易数长。
高士行看三府辟，可容枳棘困仇香。

吴侯大雅姿，妙龄饱经术。
场屋早蜚声，囊锥颖立出。
携书走帝阍，一第颔髭摘。
夷途骋骏步，霄汉刷健翮。
胸中万余卷，未试二三策。
谁知廊庙具，反任州县责。
官小不自卑，直道酬平昔。
爱民如爱子，忧国如忧室。
恺悌疲俗苏，廉介贪夫律。
至今遗爱地，籍籍数嘉绩。
松菊动归思，尘埃辞吏役。
挂冠神武门，高卧扬雄宅。
追念平生为，秋毫一无失。
桎梏谢轩冕，膏肓嗜水石。
十载州府间，不见庞公迹。
万事同甑破，百年过箭疾。
呜呼老成人，忽忽就窀穸。
丰碑存众口，馀庆有佳息。
于公虽无憾，岂不为时惜。
作诗遣哀情，诗成转凄恻。

雨露下泽泽，众卉含新滋。
彼美海外棠，嫣然自繁枝。
枝繁不忍折，与春作容姿。
春容无定好，纷落青门道。
故山菖蒲花，九节石上老。

众万欣有托，我兴渺无依。
轲雄去则久，道论何其衰。
味薄成抱恶，时趋化心低。
岂谓杳莽中，有子相嬉嬉。
君乃柏下苓，我乃松间丝。
河关两值遇，绸缪竟天姿。
直我我即敬，晓我我自思。
如何万里舟，忽去不可维。
频变觉情易，人远中自移。
持杯动孤影，秋风又凄其。
去日悬几许，重来傍衰迟。
浑浑皓首交，愿言固来兹。

桃李妍众目，取次红绿插。
练练湖中姿，佳菓须作铁。
名字胜且高，意亦仿鸡舌。
黧面君莫侮，满腹珠玑列。
昔者灵沼会，赋就苏子辙。
只今风味远，是说非密说。

欲堕之雨天垂垂，三山容态无定姿。
陇边风回香作饵，头上云黑疑催诗。
粘壁蜗牛心得计，沸天蚊豹口何施。
请占锦绣纹开后，勿把琉璃锺自持。

谁家游冶郎，闯首窥幽闼。
但见脸如花，不知心似铁。
一夕变其躯，雪姿映云发。
昔为桃李姿，今作松篁节。

谁家游冶郎，闯首窥幽闼。
但见脸如花，不知心似铁。
一夕变其躯，雪姿映云发。
昔为桃李姿，今作松篁节。

清癯野鹤姿，问道羽衣客。
白云濯飞泉，青霞窥裂石。
闲猿啸清晓，药鸟鸣日夕。
幽人不可见，百拜访遗迹。

竹有君子节，青青贯四时。
桃李媚春光，千株弄妖姿。
世眼悦繁艳，畴能赏幽奇。
君看桃李蹊，蹄毂纷争驰。
君看竹林下，形影谁相随。
七贤久沦没，高躅犹可追。
吾家植千竿，风月足自怡。
岂不竞时好，聊为岁寒期。

予少择交游，有友四五子。
仲默姿不凡，好学喜观史。
寄我新诗章，我惊欲掩耳。
昔日心未降，而今已降矣。
我久事章句，滋味一杯水。
平生况多愚，于己不自揣。
林间等蝉噪，井底作蛙视。
今焉见君诗，吾诚二虫比。
岂敢妒且热，低头拜不止。
思欲和其音，兀坐辄忘起。
沉吟竟不成，徒觉倦两髀。
从今焚笔砚，不复坐书几。

文会今年喜重寻，葭姿玉质又同林。
弟兄并秀如君少，朋友相知独我深。
一别几劳终夜梦，相逢更话百年心。
长卿赋有凌云志，却笑区区蚓窍吟。

桃李莫相妒，天姿元不同。
犹余雪霜态，未肯十分红。

天上星郎字子仙，结根拳石傍清泉。
豨苓方入医师手，谁识仙姿解引年。

遶舍种修竹，清风长满筵。
天姿本来净，不雨亦娟娟。

苍苍千尺大夫松，不似湖嵌植小茏。
枕水一拳形崒嵂，凌云三干色尨茸。
王衡星化姿兼茂，莲社诗高席可重。
乞与书窗端不恶，萧然如对德人容。

忆昨少年气锐心未灰，平明出门薄暮回。
解衣换酒期必醉，乱花压面欹条枚。
年华荏苒今半世，触事往往生悲哀。
欢娱无复少年味，勉强谈笑陪尊罍。
饮才过量辄成疾，秋霜入鬓刚肠摧。
子年少我气鼎盛，琅玕夜诵声如雷。
匈中平时足蕴藉，颐神养素成婴孩。
松姿柏质异蒲柳，坚刚不怕霜霰漼。
凌云变化未可料，岂比嵲屼风中桅。
胡为郁郁乃如许，与我老者同虺隤。
岂缘心事未如愿，一念遂觉忧愁来。
还惊世态多险阻，忤意未兑生嫌猜。
壮怀千里力未致，龃龉翻类三足能。
伤和伐性致坎轲，两眉蹙恨凭谁开。
吾闻君子贵知命，数者于我何有哉。
又闻古人亦迍蹇，在易固有无妄灾。
闭门静坐养时晦，拂拭心镜捐尘埃。
他年定作仁者寿，齿背会见同鲵鲐。
圣贤遗训载子腹，此事宁不知所裁。
否往泰来固有日，坦涂利毂宁须推。

圣主德宽大，小臣言激昂。
虏情殊未测，淮甸可无防。
直气思开日，寒威误陨霜。
芳姿等兰蕙，摧折更芬香。

不为怕寒贪睡迟，东君妙意端可知。
雪英零落眼界寂，放此孤瘦红南枝。
蓬莱更向逸远地，草木宁有夭饶姿。
冰容戏作桃杏色，醉脸雅与神仙宜。
江兄蜡友已前辈，黄生后出非同时。
丹心独与劲节侣，疏影共浸清涟漪。
骚人相顾最不恶，何用车马纷蚩蚩。
典衣莫惜共携酒，对华一展思乡眉。

青春果作堂堂去，啼鸟唤春春不住。
明珠万颗玉为钱，欲买风光嗟已莫。
蓬山地冷花木稀，祗有寒梅已先雨。
谁遣虬枝上高架，稍觉云阴覆行路。
雨余景物犹未佳，叶底精神不多露。
鼻观疑闻班马香，姿比何郎更风度。
平生惜春如惜别，老眼待花如待哺。
幽亭相对止三人，草草杯盘为花具。

久伤伐木废，每叹吾生晚。
黄鸟从何来，乔林绿垂幰。
忽作相呼声，朋来无近远。
高翥凌云烟，斜飞集池苑。
中有幽谷姿，迟迟下遥𪩘。
群音巧相和，出语独不婉。
哑哑如老乌，闻者弓欲挽。
知心有杜鹃，劝尔故园返。

殿坳经幄侍清闲，学术空踈愧在颜。
从驾滥骑承旨马，朝天叨缀舍人班。
登楼虽喜民和乐，论事还惊世险艰。
圣主英姿同艺柤，诸君何苦恋湖山。

萧洒风姿太绝尘，寓形宇内任天真。
弦歌只用八十日，便作田园归去人。

道大才高世不容，堪嗟尺水困神龙。
空游赤壁英姿发，却向小桥诗思浓。

忆昔相逢未白头，别来岁月迅如流。
自从江左分符去，长念城南载酒游。
君似老松姿耐雪，我犹弱柳叶经秋。
梅溪梅屿不相远，归去定乘寻戴舟。

小小精蓝亦自奇，一峰灵秀蕴幽姿。
无缘细听山僧话，太守偷闲止片时。

万斛虬珠眩眼明，傲春迟吐冠园英。
诗因居士价方重，酒赐名臣花遂荣。
香异竹间吹细细，韵如堂上出盈盈。
芳姿自可友兰蕙，惜不当时遇独清。

峭帆风罢到淮濒，草草停桡一问津。
大小山前怀古地，短长亭下未归人。
林姿暗淡吞霞彩，浪垒光芒受月轮。
尚忆他年故俦在，擘笺题作郢中春。

隽誉高乡品，仙姿并国游。
新恩绀纶绶，遗社酎金侯。
赋阁诸伧笔，尘缁倦客裘。
平明催冲鹢，几信候潮濬。
下鼓莼萦箸，持螯酒溢瓯。
江南三月草，为子剩离忧。

追碧被层颠，灵姿映大千。
天光白毫际，山色钿螺边。
海客供鬘贝，江神捧坐莲。
衔花驯鹿往，投钵毒龙眠。
影压中流浪，香飘万里船。
慈威济终古，何止一长川。

蜀道天余煦，珍葩地所宜。
浓芳不隠叶，并艳欲然枝。
襞彩分群萼，均霞点万蕤。
回文锦成后，夹煎燎烘时。
蜂蕊迎衔密，鶑梢向坐危。
浅深双绝态，啼笑两妍姿。
绛节排烟竦，丹釭落带垂。
童容鄣畏薄，便面到忧迟。
媚日能徐照，暄风肯遽吹。
惜观当晼晚，留恨付离披。
丽极都无比，繁多仅自持。
损香饶麝柏，照影欠瑶池。
画要精侔色，歌须巧骋辞。
举尊频语客，细摘玩芳期。

踏溪分藕养新荷，钿盖斜临瑟瑟波。
自是天姿不污著，水深泥浊奈君何。

雪里逢梅近腊时，梅姿雪态两相宜。
羡君此处留清赏，看遍溪头南北枝。

瑞历岁惟新，物华春可爱。
雪尽林弄姿，冰销水生态。

驱车南陌道，物色喜春还。
水暖初成浦，云晴不抱山。
原姿平澶漫，禽哢巧间关。
此适非谋野，祠官只在闲。

日涉中园路，昌昌春意深。
鸟新无罢啭，云暖不常阴。
秀色平连野，芳姿细著林。
欢言挈斋酒，值兴即徐斟。

为爱当年濯濯姿，动春摇雾不胜垂。
条供越绝千丝网，叶鬭章台半额眉。
肯共桑榆悲日晚，宁同枳橘过江移。
待君合抱相看岁，定是金城洒涕时。

曾见乌衣赌佩囊，再逢何遽二毛郎。
病姿故有灵光在，牡齿翻随屈产长。
河里笛声频感慨，江南花树剩凄凉。
酒垆便有生平隔，已濯华缨未易狂。

曼线长枝不自收，天姿濯濯与风流。
已随晓珮拖三绶，更伴春旗亚九斿。
尽日舞残芳吹在，此时眠熟暝烟留。
宫中二月多行乐，为扫清尘待翠虬。

慈宸念方国，上宰辍谟明。
即拜三公府，还为万里城。
松姿终自直，鼎意未尝轻。
恋结云帘对，恩颁玉节荣。
一经传令子，双璧聘材卿。
鹢泛江南棹，犀罗帐下兵。
台轓凝画绕，仙袂赤松迎。
粟脱宾筵饭，羊均宴豆羹。
吴农观耨水，芜壤叹糊赪。
此日东山咏，惟公继颂声。

晬表歧姿茂，皇基庆祚融。
玉圭先启国，银榜后题宫。
茅袭封坛旧，金颁瑞节雄。
恩添少海润，欢激小山风。
抱拜殊藏纽，敭言异戏桐。
燕诒光祖烈，调护切宸衷。
育德吾君子，庸亲天下公。
异时瞻出阁，绵瓞颂无穷。

隼被鷃姿知有累，豺惊羊质固非真。
谩夸鲁国多儒士，敢到君门止一人。

积雨古墙生绿衣，幽花点点弄秋姿。
黄昏楼角看新月，还是年年牛女时。

寖历岁年久，靡受霜雪欺。
落落梁栋材，矫矫松柏姿。
明当构廊庙，匠石良汝资。

呼树止陵阳，逢辰下建章。
奇姿标上瑞，正色丽中央。
昭祀祠坛畔，声歌太液傍。
凤教鸿作侣，天与菊为裳。
神雀非灵异，流鶑愧采章。
集污宁我类，一举戛云翔。

有形天地分，设险山河壮。
孤山镇南服，峨峨楚之望。
中立亡所倚，屹然怪其状。
石㟥入春空，翠柱搘秋浪。
片时起雪痕，万顷排霜杖。
噫气专呼吸，横流以溟涨。
行人多躁进，那解明得丧。
不顾风涛险，半就江鱼葬。
挂席经其旁，往往乞灵贶。
遂因孤独名，塑立轻盈像。
绰约姑射姿，梦魂巫峡想。
如何方面祠，终古承其妄。
五岳视三公，降杀不过两。
不然为子男，何以通祀享。
四气均分风，条融各有掌。
避其狂怒势，亦可利攸往。
亭育天地心，凭险恣荡漾。
正直鬼神德，非名奚独飨。
不使悔吝侵，庶几忠信仗。
在人不在神，勿为虚稽颡。

昔年游越绝，首识南枝梅。
一麾守清源，再见梅英开。
颜色宛如故，风霜不能摧。
玉质长仙葩，芳姿酝诗才。
其侣乃蟠桃，其根出蓬莱。
花开三十年，寿荐三千杯。

韩公学孔子，不陋九夷居。
诋佛讥君王，道大忠有余。
南迁八千里，文墨以自娱。
至今潮阳人，比屋皆诗书。
蓬茨得赵子，如获沧海珠。
临行赠以言，恨不与之俱。
德如昌黎公，圣人之徒与。
比周孔孟轲，不道迁相如。
韩公不可见，赵子今亦无。
潮人敬爱公，百世祀不渝。
英姿入山骨，凛凛苍眉须。
彼哉逢吉鏄，金章裹猿狙。
使君艺且贤，所至政绩殊。
下车首风教，庙修庭草除。
又闻新棘闱，轮奂归画图。
继坡当有作，大笔文辞驱。
恶诗愿勿刻，人方笑其愚。

似桃非桃杏非杏，独与江梅相早晚。
天姿约略带春酲，便觉花容太柔婉。
霞觞潋艳玉妃醉，应误刘郎来阆苑。
会须参作比红诗，莫学墙头等闲见。

风枝张羽盖，露脸污何郎。
收拾归醽醁，芳姿韵更香。

陶令遗世情，尚余爱菊念。
菊亦有可爱，爱之苦不厌。
我观傲霜枝，真金赴烈焰。
道韵轻园绮，孤标敌针奄。
配以靖节名，万古不为忝。
况兹中央色，独许此君占。
凝然端正姿，不受红紫艳。
草木吾味同，世情那得染。
璀璨归来辞，斯言了无玷。
偶亦爱此花，秋来朝暮餍。
富贵两浮云，天地一旅店。
是中论饥饱，本自无赢欠。
便拟学渊明，奈此才不赡。
菊资三径荒，酒须十分滟。
待读悠然句，乃无雍彻僭。
但论广文诗，疟愈不须砭。

迢迢千尺松，下有绿发龟。
流膏穿厚地，配此凌云姿。
隐见虽若殊，雪霜俱不移。
置身苟得地，共保千岁期。

一气散万有，飞潜异形姿。
乌鹄自昔然，羽翼不可移。
颖也衣褐徒，斓斑廼其宜。
今兹独何事，皓皓涅不淄。
毳毛玉雪如，整整机上丝。
无乃真得仙，传载非诡辞。
骑蟾入广寒，成此一段奇。
长生侣素娥，不受尘土羁。
祇应得得来，隐见必其时。
往牒纪创见，奕奕登瑞旗。
退之号崛强，雄夸见文词。
君侯过人行，精神动皇祇。
屡供平反笑，长咏南陔诗。
异物自来驯，不起山林思。
霜月照庭户，晴云点阶墀。
致此非好玩，于焉卜期颐。
上堂问起居，秀色增两眉。

天道有消息，物理兼屈伸。
鸟匿定将击，龙蛰以存身。
卷舒虽不同，为用常相因。
老聃晞发时，恝然似非人。
肢体尚可堕，外物真埃尘。
信知犹龙姿，涵养知几春。
寂寥千载下，裔孙岂其伦。
磊落感意气，峥嵘富精神。
廼以晦自居，悠然返天真。
渔樵欲争席，鸥鸟行相亲。
形谍不可掩，眉端已津津。
风云一朝便，垂天起潜鳞。

北风号乔林，万象无容姿。
高标自有时，正与冰雪宜。
老干俨枯木，疏花粲横枝。
刻玉费天巧，不为俗眼窥。
托质在空谷，清高终见知。
论功鼎鼐间，枝头子离离。

我公廊庙姿，当为济时霖。
生材必有用，应物初无心。
异时百僚上，金貂耀华簪。
富贵恐不免，易退其自今。

阴阳持权或赢缩，运气循环更剥复。
忽惊寒凛袭重裘，元是祥霙散平陆。
登山不觉屐齿折，索酒仍催葛巾漉。
萧条贫居马为二，瑟缩冻坐龟藏六。
挥毫谩诧句中眼，对案常逢食无肉。
未谋南亩五百弓，浪说朱轮三十辐。
且欣膏润入郊原，为拯黔黎出沟渎。
敢将固陋测帝心，概想生灵皆子育。
将春欲放草木叶，成岁先须天地肃。
伊余平生贪静胜，有此一廛从穆卜。
应怜此地久憔悴，端向吾庐增煜煜。
巧随高下缀琪树，任逐横斜落云屋。
尘缘顿觉一羽轻，诗句但惊翻水速。
坐令欢意荡愁思，仍遣时寒破常燠。
嵇康醉状耸危石，卫玠羸姿立修竹。
排来一一尽连璧，环立诜诜皆冠玉。
晚风徐韵仍佩环，枯木无心亦冠服。
晓连青女增粲粲，夜映金波兼穆穆。
遮藏春色失斓斑，漏泄梅花有芬馥。
掀髯一笑万事空，细读君诗倒醽醁。

幽姿健骨两相看，二绝真成聚莫干。
好学纫兰供楚佩，琼琚端可胜金寒。

少年词赋客，昔与山翁游。
暂抑骅骝姿，聊伴盐车留。
幽坡赏春色，明月同高秋。
君才如鲍照，顾我非汤休。
木桃时一投，琼瑶三四酬。
可怜横海鳞，尺水难沉浮。
飘然拂袖去，形影那容求。
早莫哦君诗，书空复搔头。
迩来三年余，拟君荐经由。
长篇忽见遗，顿觉驱烦愀。
君马何大驶，追踪谪仙流。
锦绣满肠胃，词人孰能俦。
故将西子容，来贻嫫姆羞。
行看复坐吟，终日如軥辀。
安得君书斋，移来近前陬。
论文与谈笑，一释老者忧。
春禽昼聒聒，窗风夜飕飕。
怀君不成寐，频惊节物遒。
君文已造妙，君德当慎修。
谒帝明光宫，随珠那暗投。

树蕙余百亩，艺兰当路岐。
清风一披拂，香气无不之。
纫为楚累佩，辱我幽靓姿。
小草生涧底，雨露无恩私。
不入儿女玩，岁晚得自持。
所以古君子，清德畏人知。

佳木寄深坞，自与春有期。
幽姿谁复省，轩轩颇矜持。
真赏傥已逢，清香袭人衣。
士为知己死，此语良不欺。

不用胭脂涴玉姿，精神偏在月明时。
凭将一盏浇妆酒，博得花阴无限诗。

分来何处泉，注此团栾池。
有如大圆鉴，玉匣初开时。
莹然绝纤埃，万象见毫牦。
主人湖海士，曳杖日娱嬉。
应照两侍女，新妆弄妍姿。
亦复照主人，鬓发白丝丝。

缣素巧貌溪山姿，宝藏肯笑虎头痴。
何人夜半胠箧去，信为羽化无疑迟。
魏明不惜万夫力，凿山累土夸神奇。
景阳突起芳林苑，谷城文石光参差。
叶公好龙广射虎，大方安能不笑之。
至人于物特寓目，远象过眼心弗随。
我公看山正如此，肯趁儿童脚力疲。
胸中五岳镇地轴，眼底三辰昭旗旗。
擢由汉庭宠分钺，来抚蜀土初褰帷。
巫山一览窥妙处，写入长歌赓竹枝。
坐令十二峰增重，已觉气压嵩华低。
太室少室敢辈行，小孤大孤何儿嬉。
岱宗日观峻徒尔，昆仑天柱高安为。
出云作雨均有是，泥金镂玉彼一时。
所谓造化一尤物，不在九华真在兹。
中山前言恐遂废，公之妙论已四驰。
半语犹存大公正，蟠胸经济看设施。
要令利济均四海，无间山崖与水湄。
只今苍生方属望，休戚在公颦伸眉。
愿公更为天下重，所养自养观诸颐。
量陂谁复能澂挠，德表居然无磷缁。
岩石巍巍具瞻在，孰不叹仰声噫嘻。
又何必东望瀛，南望嶷，北有天后之峻岭，西有云表之峨嵋。
与公高名并不朽，配以今日巫山诗。

寒梅如高人，冰雪凛风期。
霜威凌万木，孤芳缀疏枝。
古来岁寒心，肯与时节移。
家家浣溪南，横斜映笆篱。
老树更崛奇，矫矫蛟龙姿。
中有调鼎味，几年江之湄。
征衫十年寒，霜蹄快追随。
先生羊叔子，到处英名垂。
对花有妙语，豪气无百卮。
兴来属湛辈，同出舂容诗。

瞥眼繁华处处空，寒林独透一枝红。
入时姿态人争羡，清韵须知冰雪同。

上饶甿俗醇且古，千室鸣弦方按堵。
黄堂丈人今循良，河南治平追鼻祖。
讼棠留景分清阴，炉篆方羊燕寝深。
笑谈了却邦人事，游戏翰墨惟书林。
自从真行易篆隶，草圣书绝驰极挚。
游云惊龙初振奇，渴骥怒猊争作势。
臣中第一兹谓谁，寥寥典则其几希。
丈人尺牍妙天下，臧去收拾生光辉。
作古要须从我始，直欲名家自成体。
手追心摹前无人，一扫尘踪有新意。
纵横经纬生胸中，落纸便与游丝同。
缲瓮茧车飞白雪，织檐蛛网破清风。
一行一笔相联属，姿态规抚骇凡目。
临池漫劳三十年，千兔从教后人秃。
旧闻吕向连锦书，百字环写萦发如。
惜哉淟汩已无考，盍使北面称台舆。
独步不复名相甲，端恨二王无此法。
只今四海书同文，使者来求至将押。

纷纷凡卉怯严冬，独有清姿对雪中。
拂幌更宜妆妩媚，巡檐谁惮履穿空。
南来未见传声使，东望方思避俗翁。
闻道联镳得幽趣，无因同醉玉堂东。

试因子墨赋瓌姿，独记朝容在一披。
著粉直嫌妆太白，只今何似梦中时。

逗晓乱山中，来寻古佛宫。
荷间留夜雨，松下进秋风。
瑞气旧如许，岩姿今亦同。
惺惺有盘石，应记主人公。

篮舆行尽白云层，来款禅居得小亭。
乱石引泉归曲涧，寒风吹雨过中庭。
四旁野色朝昏别，一览岩姿远近青。
宴坐蒲团作何想，光阴不复问尧蓂。

二年倥偬缓归期，漫作新亭接舞漪。
举郡定嗤推不去，故山已讶到何迟。
园官不属藜苋腹，花史好呈桃李姿。
待得浮萍是飞絮，谁能爱树一相思。

往夏新阁成，拔去园中葵。
万花间千蕊，十夫劳徙移。
群香颇猗狔，密影初参差。
烈日吁可畏，时雨不能滋。
未秋叶先陨，欲冬柯已萎。
虚蒙灌溉恩，无复嫣然姿。
啅雀飞且止，不肯登空枝。
寒螀守枯荄，未忍相弃离。
永怀斩新日，岂料憔悴期。
谁呼殷七七，来伴红裳儿。
金鼎一剂药，返魂庸可追。
春来作高亭，绿沼扬清漪。
旧蹊类陈迹，远圃分芳蕤。
结根旬浃间，生意浑熙熙。
微白李赋质，小红桃入肌。
柳条无颜色，已含烟雨眉。
游蜂相召引，有底渠先知。
地力固自若，大钧不偏私。
竞秀非机巧，向衰非钝迟。
万物理固然，飏芬须得时。

十载萧萧麋鹿姿，那知出守得同时。
黄山白水空孤讽，叠嶂双溪属好诗。
击柝晓传邾子国，举鞭春到习家池。
只今霖雨思贤佐，会见丝纶下王墀。

霜风激水蟹舍寒，渔火献俘清夜阑。
不烹五鼎若赊死，使之骨醉尤加餐。
尺半之鱼鳞六六，同入糟丘随小牍。
鼎来兼味口流涎，可使盘中食无肉。
浔阳从事姿南金，高山调古谁知音。
宁同娵隅作蛮语，生憎郭索多躁心。
檐头雪消春有意，洗盏开尊宜一醉。
持螯颇忆左手同，尺素不妨时遣使。

花栽趁上春，重趼疲双足。
何日对仙姿，分题同刻烛。

香浓逾粉质，碧腻素娥妆。
若使羊郎见，仙姿应并芳。

苕溪出天日，青云相鲜新。
春风舞绿净，镜滑无埃尘。
江山有英姿，生此第一人。
公贵当自致，名声谁与邻。

冀北百马一𫘝𫘨，沅江之鳖九肋稀。
海邑千室士半之，异材杰出今其谁。
有客有客气吐霓，行年五十缝掖衣。
青鞋白帽鬓未摧，笔下妙绝黄绢碑。
句中参彻后山诗，邂逅一见秋云披。
立谈展尽胸中奇，如刮眼膜如起痿。
便许握手论交期，看君有蕴未一施。
杜门却扫甘幽栖，草树薿薿含奇姿。
两堂对启白板扉，我时剥啄叩扊扅。
君出迎笑喜见眉，晴窗坐隠花影移。
茗椀未尽炉香迟，手弄麈尾风飔飔。
主人得意客忘归，嗟予懵学安所师。
矧复少也逢百罹，尚赖先德流余滋。
遗编烂烂星斗垂，墨犹未干吾忍窥。
梅花一咏偶弗遗，君能鉴赏了不疑。
惜哉不与君同时，生前未免俗子嗤。
身后有此名流知，呜呼吾意其何悲。

燕寝追遗事，沈疴叹积年。
未扶鸠杖起，已报鹿车悬。
显服登三品，荣名谢九迁。
英姿宁复见，归伴玉台仙。

任契丹，太行为家千叠山。
此山阻绝天下脊，中有义旅蛟蛇蟠。
任君本是良家子，身长七尺风姿伟。
心怀忠义欲擒胡，誓与群豪揭竿起。
时从数骑出郊坰，所向万人皆披靡。
不驱丁口不攫金，只取糇粮事储偫。
道遮天使夺牌归，佩牌夜易人不知。
往来燕赵数百里，徒手不假寸铁持。
夜半相逢沃州北，问知南使宁相厄。
倡言我辈抱雄图，郎主打围曾狙击。
时来左袒奋臂呼，十万儿郎一朝得。
劝君努力雪国雠，为我斩取单于头。
功成好爵皆君有，金印垂腰大如斗。

英姿卓荦众长兼，暂假威名镇峤南。
忽报邮音驰尺一，即看躔次近魁三。
照人风采谁居右，致主功名在立谈。
远俗岂知如许事，只言无计驻征骖。

岳镇古所录，兹山谅其遗。
忆从西江来，恍惚欣见之。
初疑春雨晴，云物出怪奇。
稍稍对岩壁，森森面岭奇。
纷纭类列障，散漫如连帷。
磅礴千里间，众景皆奔驰。
颇讶地轴涌，未觉天柱亏。
不让昆仑高，遂使泰华移。
诸峰七十二，磊砢略可推。
骈观拥佛髻，远睇凝蛾眉。
大或覆钟鼎，细亦铦刀锥。
石柜一何高，梯天此为墀。
崩腾铁马群，中有大将旗。
身居万石贵，气压累卵危。
雄杰亦莫状，清深亦余姿。
蛟螭护绝磴，草木忘四时。
岂知水晶宫，閟藏神所司。
阴崖彼何灵，颈断不敢悲。

台府填都会，乃与山水期。
青溪带秦淮，渺若万顷陂。
主公金闺旧，官曹日追随。
闭阁理万事，朱栏俯涟漪。
晴波纳远景，摇荡扶桑枝。
浩然江湖兴，颇与鱼钓宜。
风月朝暮佳，轩窗有余姿。
向来非无人，未发此段奇。
嗟我老病躯，时来瞩须眉。
停杯待举网，屡醉倒接{罒离}。
意适反无语，欠公壁间诗。
只今入幽梦，官居类鸡栖。
公亦那久留，濯缨咏来思。
不知凤凰沼，何如习家池。
新霜著群木，归舟飏旌旗。
寄言坐上客，酒至幸勿辞。

广寒仙子衣作裳，夜从宓妃款英皇。
朝游洛浦暮潇湘，红妆翠羽森成行。
仙姿不作时世妆，或凝朝霞艳秋霜。
临流顾影濯沧浪，游鱼属玉双鸳鸯。
长庚北斗相低昂，笑中如花语如香。
徘徊醉著清漏长，炯然开奁照湖光。
湖风吹水洒面凉，明珠落佩千鸣珰。
碧筒宛宛中可觞，为君行歌酌天浆。
瑶池玉井遥相望，归舟浮空月茫茫。

西北佳人绝代姿，倾城倾国未为奇。
自然冰雪生颜色，不用人间朱粉施。

霜降草花落，林柯亦纷披。
耿耿园中菊，煌煌发幽姿。
良夜积华露，花叶繁以滋。
风流贤史君，澹然与花期。
黎旦曳杖去，采掇欣忘疲。
佳色弥清兴，明艳侔晨𪸩。
雅尚已千载，神交此一时。
秉芬寄遐想，载咏闲居诗。
气清秋改容，景晏山益奇。
佳处要领略，忘言心自怡。
客来无可语，坐见花阴移。
夕英浮冻醴，痛饮须反卮。
归来北窗下，古风良可追。

闻说瑶池事渺然，那知此地有飞仙。
玉皇妙曲人何在，金鼎灵丹世莫传。
漫写风姿□俗眼，空余窟室奉炉烟。
何时了却公家事，一洗尘襟访洞天。

三秀标姿颖不凡，姓名联列紫微间。
已知凤穴梧栖稳，谁谓鹏程云路艰。
孔释当年亲抱送，由庄逸驾定追攀。
发挥更有文章伯，高压淮南大小山。

青山不世情，终日独我顾。
修竹岁寒姿，不受纤尘污。
开窗寄数椽，良以二者故。
出门欲求益，擿埴未识路。
屠酤难与语，余子安足数。
岂无王侯家，摇尾觊一遇。
自分踈懒性，初非俳优具。
由来势利交，朝且不保暮。
何如翳环堵，静对古人语。
从渠不我与，聊复吟梁甫。

山花弄春妍，紫雾巧映带。
凝羞香乍吐，颦蹙有余态。
芍药畏阳艳，愁红争敛黛。
幽姿小嫣然，已复倾下蔡。

秘馆白云边，来游记昔年。
黄冠姿槁甚，败屋意萧然。
访古知仙裔，看碑识汉镌。
危栏聊徙倚，风袂欲翩翩。

恶草不可近，恶虫不可逢。
草有有钩吻，入口裂其胸。
虫中有细腰，虿尾犹铦锋。
人生涉世故，得不戒游从。
澡心三峡浪，对面九疑峰。
相须济吾事，酝酿如酒醲。
一朝临利害，暗捷同机舂。
个中本无物，薄俗谁我容。
眷彼冰雪姿，气格天所钟。
蟠根便水石，作配宜竹松。
相看世味薄，清坐真意浓。
今时无胶漆，安得如駏蛩。
永结岁寒伴，馨香满蒙茸。
愿为管鲍友，莫继耳余踪。
可能辟三径，吾亦欲携筇。

嗟彼战国秋，风俗日以漓。
卓哉史氏女，粲粲兰蕙姿。
守贞奉慈母，克尽乌鸟私。
业贫不辞苦，击漂临清漪。
适尔遇丈夫，失路良可悲。
恻然为发筥，振彼穷途饥。
振穷乃所愿，越礼非所宜。
灭口葬鱼腹，此心天地知。
丈夫既得志，雪耻鞭平尸。
念此一日恩，仗节远来兹。
百金报无地，立马空嗟咨。
俛仰易陈迹，屈指万古期。
谁招地下魂，惟遗道旁碑。
雄辞吐激烈，粲若星贝垂。
吾生后谪仙，况乃驽钝资。
捧心学西子，取笑将奚为。
留题表贞义，庶几薄俗移。

巾冠堕城府，桔槔无休时。
胸脾贮黄埃，非复林壑姿。
涎流方外胜，秦人望轩羲。
万金买闲日，驾言一纾眉。
冒踏众俊场，更从百代师。
食鱼得河鲂，熊蹯佐其滋。
叆叆烟雨村，霜条出冰蕤。
乌鹊噪寒暝，玉立山差差。
置樽扶疏下，寿干虬蛟驰。
落蘂不动尘，初无犀骇鸡。
深酌起自劝，非族不在斯。
公行对宣温，云雾生攀跻。
能来玩墟落，匹马却盖麾。
蟠胸万䗖蝀，区寰眇毫丝。
以兹接群动，白羽坐指挥。
笑彼豢外者，组绂为之鞿。
他年驷马还，梅花当十围。
记此黄公垆，下车挽客衣。
未觉邈山河，一醉固大奇。

陋哉纨绮习，染人甚脂膏。
倾五湖三江，未易濯秽臊。
冰霜竹林游，粪土戎与涛。
富贵比贫贱，所去宁一毛。
公家全盛时，束带辖百寮。
朱轮照华欀，龟紫映翠貂。
绿帻走童奴，清弹沸娥媌。
连床不同梦，君乎吾愿交。
一觇鸾鹤姿，颇疑出衡茅。
神驹足万里，威凤心九皋。
夜窗四壁空，抱卷灯屡挑。
往往出妙语，遗音叶咸韶。
于此定不凡，举步即扶摇。
朅来署纸尾，丞哉叹徒劳。
官事竟何如，亦似是马曹。
置之勿复问，朝爽西山高。
北风送征骖，扰我心郁陶。
判此别袂难，愧彼漆与胶。
君去千仞冈，我归一枝巢。
升沉何必恨，书来慰萧条。

雷风画羲文，藻蘋冠周篇。
房帷预何事，圣贤论本原。
婉彼淑静姿，濯濯出水莲。
择归令德配，映世高名悬。
己子与他子，义在亦乳然。
箪食或见色，千乘尘泥捐。
裙裾具此见，生子岂不贤。
鬼神发潜光，慈母令问传。
当留千斛米，买酒浇青山。

诸天享备福，宫殿常随之。
骄王擅雄富，钟鼓具不移。
巨细无实相，一种生幻师。
君家数尺峰，在处供娱嬉。
衡嵩接几闼，岷峨入提携。
只作如是解，天地皆目瑿。
君言勿作剧，丐我琼琚词。
援毫不能奇，永愧崭绝姿。
烹茶炷炉薰，{山/酉}崒缭轻丝。
如云出涧壑，顷暂万国滋。
请以小喻大，人才亦如斯。
我无适俗韵，梦想怀崟{山/欹}。
借渠琳琅响，和我兰荃诗。
明朝谢冠服，云根有茅茨。

振奇欲何夸，颇疑造物者。
两山擘其间，放此江东泻。
不知太古前，宇宙孰坏冶。
疏凿著夏书，固自人力假。
巨崖切汉起，入眼惊见乍。
影临数州迥，根插九地隘。
积铁老风雹，巨焰莫镕化。
面恶骇夔魖，姿妍悦美姹。
城郭巧刻划，屏障工组画。
髻鬟直高绾，剑槊寒可□。
抗立拟分庭，孤撑独称霸。
骈罗纷儿孙，拱揖俨宾介。
盘空矫鸾鹄，饮溪走牛马。
裂绞贯钩鏁，翠项披绛帕。
碎砾星宿稠，乱石豹熊跨。
钱叠藓晕重，鳞坼树皮扯。
万甓累如甃，一桉平若砑。
宽博敞坛墠，斜倾覆檐庌。
悬空疑崩欹，丛密苦蒙絓。
中断路已尽，合处天无罅。
周遭窘汉围，赤露经秦赭。
怒觜忽横出，狂湍助喧骂。
突展壮士臂，交锋报睚眦。
飞瀑𦈌垂素，响溜锺调哑。
嵌窟谁剜刳，窍窦饱冲射。
阳光昼隠见，云气晓包藉。
烧余通鸟耘，微缺有蜗舍。
妇肩頳背筐，樵指虚枯槎。
岩葩浅深杂，山木高低亚。
月黑吼饥虎，竹深见眠麝。
猿捷菓垂接，禽轻枝倒挂。
往者国柄分，群雄用狙诈。
阻兵割方域，狂心各侈哆。
一夫比剑阁，百万戈甲卸。
负固不一姓，强嬴殒函华。
王灵今一家，女织男耕稼。
溪鱼肥入罾，村醪贱可贳。
舳舻日下上，何曾舍昼夜。
儒绅企荣途，行有不俟驾。
估客聚百货，乘时沽善价。
载考江发源，其微酌杯斚。
坤轴听回斡，阴机默操舍。
弥漫众流会，灌注一门下。
旁束状殊窘，屡曲意不暇。
腾涌山合沓，飘溅雪飞洒。
峻迅出暂顷，澄渟或时且。
积油黯覆盎，征鼙浩飞瓦。
日月在吐纳，雷电生叱咤。
蛟鼋护老湫，鸥凫狎浅汊。
涸涩苦穷冬，漩洑怖炎夏。
逆溯魄自褫，顺涉心犹怕。
茫茫苍溟浸，落落洞庭野。
万折期必至，愤屈当一写。
微官能我诱，里落腐鼠吓。
三年客中都，唯了湖山债。
万里徒往来，百艰每吁唶。
一滩一危恐，奔湍剧旋輠。
颠反常不持，疾风闪荷盖。
百丈偶绝牵，刃交俄失靶。
山行避涛濑，竟日劳髀胯。
假寐易成魇，惊呼亦多嗄。
瘦骨烦拄支，垢容招嗤怪。
忠信固凭倚，内省辄摧谢。
贝叶丐慈护，牲牢乞神嘏。
深惬唯壮观，此殆天所借。
曩贤近交臂，佳境倒啖蔗。
夷陵忆文宗，小却宁芥慸。
孟韩有正传，圣道识根派。
黄牛功配姒，法当祭之社。
辇石肆威怒，斯言吾久讶。
秭归傍云岑，地恶记人鲊。
重吊湘波魂，忠言弃土苴。
江蓠续遗些，异代称屈贾。
宁胡悯国艳，可忍千金卖。
却笑效颦女，炙面不肯嫁。
巴东仅三户，突兀著大厦。
一掷叹老张，岂但震盲聩。
峩峩神女峰，索漠古台榭。
纤辞秽高仙，宜诛未应赦。
行行到巫山，风烟郁桑柘。
瞿唐送残险，性命脱罟获。
关头跃马帝，炷香重再拜。
乡音近嶓岷，归梦绕松槚。
韩公喜见蝎，正比怒嗔蟹。
人情有夺移，适意固暂快。
妻孥知我还，欢呼及姻娅。
僮奴洁衣褠，争挈壶觞迓。
灵鹊占吉噪，金虫缀寒灺。
扫我钓鱼石，整我插书架。
栈羊拨香糈，蔬畦剪霜芥。
万事置勿问，但办供客炙。
人生寻尺地，蚁宫共世界。
一斑仅豹窥，大庖姑蚋嘬。
就令十年读，未胜行天下。
耳目异闻见，襟灵豁陋寡。
杜陵半九州，诗史入嘉话。
马迁多经践，有文资博雅。
吾惭笔墨斐，丝麻视菅蒯。
未能朋俦矜，粗足儿童诧。
尚及日南杯，呼春送腊蜡。

吾家老仙一世师，挺特风槩老不衰。
平生行己有本末，世人不知其天知。
急流勇退人恨早，纤尘恐污白玉姿。
精神强健腰脚轻，𩭹𩭹白发明鬓髭。
盘谷亭前一幅巾，子掖孙携翁笑歖。
无官一品钱满屋，汝辈持底逃寒饥。
指心一点物非物，向来所贮惟不欺。
殷勤宝此征后福，如印券契火灼龟。
我勤朴斲尔涂垩，障护风雨期勿隳。
庭前百拜领翁语，有毫发愧非翁儿。
季也才力百倍予，天之报翁或在兹。
得其一体敏且强，遇事雹落雷电驰。
莫嫌掾尉官职卑，正欲小试观异时。
弟兄赠言出寸丹，岂但趣和同儿嬉。
伯氏有德君子哉，发言不妄如发机。
叙文千字炯星日，是病苦者之神医。
愿子铭几铭盘盂，骅骝万里未易期。
悲莫悲于生别离，雁序可忍霜风吹。
丈夫远怀在门户，正使蚁聚终奚为。
酒阑上马飞鸟疾，我亦安能空郁郁。

六尺岩岩铁石姿，可怜一病不支持。
荒榛半垅独归处，暝霭数峰无见时。
未割尘缘聊洒涕，欲寻陈迹但哦诗。
萧萧秋雨山中夜，负我他年对榻期。

融和盎盎上双眉，旷度真成万顷陂。
岱华自高元地势，球琳不琢本天姿。
地方千里我无事，春满万家人不知。
预作去思无限意，攀辕送处似迎时。

猿臂将军数自奇，白头州县竟何为。
斲墁未尽成风巧，测管才窥泽雾姿。
流水绕除空日日，西山拄笏谩时时。
一杯相送贫无力，剩有新诗说去思。

君家绿溪上，岸曲溪成涡。
涡间石无数，水蹙相荡磨。
谁尝掬而戏，一一印指螺。
我欲往取之，拥此菖蒲窠。
石罂注新汲，幽姿发清哦。
夫子许饷我，往督书已多。
愿言速寄与，起此泉石疴。

人生本无事，况我麋鹿姿。
一堕世网中，永与林壑辞。
此行独何事，岂不为寒饥。
弱岁慕古人，颇觉世好卑。
那知齿发迈，终然此心违。
春风到山泽，鱼鸟亦知时。
我行何日休，流目瞻长岐。
且用陶翁言，一觞聊可挥。

珍藂压朝露，无人羞欲敧。
春风醉香骨，绰约不自持。
谁怜曲肱人，一笑遗弦姿。
不言意可了，君醉当勿疑。

妆淡洗逾靓，肌香薰不成。
皎然月露姿，一笑午景晴。
聊移梦蝶床，相对户不扃。
谁令风雨暴，睡起春纵横。

以我有限景，逐彼无涯知。
失足践畏途，投身试危机。
舟车日奔覆，定无丘与夷。
万古践此辙，嗟我与谁归。
仲仁古静者，怀璧照褐衣。
名途尝一戏，回首羞前非。
心如得坎水，不受狂风吹。
功名忧不免，当复定何之。
请观本无作，今复止者谁。
筑堂市门侧，著书园不窥。
蓬藋深一丈，图书周四围。
时有好事人，载酒问所疑。
攫金奋敏手，倚市夸妍姿。
回光时自照，何者非吾师。

寒崦人家碧谿尾，一树江梅卧清泚。
仙姿不受白眼污，风敛天香瘴烟里。
向来休沐偶无事，惟我亦游二三子。
弯埼曲径一携手，冻雀惊飞莫能委。
班荆劝客少延伫，酌酒赋诗相料理。
多情入骨怜闵殊，休倚横斜嚼冰蕊。
至今清梦挂残月，强作短歌传素齿。
韵高尚恨白难称，赖有君诗清且美。
天涯岁晚感乡物，归欤何时路千里。
枕楼一笛雪漫空，回首江亭泪如洗。

海底灵根石效奇，山经地志不曾知。
凝红幻出珠千颗，染紫装成玉一枝。
鹤骨龙姿随质见，鸾栖凤宿与香宜。
元戎高唱真难和，愧我年来笔力衰。

著庭谨护箨龙儿，养就坚高抗雪姿。

利欲醺人心，浓如饮醇酎。
沉湎死不休，宁论千日久。
岂知糟邱中，醒狂亦时有。
天地育万汇，亦各赋匹偶。
人情岂相远，好恶随妍丑。
集之年方壮，濯濯春月柳。
性独与人殊，无妇奉箕帚。
丈室夸醉梦，作诗诏朋友。
古来醉梦人，亡羊孰先后。
寒儒醉糟粕，酸涩宁可口。
庄生梦蝴蝶，幻境徒纷纠。
富贵得志士，列屋罗螓首。
象床粲锦幄，疏绮深朱牖。
酣寝唤不醒，鼻息春雷吼。
梅花霜雪姿，纸帐蔬荀臭。
问君有何好，甘作老鳏叟。
穷状徒累累，鸯债长负负。
犹如荷旃人，难论纯绵厚。
但问雪煎茶，何如羊羔酒。

能吏事深刻，商利谨毫厘。
俗吏趋期会，簿书自羁縻。
寥寥弦歌声，千古空余思。
还淳山水邑，令君丘壑姿。
邑民本无事，君亦何所为。
治己物自治，化行风荐移。
君复何所欲，读书常不足。
拄腹五千卷，插架三万轴。
曾未出毫芒，万室已蒙福。
堂东松竹林，昔时閟荒榛。
堂中灯烛光，昔时照红裙。
今何声吾伊，萧萧风雨晨。
问君有社稷，亦复有人民。
奈何独自苦，学道则爱人。

此君丘壑姿，不受世炎凉。
那知犹有用，未免斤斧伤。
矫揉加尺度，指绕百炼刚。
直节甘枕藉，凛气荐冰霜。
纨扇有用舍，杞杯真贼戕。
所用已卑贱，幸升君子堂。
用之苟非人，珪璧污闺房。
君家鸿鹄群，风雨今对床。
故令厕其间，贵贱可两忘。
他时飞雪或不常，烦君拂拭悬虹梁。
除非高士延孺子，无令年少辱真王。

修途转清溪，孤村带寒日。
潇洒竹间亭，意行成小立。
宾主莫谁何，悠然良自适。
俄有贵公子，胡骢摇宝勒。
下马相劳苦，呼酒道畴昔。
遂令麋鹿姿，颇为人物色。
佳实进霜坚，异酿引寒碧。
兴尽还独归，沙头寒月白。

万生总总各殊禀，中间变化通希夷。
大椿一万八千岁，蟠桃结实千年期。
虽云阅世最久远，要自与物同推移。
不如长松老为石，仙家旧事尤瓌奇。
尝闻道士马自然，曾见天宝观前屈铁枝。
指云此木三千年，去后合变坚凝姿。
当时山上五里松，龙拏虎蹲相与蜕化无余遗。
六丁夜半奉玉敕，雷公{石韱}磹轰取之。
阳侯河伯亦好事，洪涛巨浪移荒陂。
至今空山断壑所，遗者一块未许千金窥。
壶山柏木不足道，康干节理由人为。
何如此石最耐久，万年千载无成亏。
上不为女娲补天阙，下不为颛皇搘地维。
直将送似广成子，日与西母对坐同盘嬉。
蓬莱海水会清浅，广成之寿无穷时。

岁寒三友要君知，不比凡花儿女姿。
颇爱槎枒却高古，正嫌纠结玷幽奇。
豪夸何用锦为障，潇洒须添露作帷。
可是道人多事在，横斜请看昔贤诗。

写竹如草书，患俗不患清。
画梅如相马，以骨不以形。
墨君曩有文夫子，蝉腹蛇跗具生意。
当时一派属苏公，雨叶风枝略相似。
花光道人执天机，信手扫出孤山姿。
陈玄幻却西子面，此妙俗士那能知。
近时赏爱杨补之，补之妩媚不足奇。
李生于梅却有得，高处自与前人敌。
倒晕踈花出古心，暝云暗谷藏春色。
我一见之三叹息，意足不暇形模索。
君若欲求之点画，胡不去看江头千树白。

宴坐帘旌卷翠微，朝昏万变发新姿。
锦囊莫怕岚霏湿，带取风光入凤池。

本是蓬筚姿，偶作帝王客。
日日上金门，时时分玉食。
自忘身世贱，不觉仙凡隔。
几多贤达人，饥寒卧空泽。

犀庭渊角凛英姿，褒鄂凌烟想画时。
建武堂深闲缓带，筹边楼迥静哦诗。
曾乘神骥参天仗，还插宫花赐宝卮。
今日北门方借重，九重久已结深知。

玉瓣金心磊落花，天姿高洒出常葩。
标名大笑缘何事，开口相逢有几家。

仙事不可考，灵踪閟幽微。
我怀采芝人，寤寐心目怡。
松阴月华冷，竹露晨光晞。
福地萃七贤，语屑落霏霏。
凤鸣怅莫闻，鹤驾邈难追。
斲石出秀句，神物尚凭依。
眷兹玄云英，挺然柱石姿。
孰能鞭万牛，挽此岁寒枝。
臧孙信有后，深慰鲁人思。

十年梦不到丘壑，清坐喜看寒瘦姿。
玉立一峰森黛色，虬蟠九节漾风漪。
涓涓月露欲生处，漠漠溪云未散时。
却笑轻狂桃李眼，臞仙风韵不能窥。

山灵从何来，崩腾跃万马。
初疑夫差军，水犀光照夜。
又疑阏于战，声撼武安马。
森然毛骨竦，舌拄不能下。
对此神骖姿，可以一战霸。

落日郊原独杖藜，偶寻萧寺坐移时。
下临稻垄如棋局，细数僧房似蜜脾。
风里长松能远韵，霜余残菊尚多姿。
因吟竹院诗人语，笑我劳生力已疲。

相从何必早，白头或如新。
登门虽尚疏，数面自成亲。
昨者始见公，凛然须如银。
败席留煮茗，寒厅无杂宾。
平生事贤意，寸心渴生尘。
乐哉得所从，贫病忘吟呻。
恭惟大雅姿，信是邦国珍。
广文旧官长，二纪转鸿钧。
恩仇快报复，祸福出笑颦。
同舍事容悦，腰佩玉麒麟。
群谀更得志，后来如积薪。
于时公淡如，位屈道则伸。
法宫亲决事，收召极海滨。
人才方杂沓，公仕益逡巡。
欲以贵祝公，公岂慕要津。
欲以穷托公，公岂私贱贫。
颇欲述古谊，劝公勿爱身。
此又公所存，岂待贱子陈。
高颿泊江渚，岁晚风雨频。
愿言添衣裘，寒阴能薄人。

岁暮涪江水归壑，白沙渺然石荦确。
蜀天常燠少雪霜，绿树青林不揺落。
阑干诘曲临官道，烟霭参差望城郭。
打鱼斫脍修故事，豪竹哀丝奉欢乐。
乐莫乐于新相知，美人一笑回春姿。
四方本是丈夫事，安用一生无别离。

奔走人间无已时，夜窗喜对出尘姿。
移灯看影怜渠瘦，掩户留香笑我痴。
冷艳照杯欺曲蘖，孤标逼砚结冰澌。
本来难入繁华社，莫向春风怨不知。

与梅同谱又同时，我为评香似更奇。
痛饮便判千日醉，清狂顿减十年衰。
色疑初割蜂脾蜜，影欲平欺鹤膝枝。
插向宝壶犹未称，合将金屋贮幽姿。

园古逢秋好，身闲与懒宜。
空堂赏疏豁，重阁望参差。
竹粉有新意，松风含古姿。
低回惭禄米，官事少于诗。

巢燕成归秋景奇，颇容老子醉哦诗。
山晴更觉云含态，风定闲看水弄姿。
痛饮何由从次道，并游空复忆安期。
天涯又作经年客，莫对青铜恨鬓丝。

国家一从失西陲，年年买马西南夷。
瘴乡所产非权奇，边头岁入几番皮。
崔嵬瘦骨带火印，离立欲不禁风吹。
圉人太仆空列位，龙媒汗血来何时。
李公太平官京师，立仗惯见渥洼姿。
断缣岁久墨色暗，逸气尚若不可羁。
赏奇好古自一癖，感事忧国空余悲。
呜呼安得毛骨若此三千疋，衘枚夜度桑干碛。

造物困豪杰，意将使有为。
功名未足言，或作出世资。
姚公勇冠军，百战起西陲。
天方覆中原，殆非一木支。
脱身五十年，世人识公谁。
但惊山泽间，有此熊豹姿。
我亦志方外，白头未逢师。
年来幸废放，傥遂与世辞。
从公逰五岳，稽首餐灵芝。
金骨换绿髓，欻然松杪飞。

秋暑侵人气力微，焼香高枕掩斋扉。
弄姿野花晴犹敛，作态江云晚未归。
身外极知皆梦事，世间随处有危机。
故山松菊今何似，晚矣渊明悟昨非。

城中望西山，爽气固可致。
不如山中行，衣屦染浓翠。
使若资高逸，鐡马奏横吹。
平郊何旷荡，修竹亦清閟。
既闻苏门啸，遂挹浮丘袂。
似嫌太清绝，开宴尽主意。
戏留楚台云，宝靥鬭姿媚。
珠贯按歌声，泉涌发诗思。
归来殊不倦，吏牍阅千纸。
却笑江左人，把酒辄遗事。
下客亦未衰，尚可提万骑。
安能学胡公，危苦寄鹤翅。

涸池积槁叶，茆屋围疏篱。
可怜庭中梅，开尽无人知。
寂莫终自香，孤贞见幽姿。
雪点满绿苔，零落尚尔奇。
我来不须晴，微雨正相宜。
临风两愁绝，日暮倚笻枝。

朝阳照城楼，春容极明媚。
走马蜀锦园，名花动人意。
严妆汉宫晓，一笑初破睡。
定知夜宴欢，酒入妖骨醉。
低鬟羞不语，困眼娇欲闭。
虽艳无俗姿，太息真富贵。
结束吾方归，此别知几岁。
黄昏廉纎雨，千点裛红泪。

蜿蜒回顾山有情，平铺十里江无声。
孕奇蓄秀当此地，郁然千载诗书城。
高台老仙谁所写，仰视眉宇空峥嵘。
百年醉魂吹不醒，飘飘风袖笻枝横。
尔来逢迎厌俗子，龙章鳯姿我眼明。
北扉南海均梦耳，谪堕本自白玉京。
惜哉画史未造极，不作散发骑长鲸。
故乡归来要有日，安得春江变酒从公倾。

水边小丘因古城，上有巨竹数百个。
一径蛇蟠不容脚，平处乃可十客坐。
袅袅共看风枝舞，簌簌时听春箨堕。
古佛不妆香火冷，瘦僧如腊袈裟破。
门前西去长安路，日夜舳舻衘尾过。
老夫本乏台省姿，且就清阴曲肱卧。

盐车心愧渥洼姿，邂逅风云妄自期。
啮雪岂无归汉日，饭牛犹有相齐时。
君看短褐琴横膝，谁许峨冠剑拄颐。
白发萧萧虽惫矣，时来或将渡辽师。

春晚城南十里陂，亭亭独立见奇姿。
品流不落松竹后，怀抱惟应风月知。
旋拂乱云成小伫，重携芳榼卜幽期。
佳人空谷从来事，莫恨桃花笑昔时。

雪色混青冥，搴帏宿酒醒。
龙蛇缘古木，凤鹄舞幽庭。
密势因风力，轻姿任物形。
公堂何寂寞，横案对玄经。

昔闻桓司马，娶妾貌甚都。
其妻南郡主，悍妒谁与俱。
持刀拥群婢，径往将必屠。
妾时在窗前，解鬟临镜梳。
鬒发云垂地，莹姿冰照壶。
妾初见主来，绾髻下庭隅。
敛手语出处，国破家已殂。
无心来至此，岂愿奉君娱。
今日苟见杀，虽死生不殊。
主乃掷刃前，抱持一长吁。
曰我见犹怜，何况是老奴。
盛怒反为喜，哀矜非始图。
嫉忌尚服美，伤哉今亦无。

前时京师来，对马尝相揖。
埃尘正满衢，笑语曾未及。
虽然恨莫亲，往往闻风什。
星斗交垂光，昭昭不可挹。
独哦秋露中，岂顾衣裘湿。
酒杯轻宇宙，天马难羁絷。
今朝我还都，但见交朋泣。
借问泣者谁，曼卿魂已蛰。
堂堂豪杰姿，遂尔一棺戢。
君生寒月明，君没寒月入。
月入还复升，精魄宁未集。
孤坟细草遍，翠碣嗟新立。

淮上一相遇，忆在京都时。
虽惊岁月换，未改松桂姿。
童侍两三人，瓶锡相与随。
自言东越来，箧中多好诗。
文字皆妥帖，业术无倾欹。
前辈尝有言，清气散人脾。
语妙见情性，说之聊解颐。
始推杼山学，得非素所师。
此固有深趣，吾心久已知。
横琴乃玄悟，岂必弄鸣丝。
古乐众少听，谁知彼吹箎。
师旷没世后，伯牙众身悲。
愿同黄鹄举，远归沧海涯。
老骥虽不病，长坂安可驰。
天台况奇胜，日夕劳梦思。
尚忝齿缨绶，终年趋路岐。
俯愧渊中鱼，游泳水之湄。
仰羡云间鸷，凌厉辞絷维。
居尝起斯念，未去情不怡。
今朝更道旧，感怆各嚬眉。
同游谢公门，远想袂霑洟。
惜哉胡不仁，碎彼东方琪。
又出数纸书，手泽尚可披。
眷眷畴昔意，于今当语谁。
复遗三百言，玩味自挽髭。
序事尽成故，慨吟良有资。
其词何亹亹，宛若对风规。
冷然耸心目，不觉整冠緌。
重以超俗韵，顾予贱职司。
是犹猿鸟情，并此驽枥卑。
报投仍勉强，实谬匠者为。
应哂不量力，短兵兹已疲。

当时植珍木，岂是昧前规。
废宅长春草，故山存旧碑。
已嗟良璧毁，安识古松姿。
叔子每怀慕，此心空自知。

植干森然美在庭，更怜相倚自青青。
翠姿且有干云势，岂是孤生向远坰。

东国春归早，南园百卉宜。
萱芽开翠颖，杏萼破烟姿。
青垅将鸣雉，乔林未啭鹂。
石尤风莫起，芳物畏君吹。

楚人住处将为援，越使传时合有诗。
常是腊前混雪色，却惊春半见琼姿。
笛吹远曲还多怨，风送清香似可期。
我欲细看持在手，谁能为折向南枝。

如逢仙圃风，飘飖奋双翅。
拊节余欲助，和歌谁尔类。
但看矫然姿，固于流雪异。

前日为新婚，喜今复悲昔。
阃中事有托，月下影免只。
惯呼犹口误，似往颇心积。
幸皆柔淑姿，禀赋诚所获。

太尉关河杰，飞腾亦遇时。
中原方荡覆，大计易差池。
素壁龙蛇字，空山熊豹姿。
烟云千万叠，求访固难知。

五客围一炉，夜语穷幻怪。
或夸雷可斫，或笑鬼可卖。
或陈混沌初，或及世界壊。
或言修罗战，百万起睚眦。
余谈恣搜抉，所出杂细大。
风云堕皮帻，幽坎窥铁械。
群号起古聚，孤泣出空廨。
妖孤冠髑髅，掩袂弄姿态。
空𫐕伏逸囚，夜半出窃嘬。
虽云多闻益，颇犯绮语戒。
不如姑置之，投枕休困惫。
明当挂祠衣，仆仆愁亟拜。

将军胸中备文武，鐡马黄旗玉关路。
羌胡可灭心自知，富贵有命才可与。
夺官置之三峡中，空山猿鸟同朝暮。
道逢奇士握手谈，明日家人不知处。
平生心事一丹灶，万里生涯两芒屦。
东嘉古寺卧高秋，时有巢仙来叩戸。
山中岂识故将军，但怪英姿凛不群。
电眼猬须长八尺，论丹说剑气凌云。

入冬已两旬，泽国霜始𫕥。
可怜青青草，一夕生意尽。
嗟予蒲柳姿，去日若飞隼。
草衰有复荣，我发宁再鬒。
微官虽置散，束带终自悯。
渐退用妇言，千载付一哂。

往年出都门，誓墓志已决。
况今蒲柳姿，俛仰及大耋。
妻孥厌寒饿，邻里笑迂拙。
悲歌行拾穗，幽愤卧啮雪。
千岁埋松根，阴风荡空穴。
肝心独不化，凝结变金铁。
铸为上方剑，衅以佞臣血。
匣藏武库中，出参髦头列。
三尺粲星辰，万里静妖孽。
君看此神奇，丑虏何足灭。

它人作陵邑，榜笞朝暮急。
王子乃不然，袖手万事集。
它人西入都，竞裁丞相书。
王子掉头去，长沙万里余。
问子谋身无乃左，凛如霜松姿磊砢。
屈原贾谊死有灵，计此两人心独可。

梅花吐幽香，百卉皆可屏。
一朝见古梅，梅亦堕凡境。
重叠碧藓晕，夭矫苍虬枝。
谁汲古磵水，养此尘外姿。

寿考如富贵，初亦不自知。
邂逅偶不死，亦或至期颐。
予少多疾恙，五十已遽衰。
齿摇颔须白，萧然蒲柳姿。
俛仰忽二纪，卧病实半之。
富贵不可求，寿亦岂汝私。
万事付自然，孰为乐与悲。
惟当老益学，易箦以为期。

郊居四十年，草木日夜长。
乔松已偃盖，稚松出蓁莽。
儒生学仁义，敢废自培养。
郁郁栋梁姿，拔地当百丈。

英姿爽气宇邛州，虽古人中岂易求。
六月长途将暍死，一天风雹起龙湫。

视夜明星高，蝉声满庭树。
残骸幸差健，散发穿两屦。
岩扉手自开，曳杖得徐步。
碧瓦浮青烟，圜荷泻残露。
草木无俗姿，鸡犬共幽趣。
儿来问晨炊，一笑挥使去。

珥貂中使传天语，一片惊尘飞辇路。
清霜粲瓦初作寒，天为明时生帝傅。
黄金饰奁雕玉觞，上尊御食传恩光。
紫驼之峰玄熊掌，不数沙苑千群羊。
通天宝带连城价，受赐雍容看拜下。
神皇外孙风骨殊，凛凛英姿不容画。
问今何人致太平，绵地万里皆春耕。
身际风云手扶日，异姓真王功第一。

秀目大头颅，英姿举世无。
平生一瓦钵，何处有天厨。

鸾胶𢭏松烟，成此金石姿。
虽以刚故折，挺特终不移。
微功在简册，敢惜身蹈危。
虽非破砚文，永世亦有辞。

晚生常恨不从公，忽拜英姿绘画中。
妄欲步趋端有意，我名公字正相同。

会心不在远，顷步便得之。
长风吹月来，清影落半池。
屋头见木叶，玲珑剪琉璃。
红尘绊两足，大笑儿辈痴。
老禅挽我游，高论方轩眉。
潘郎忽鼎来，谈诗解人颐。
晚诵云髻篇，濯濯余春姿。
想见篇中人，清润如君诗。
笑我两枯木，独与三冬期。

松楸百年哀，霜露终岁悲。
天地岂汝偏，鬼神谅无私。
孤穷罪当尔，我今怨尤谁。
噎绝梦自语，伶俜影相随。
岂无一经传，政坐五鬼嗤。
凿枘共龃龉，榛荆费耘耔。
付畀逾丘山，奉承劣毫厘。
生男九族欢，所愿作门楣。
时命有大谬，生男竟何裨。
匏瓜谩枵腹，蒲柳无真姿。
蹙缩高颧颊，萧骚短髯髭。
贫病老岁月，斗杓坐成移。
晓风凄以寒，帘幕相纷披。
月星炯我冠，雾雨泫我衣。
焄蒿奉祠事，苦泪落酒卮。
逝者日已远，生者日以衰。
羸骖驾九折，日暮抱长饥。
岐路正巉绝，耿耿谁当知。

芍药有国色，酴醿乃天香。
二妙绝世立，百草为不芳。
先生绝俗姿，风味本无双。
年来悟结习，欲试安心方。
天魔巧伺便，作计回刚肠。
多情开此花，艳绝温柔乡。
道人为一笑，正尔未易忘。
呼童葺荷芷，择胜开轩窗。
啼鶑不愁思，游蜂亦猖狂。
百年颦呻顷，共此过隙光。
朝为春条绿，暮为秋叶黄。
把玩尚无几，况以忧愁妨。
愿言秉烛游，迨此春宵长。

人间佳风月，浩浩满大千。
俗子不解爱，我乃知其天。
以此有尽姿，玩彼无穷妍。
受用能几何，北溟一杯然。
天公尚龃龉，不肯畀其全。
卧病窘诗料，坐贫羞酒钱。
琼楼与金阙，想像屋角边。
如闻真率社，胜游若登仙。
四者自难并，造物岂我偏。

我友蓬蒿士，却扫谢四邻。
内无三尺童，外无双蒲轮。
岂非骐骥姿，执辔难其人。
无衣可御冬，忍寒待阳春。
仰云发永叹，夜作寒螀呻。
奓户劝之起，怀宝善自珍。
秋月耿清夜，秋风卷曾云。
佳哉为谁欤，定为我与君。
莫嫌酒味薄，聊复相欢欣。

嫣嫣芙蓉花，秀出清霜晨。
众卉已昨梦，孤芳若为新。
寒蜂无儇飞，一笑静自珍。
谁令婵娟姿，堕此寂寞滨。
绝世贵独立，后时莫酸辛。
回风佐小舞，薄日生微醺。
即事亦足乐，何必桃李尘。

苍筠如苍玉，乡是磵壑姿。
朅来西窗下，死生付污泥。
虫缘有病叶，土瘦无新枝。
太阳岂我偏，檐影为蔽亏。
昔如松柏独，今作蒲柳衰。
暮夜风雨急，岁晏谁与归。

屋东双梧桐，婉娩无真姿。
朝为春风条，暮为秋霜枝。
夜久风叶鸣，惊鹊一再飞。
梧桐不足愁，会有明年期。
人老真可叹，宁复游冶时。

君不见东林怪蔓之诗三百年，字如金绳铁索相纠缠。
不如李侯灵石句，笔阵压倒长城坚。
藤阴诗律两秀发，此段奇事今无前。
吾闻草木未有不黄落，雨荒霜倒相后先。
绵绵紫藟天所寿，风雨不动常苍然。
坚姿绝邻傲一所，深本无极融三泉。
腾虬舞蛟矫欲去，流苏络带翩如仙。
班荆芘藾得吾党，酌泉共吸杯中天。
诗成一斗属太白，擘笺挥扫如云烟。
北门西掖君自有，坐拥红药然金莲。
山腰涧底莫濡滞，早晚天风吹蜕蝉。

积雨倏然晴，秀野若新沐。
芳草径寸姿，中有不胜绿。
萋萋路傍情，颇亦念幽独。
驱马去不顾，断肠招隠曲。

天壤郭有道，文献今在兹。
啄啄家鸡群，见子野鹤姿。
尘笼万里心，择食中夜饥。
拙宦避捷径，瘴风吹鬓丝。
平生杏园友，把酒天南陲。
何敢吏朱浮，但喜见紫芝。
问君今何适，旧圃余荒畦。
提携汉阴瓮，岁晚俱忘机。
勿开衡山云，恐惊隠沦栖。
定肯从君游，岁晚攀桂枝。
我亦理吴榜，春湘绿蘋齐。
风蒲为谁落，之子同襟期。
丁宁祝融峰，将迎两枯藜。
一望五千里，共洗蛮烟悲。

大山如墙缺，小山如冢累。
众山直下看，方知此峰危。
木末见夔峡，一沟盎春泥。
中有天下险，造化真儿嬉。
峰顶不满笑，舟中鬓成丝。
登高尚超览，况乃绝俗姿。

堕地锦{衤朋}茁，解衣温玉姿。
来偿食竹债，大胜伏雌炊。
少日羹藜子，老来煨芋师。
盘餐登异味，指动已先知。

洛花肉红姿，蜀笔丹砂染。
生绡多俗格，纸本有真艳。

国絫丁年盛，天开甲观祥。
黄离增焕炳，赤伏衍明昌。
一日三天见，元辰万国康。
姿神辉玉裕，德业灿金相。
书圣规宸藻，文心俪汉章。
乾坤参久大，日月并升常。
祖武瞻兴庆，亲庭拱未央。
晨昏两慈壶，诗礼一贤王。
道统家传正，炎图国本强。
桑弧仍穀旦，铜律又清商。
旧事兰猗殿，新凉桂子香。
黄华先浥露，青女缓行霜。
史贺星同轨，农歌稼涤场。
与龄占梦帝，多祜叶思皇。
磐石重山固，灵源少海长。
三宫同寿域，岁岁颂无疆。

莫笑眠常早，还怜起不迟。
秾香温夜气，小雨湿春姿。
瘦比中年甚，寒惟病骨知。
羡渠儿女健，绕屋探南枝。

子在人每憎，子亡憎者恻。
自吾失此友，但觉生意息。
犹解梦里来，岂子馀此忆。
死生知有无，贤圣或未测。
浑作白日看，不记夜许黑。
尚怜紫鸾姿，未举先折翼。
只惊玉雪容，冷面带古色。
梦泪觉犹湿，悲罢喜有得。

病身柴立手亦龟，不要人怜天得知。
一寒度夕抵度岁，恶风更将干雨吹。
作祥只解诳饥腹，催老偏工欺短髭。
透屋旋生衾里铁，隔窗也送砚中澌。
揽衣起看端不恶，两耳已作冻菌危。
似明还暗静复响，索我黄绢挥乌丝。
误喜家贫屋骤富，不道天巧人能为。
忽思向来旅京国，瘦马断鞭包袖持。
红金何曾梦得见，茧生脚底粟生肌。
残杯冷炙自无分，不是不肯叩富儿。
独立西湖望东海，海神驾雪初来时。
眼花只怪失天地，风横并作翻帘帏。
飞来峰在水仙国，九里松无尘土姿。
只欠杖头聘欢伯，安得醉倒衣淋漓。
犹遭天子呼野客，催班声里趋丹墀。
如今四壁一破褐，雪花密密巾披披。
诗肩浑作远岭瘦，诗思浪与春江驰。
茅柴乞暖却得冷，聊复尔耳三两卮。
东坡逸足电雹去，天马肯放牦牛随。
君不见溧阳县里一老尉，一句曾饶韩退之。

四序各自佳，要不如春时。
何必花与柳，始爱春物熙。
今晨驾言出，从公南山西。
泥软屦自惬，风嫩面不知。
寒草动暖芽，晴山余雨姿。
水日亦相媚，蹙纹生碎晖。
鸟声岂为我，我听偶自怡。
出门初惮烦，载涂乃忘归。
但令我意适，岂校出处为。
路人见我揖，属我有所思。
我不见其面，信口聊应之。
徐悟恐忤物，欲谢已莫追。
我率或似傲，彼愠独得辞。

树恰人来短，花将雪样看。
孤姿妍外浄，幽馥暑中寒。
有朵𥮾瓶子，无风忽鼻端。
如何山谷老，只为赋山矾。

老凤苍然姿，雏凤锵然鸣。
一见渠父子，令人英气生。
大尚傲一世，不肯揖公卿。
小尚刷羽毛，势欲追风鹏。
吾州八千士，下笔电雹声。
小尚洒墨汁，一笑万人惊。
姓名登天府，纸价高帝城。
勗哉更摩厉，制胜在此行。
相遭又相别，勿作儿女情。
舟行得秀句，寄我增双明。

议论千千古，胸怀一一奇。
非关时弃我，不肯我干时。
老鹤云间意，长松雪外姿。
平生独知命，冷眼看人痴。

梅花耿耿冰玉姿，杏花淡淡注燕脂。
两花相娇不相下，各向春风同索价。
折来双插一铜瓶，旋汲井花浇使醒。
红红白白看不足，更遣山童烧蜡烛。

新葺怀古堂，旧临郭璞池。
去岁夏徂秋，无日不此嬉。
茨菰无暑性，芙蕖有凉姿。
今年池水干，老子来遂稀。
岂惟来不留，亦复去靡思。
朝来偶一到，又觉景特奇。
水含霁后光，荷于风处欹。
便有白鸥下，惊起翠羽飞。
方池滟窗东，长池横檐西。
红绿向背看，觞咏朝夕宜。
此堂初无情，此池谅何知。
如何涉斯世，乖逢亦有时。

吾侪来都下，将逾三十春。
不闻此画塑，想子得亦新。
兹寺临大道，常多车马尘。
设如前日手，晦昧已惑人。
曷分今与古，曷辩伪与真。
闽缁图凤姿，越释弹龙唇。
但知五彩烂，徒谓五音淳。
熟识商声高，孰惊眸子神。
不能评谱品，索玉翻得珉。
二君才调高，言若羽翮振。
将令寻常工，千岁传不泯。

平生好书诗，一意在抱椠。
既无鈌云剑，身世遭黮黭。
耻游公相门，甘自守恬淡。
妻孥每寒饥，内愧剧剜憯。
时赖二三友，乞米慰穷惨。
虽然情怀恶，亦未废诵览。
如负会稽辱，欲雪效尝胆。
作文持与人，百不得一颔。
圣犹嗜好殊，独取菖蒲歜。
我愚希六义，将使鬼神感。
譬彼捕长黥，区区只持窨。
青天挂虹霓，踊跂不可擥。
太华五千仞，妄学巨灵撼。
幸且同蛙黾，近乐在井坎。
苍发况种种，存非卫髦髧。
吴侯琅玕姿，而来视乱菼。
凤皇五色毛，曷羡未翅蝻。
染夏有正采，安用此浅黪。
乃知叔度陂，万顷见澄澹。
孟轲患为师，薄劣亦何敢。

幽人非爱山，出山将何之。
山居种兰蕙，岁寒久当知。
初艺止百亩，余地惜奚为。
先生无广居，千岩一茅茨。
四面祇艺蕙，中间才置锥。
锐绿纷宿丛，修紫擢幼枝。
孤干八九花，一花破初蕤。
西风澹无味，微度成香吹。
灯梦得幽馥，月写传静姿。
我欲掇芳英，和露充晨炊。
眷然恻不忍，环玩自忘饥。
岂无众花草，不愿秋不迟。
种时乱不择，岁晚悔可追。

继照姿天纵，分阴学日勤。
橘中招绮夏，瓜处屏伾文。
老别鱼竿月，来依鹤禁云。
还将古为鉴，聊当野人芹。

我昔山林人不识，或疑谪仙或狂客。
仰看青天不看人，醉里那知眼青白。
一携破砚入长安，素衣成缁绿鬓斑。
上林麒麟著野马，沧洲鸥鹭缀孔鸾。
汉宫威仪既不入贵人样，灞桥风雪又不见诗人相。
不须览镜照清溪，我亦自憎尘俗状。
叶君着眼秋月明，叶君下笔秋风生。
市人请画即唾骂，只写龙章凤姿公与卿。
肯来为予写衰貌，掷笔掉头欣入妙。
相逢可惜迟十年，不见诗翁昔年少。

石友拳然万仞姿，竹君啸处一川漪。
更无二客随巾屦，谁见先生觅句时。

盥漱已云毕，危坐正冠衣。
揽镜忽见我，不识我为谁。
自倚身尚强，不悟年已衰。
举头视嘉木，向人惨无姿。
我欲诉渠老，渠乃怀秋悲。
木悲不解饮，瑟瑟声怨咨。
我且呼麹生，细细斟酌之。
我醉不知我，更知春秋为。

清晨上碧落，亲手启后户。
斜东见西山，粹碧无纤雾。
须臾半崦间，冉冉动微絮。
吹作千峰云，立变万姿度。
正北寻米山，遥隔一片雨。
亭亭如仙子，晓起澣月露。
天衣异人世，一色制轻素。
两山谁不奇，裴回未能去。

晓日秋山破格奇，青红明灭舞清漪。
画工着色饶渠巧，便有此容无此姿。

山思江情不负伊，雨姿晴态总成奇。
闭门觅句非诗法，只是征行自有诗。

长亭深处小亭奇，杂花粗蕤亦有姿。
羊角豆缠松叶架，鸡冠花隔竹枪篱。
不辞雨卧风餐里，可惜橙黄橘绿时。
行到前头杨柳迳，平分红白两莲池。

近山浅绿远深青，两样风姿一样清。
似怨朝阳卷云雾，被侬看着太分明。

去秋行部惨山容，得似春山意态浓。
嫩绿峰当新雨后，乱红花发烂晴中。
仙姿玉骨丹青写，雾鬓风鬟锦绣幪。
染得笔头生五色，急将描取入诗筒。

灵山相识已平生，雨后精神见未曾。
一朵碧莲三万丈，数来花片八千层。
云姿雾态排天出，竹杖芒鞋欠我登。
羡杀峰头头上寺，厌山不看是诸僧。

山已多姿了，云仍太劣生。
浓横半岭白，淡扫数峰青。
照水影颠倒，迎曦时晦明。
吾泓不孤杀，天赐碧瑶屏。

际晚溪游暮欲归，追凉逐胜却成迟。
月如醉眼生红晕，山作愁眉带淡姿。
天下无人闲似我，秋边有句说从谁。
弟兄一再更相送，行到更深笑不知。

今日偶不饮，无事亦有思。
偶然举一杯，事至我不知。
岂独忘万事，此身亦如遗。
此酒本何物，秫先曲还随。
饭秫祗醒眼，嚼麹无醉时。
秫麹偶相逢，清泉媒妁之。
不知独何神，幻出忘世姿。
庄周不须周，惠施不须施。
贵贱与死生，不齐元自齐。
我本非搢绅，金华牧羊儿。
祗坐读诗礼，一出不得归。
归来今四年，似早其实迟。
海中无蓬莱，蓬莱在酒池。
今夕一杯酒，乘风驾云旗。
犹遭世缘缚，未挂神武衣。

我住北山下，南山横我前。
北山似怀抱，南山如髻鬟。
怀抱冬独暖，髻鬟春最鲜。
松鬈沐初净，山花插更妍。
我来犹斜阳，我望忽夕烟。
一望便应去，不合久凭栏。
山意本日惜，如何许人看。
急将白锦障，小隔青鬌颜。
近翠成远淡，缥渺天外仙。
谁知绝奇处，政在有无间。
顷刻万姿态，可玩不可传。

吾友张饰庵，学到贲上白。
真贲初非文，至饰亦无色。
君看瑄玉姿，岂借青黄饰。
宝气不自中，白虹贯空碧。
饰庵隠岷岭，英名震京国。
鲁论感凤叹，春秋辩麟获。
孝庙聘丘园，有来校坟籍。
光皇访忠贤，再起贰卿棘。
未应两朝旧，不侍九重侧。
训词揭昭回，圣意深记忆。
盍归赞人文，小却犹讲席。
未要从子真，带月耕岩石。

闲花不遣倚门墙，独挹芙蕖冉冉香。
艳质施朱窥宋玉，冰姿傅粉试何郎。
青茎翠盖元相映，缟袂霞裾各自芳。
闻道金銮行豹直，炬莲先已兆嘉祥。

红罗亭深宫漏迟，宫花四面谁得知。
蓬山移植自何世，国色含酒纷满枝。
初疑太真欲起舞，霓裳拂饰天然姿。
又如东家窥墙女，施朱映粉尤相宜。
不然朝云頩薄怒，自持似对襄王时。
须臾燕支著雨落，整装俯照含风漪。
游蜂戏蝶日采掇，嗟尔何异氓之蚩。
提壶火急就公饮，他日堕马空啼眉。

化工未幻酴醿菊，先放缃梅伴群玉。
幽姿着意慕铅黄，正色何心轻萼绿。
妆成自浅风味深，对此宁辞食无肉。
可怜涪翁被渠恼，中岁梅屏杯杓醁。

圣祖基长发，皇家庆远覃。
金轮常御极，银榜夙占男。
萸节辰迟五，蓂阶荚度三。
英姿同父祖，秀气集舆堪。
仁孝由天纵，温文亦性涵。
两宫今并事，三善此谁惭。
玉佩班昕肃，牙篦道日谈。
俭宁从节苦，正每斥言甘。
甲观兰开殿，南阳菊映潭。
名参周发诵，寿百古彭聃。
政省叨峩弁，宫僚阻盍簪。
宾筵应秩秩，钟鼓梦韽韽。

广文行实称才华，如节鸾和驭宝车。
曾燕琼林天一握，却吟玉蕊示三家。
大篇追补唐诗阙，盛事常留鲁頖夸。
别有冰姿延客住，白池賸种白莲花。

修竹凌寒剑戟攒，何如绮绣媚千般。
炉薰锦帐朝衣夹，花颤金钗舞袖禅。
少态山茶空艳艳，多姿梅蕊恨栾栾。
西清垂意君知否，应记青绫握旧兰。

龙章凤姿，挥斥八极。
天心月胁，照映万物。
孟子之气，庄周之文。
瞻之在前，尚有典型。

幽居定何如，颇恨未见之。
主人向我言，喜色融双眉。
修篁流翠阴，寒溪漾清漪。
领略非一状，幽妍发余姿。
空蒙雨亦佳，潋滟晴更奇。
岂惟二江独，意恐两蜀稀。
主人信妙士，得此固所宜。
天公閟好景，授受各有时。
岂无多田翁，偃蹇逝莫随。
素交怀老蒲，秀句纷珠玑。
安得招归来，为君赋清诗。
往者不可作，后生欲何为。

揖逊荷帝尧，寅恭五元禩。
治道贵清静，圣言有深旨。
谁歌元首明，自得股肱喜。
跻民期仁寿，距肯中道止。
力农乐彼田，坐贾安于市。
岁行阅丰登，国论销委靡。
予力初何能，济济赖多士。
矧予有元老，中立而不倚。
居东逾三年，不远来千里。
未遂赤松游，辍诵青琅蘂。
皓首持六经，日侍明光里。
翼乎鸿遇风，纵矣鱼在水。
儒行绝瑕疵，道心无尘滓。
挺挺松柏姿，巉巉山岳峙。
予惟日万几，至仁同一视。
西成锡小宴，促坐才尺咫。
湛露愧歌周，置酒非封齿。
归美见新诗，如卿能有几。
眷言澄碧行，胜赏得迂趾。
亦屡引公卿，对此谈政理。
虚心欲受人，忠言资逆耳。
朕瘠天下肥，至乐无易此。
颇念文武疆，六合尚殊轨。
东都会诸侯，宣王昔于是。
期尔罄嘉谋，使我勋业起。
勿以方燕颐，所书聊复尔。
卮酒正须釂，话言未能已。
都护万年觞，何当至庭戺。
文章藉老手，直笔中兴纪。
载嘉矍铄翁，焉得辞骫骳。

道人手种几生前，鹤骨龙姿尚宛然。
双干一先神物化，九朝三见太平年。
忽惊华构依岩出，乞与佳名到处传。
此柏未枯君记取，灰心聊伴小乘禅。

黄冠翠帔玉为姿，何处春风一见之。
未到湘江清绝地，试看山谷老人诗。

曲士怀轩裳，铢寸较得失。
纷纭战宠辱，矛盾相撞抶。
大方惟达人，天游寄虚室。
卷舒傥由己，出处要无必。
时来作砭针，一起当疗疾。
时去收龙蛇，夭矫自超逸。
隠见了无碍，妙迹那可诘。
我公天人姿，宿有补天术。
心缘静见理，心静与天一。
当年风雨会，黄道宾出日。
乾坤方疮痍，涂炭入忧恤。
神锋指幽燕，酋领将斧锧。
世数有长消，忽忽谢簪绂。
归来卧林薮，道自无伸屈。
庆堂示余彦，亲洒银笔述。
聊遗郢人斤，千载斫妙质。
定应山水观，中与胸趣匹。
仰看衡云飞，云静山崒嵂。
俯盼湘流水，舟楫空荡潏。
可怜天东北，狼烟暗郁律。
神州见苍莽，悲风为萧瑟。
再拜愿有期，经纶勿韬郁。
天心酌民言，公再调鼎实。
风霆驱八荒，游戏须一出。

江州江城赤如赭，江吞孤城去如泻。
忽然华楹出城角，庾公之楼高照野。
云空翚飞粲丹雘，树杪鳞差排碧瓦。
行人转盼居人夸，云道风流有存者。
庾公当年志恢拓，神姿从来本夷雅。
偶驱百万撄虎狼，反旆南归惟匹马。
如何倚栏向北顾，坐俯惊湍弄杯斝。
岂知宗国风灯似，膏尽烟空欲煨炧。
朅来抚事一悲慨，泪落清波为谁洒。
细思兴替总人为，有昊何能擅坯冶。

退之宰阳山，暇隙只读书。
同年大雅姿，文史以为娱。
治剧逾整暇，日与竹素俱。
𫖯首翻汉晋，高声诵唐虞。
不善吾所鉴，善者吾所摹。
撑肠仍拄腹，何翅五千余。
似闻书带草，已复生庭除。
愿言饱经济，舒之弥八区。

江边潇洒东山寺，知是曾经谢傅游。
一代英姿余信史，千年陈迹付东流。
暮云初致苍生恨，远翠如凝妓女愁。
好古嗟予生苦晚，停桡明月满沧洲。

竹外江头带雪看，花中清绝画应难。
玉肌莹骨冰姿瘦，单着生绡怯暮寒。

檀栾节目瘦长枝，晴既萧骚雨亦奇。
谁道此君惟澹泊，细看频赏自多姿。

风姿凛凛千君子，冠剑堂堂两大臣。
着我中间哦五字，只应斯立是前身。

风厉霜严了不知，晚来幽独更多姿。
纶巾细漉柴桑酒，坐对疏篱却始宜。

才昔高南国，名今播八弦。
英姿留此地，余泽及编氓。
仙去江山在，恩来日月明。
经从千载后，款谒荐微诚。

平生慕英游，望公真山斗。
一见开心诚，已落诸人后。
龙门岂甄择，大小俱容受。
联辔寻胜践，春风倚尊酒。
惟公对江梅，端若同志友。
玉色洗尘沙，幽姿出藜莠。
命客花下坐，相与沃醇酎。
非公无此客，譬诸草木臭。
向晚入深巷，苍根倚瓮牖。
始知水西头，卧梅胜卧柳。
有客三叹息，此树警老丑。
一笑客诚痴，万法要经久。
奇卉如尤物，过眼不必有。
惠我终日香，重来香在否。
但从此理悟，那复长搔首。
念公捧召节，修名当不朽。
舣舟未忍去，拓寻访林薮。
中心甚虚明，外慕厌纷纠。
杖屦循古岸，细话犹开诱。
再拜诵公诗，一洗刍豢口。

却尽铅华固自奇，更怜鬓发傲霜姿。
百年可敬春风面，四老仍扶汉惠时。
顾影不知身妩媚，嗅香全觉我支离。
殷勤为注铜瓶水，青子累累定着枝。

威凤翔千仞，览辉以来仪。
天骥渥洼种，𥬞云不受羁。
江侯南国珍，剑佩光陆离。
三道对清问，万言敷箴规。
云霄跬步蹑，分教小差池。
中都冠盖躔，屈处金谷司。
奏课应迁格，腾达当在兹。
元枢国士赏，天子前席咨。
一言寤凝旒，致主跻轩羲。
抱负经济才，凛然谏诤姿。
朝阳庆凤鸣，冀北空䯄骊。
士为知己用，素蕴得尽施。
丞贰须要剧，台阁未应迟。
需次指柯山，买船泛钓矶。
暑行戒接淅，江边远风披。
病夫困尘土，倚玉惭葭枝。
分携莫能送，别酒何堪持。
傥经子陵濑，扫壁寻题诗。
前途得好句，慰我别后思。

幽姿矜冷淡，别占一家春。
摩诘闻禅女，登伽善幻人。
解愁空索笑，能赋更疑神。
乞与水仙品，谁持上玉宸。

千载风云佐命期，黑头先冠凤凰池。
赤明龙汉升平运，河目龟文柱石姿。
谭笑功成调鼎鼐，燮和元化请华夷。
拂衣袖手林泉乐，咸仰中兴帝者师。

国艳冰姿非世妆，忍教腊雪苦韬藏。
昔年曾醉万松岭，尚友诗人苏与黄。

天姿国艳灿芳柯，相亚红黄诧绮罗。
高拟营邱名冠绝，未饶伊洛品繁多。
敢邀使座开青眼，为叹英华坠绿莎。
亭馆主人芹意重，数枝折贡庆清和。

云安古汤谿，□□□□滨。
无室不盐烟，无民不樵薪。
士子独希少，锥刀事艰辛。
我因沿檄来，暇日聊咨询。
谿山秀且清，湛碧高嶙峋。
衣冠杳不报，敢问夫何因。
盛言汉廷尉，有语诒乡邻。
三牛对马岭，有井无贵人。
斯言既笃信，诗礼不复闻。
我闻为咨嗟，此语深非仁。
儒风一旦扫，有甚遭烧焚。
因言廷尉者，其生岂不神。
既禀神灵姿，宁非贤圣伦。
安得鄙俚语，千载愚斯民。
斯民有幸氏，贵岂无足尊。
唐皇上柱国，伪蜀掌丝纶。
遗诰尚可考，苗裔亦诜诜。
后生宜可畏，况逢尧舜辰。
如何三百年，自弃甘煨尘。
前贤不知慕，俚语常书绅。
不知非格言，野老相因循。
为言听我语，蜀氏初顽嚣。
文翁为益州，化蜀与维新。
英才出王马，继世扬子云。
词章霭当世，至今耀清芬。
自尔吾蜀士，文学多彬彬。
乃知汤谿上，未必无国珍。
琢磨始成器，匪即为荆榛。
我虽非文翁，志使风俗淳。
亦非好辩者，示劝聊谆谆。
公侯宁有种，自致唯斯文。
蜀学乃孤陋，师友须隆亲。
又当听我言，既学须能勤。
不勤如不学，勤学始成身。
穷兮世巨儒，达兮国名臣。
唯恐学不至，学必无沈沦。
如不学为名，不如复煎熏。
十室有忠信，见者希能遵。
会观集岁后，俊造来訚訚。
一成诗礼乡，举充观国宾。

萧然两高人，冠珮何楚楚。
齐鲁有大臣，可敬不可侮。
东风吹百花，余子不足数。
同为岁晚游，各不相媚妩。
君看冰雪姿，定肯学儿女。
三肃庵中人，此客难为主。

圣灵昔回眷，霑沐仰清徽。
十载朝云陛，赏心惟良知。
索居易永久，衰疾忽在斯。
常恐鹰隼击，微命察如丝。
末涂幸休明，成贷遂兼兹。
且伸独往意，追寻栖息时。
心事俱已矣，星星白发垂。
惟开蒋生径，想像昆山姿。
欢娱写怀抱，爱客不告疲。
莫言相遇易，趣途远有期。
勿贻白首叹，祇足搅余思。
伊余秉微尚，不为岁寒欺。
拙疾相倚薄，云归日西驰。
养疴邱园中，意惬理无违。
况值众君子，文物共葳蕤。
献纳云台表，心胸既云披。
华屋非蓬居，工拙各有宜。
明哲持经纶，试用此道推。

客子朝莫去，相过能几回。
少留贪快论，多病畏深杯。
年少难量在，天姿信美哉。
短檠三万卷，莫待老相催。

岁月客中老，交游天下奇。
衰州访人物，台法妙天姿。
年事真堪惜，人情莫浪随。
青春能几许，绿叶看成帷。

夷甫风姿满坐倾，濬冲电目照人明。
更拈秋水长天句，来映清霜十月晴。
援笔而成祢处士，摇毫不尽崔廷评。
若容跛鳖追高步，勿恤驱尘小作程。

今代清时有巩兄，世间无处著才情。
洗干螺黛姿仍好，挽出鲸鱼意转平。
千古未吟渠忽到，傍人不解我先惊。
何如鏁著金銮殿，玉烛新调看凤鸣。

天时少佳日，人事多婴怀。
选胜难两遇，卜征非一乖。
平生梦锺阜，一月榜秦淮。
半世迹方近，三旬心始谐。
允哲兹游艰，果谅此日佳。
高秋净平麓，暖景融阴崖。
时丁酬酢暇，心适烦纡排。
出郭玄笋舆，陟𪩘青芒鞋。
志塔涌重屋，竺水环方阶。
木末但尘壁，定林堆断柴。
谁为好事者，尚丁双诗牌。
相见廊庙姿，骑馿渡松钗。
玄思入秋骨，高情渺天涯。
傥无经世迹，胜韵谁得偕。
因观夔禹难，始悟巢许侪。

后樊百君子，相对两玉人。
酴醾三月暮，筿簜四时春。
俱怀冰雪姿，不竞桃李辰。
何以树之背，恐受俗子尘。

天葩富奇芬，龙种多异姿。
歆向妙经术，白贺工文词。
飘飘翰墨间，耿耿名字垂。
哀哉赵延康，忠义反见疵。
文工俗易爱，节苦人谁知。
洪涛覆乾坤，赤手当路歧。
剖心奉鹓雏，血面攘魖夔。
至今陈宋间，凛凛英气遗。
飘零见诸孙，髣髴瞻旧仪。
手泽皦如日，庙碑辞颇枝。
谈仙事满纸，大节无一辞。
想当施手日，俗论犹争驰。
一读泪如雨，再读还自思。
古来尽如此，何独为君悲。

凤历开新统，鹓鶵降异姿。
入朝承重渥，还舍拜名师。
杨晏皆模范，韩陈有训辞。
后生须静实，切莫事奔驰。

托迹千花冀可曹，冰姿何敢露秋毫。
祗随婢子希红药，肯信仙家有碧桃。
照影日华烘玉颊，承恩衢勺醉香醪。
自抛腊雪茆檐梦，应羡春风画阁高。

离离原上树，戢戢涧中蒲。
娟娟东家子，郁郁方幽居。
濯濯明月姿，靡靡朝华敷。
昔为春兰芳，今为秋蘼芜。
寸心未销歇，托体思同车。

谢公种药地，窈窕青山阿。
青山固不群，花药亦婆娑。
一掇召冲气，三掇散沈疴。
先生澹无事，端居味天和。
老木百年姿，对立方嵯峨。
持此供日夕，不乐复如何。

若士有奇操，久厌山林卑。
奋衣千里道，已与亲友辞。
子行何悠悠，世路方如兹。
归来亦何日，车马光陆离。
幽兰生前林，擢置白玉墀。
不以芳意远，结根终不移。
愿子崇明德，潜跃贵因时。
悲风静夜听，乔木岁寒姿。
何以回轩驾，千载相与期。

芭蕉值秋槛，勿云憔悴姿。
与君障夏日，羽扇宁复持。

兔丝附朴樕，佳木生高冈。
弱蔓失所依，佳木徒苍苍。
两美不同根，高下永相望。
相望无穷期，相思谅徒为。
同车在梦想，忽觉泪沾衣。
不恨岁月遒，但惜芳华姿。
严霜萎百草，坐恐及兹时。
盛年无再至，已矣不复疑。

郁罗耸空上，青冥风露凄。
聊乘白玉鸾，上与九霄期。
激烈玉箫声，夭矫餐霞姿。
一回流星盻，千载空相思。

涧谷秋云晓，飘飖无定姿。
氛氲升远树，凌乱起寒飔。
雨罢成孤鹤，天高逐散丝。
上人归别岭，心迹但如斯。

青鸾凌风翔，飞仙窈窕姿。
高挹谢尘境，妙颜粲琼蕤。
登霞抗玉音，结雾吹参差。
神钧儛空洞，玄露湛霄晖。
山中玉斧家，胡不一来嬉。
真凡路一分，冥运千年期。

夙尚本林壑，灌园无寸资。
始怀经济策，复愧轩裳姿。
效官刀笔间，朱墨手所持。
谓言殚蹇劣，讵敢论居卑。
任小才亦短，抱念一无施。
幸蒙大夫贤，加惠宽棰苔。
抚己实已优，于道岂所期。
终当反初服，高揖与世辞。

高萝引蔓长，插楦垂碧丝。
西窗夜来雨，无人领幽姿。

青山一何深，上下尽云木。
中有千岁姿，偃蹇卧寒谷。
明堂不征材，大匠肯回目。
樵斧莫谩寻，从渠媚幽独。

遥夜不能寐，披衣起彷徨。
仰视天正黑，寒气惨悲凉。
飞霰忽下零，雪花亦飘扬。
飘扬未云已，须臾满空翔。
前山失旧姿，川谷流素光。
念昔少小时，无事志四方。
五年江海上，不见雪与霜。
飘飖今日情，浩荡谁能量。
凌晨饮一杯，竟日守空堂。
𥩟立玩奇变，永言获新章。
踌躇欲何报，玉树生琼冈。

朔风吹空林，眇眇无因依。
但有西北云，冉冉东南飞。
须臾层阴合，惨淡周八维。
冻雨不流渊，飞花舞妍姿。
翳空乍灭没，散影还参差。
万点随飘零，百嘉潜润滋。
徘徊瞻咏久，默识造化机。
上寒下必温，欲积无根基。
渐看谷树变，稍觉丛篁低。
皓然遂同色，宇宙乃尔奇。
繁华改新观，凛冽忘前悲。
摛章愧佳友，伫立迎寒吹。
感此节物好，叹息今何时。
当念长江北，铁马纷交驰。

风霜岁云徂，尘事眯双目。
故人书鼎来，照眼一连玉。
把玩不知疲，日晏坐空腹。
卷藏什袭秘，寒光夜穿椟。
嗟予肮脏姿，十驾不能速。
丘壑聊自娱，箪瓢亦云足。
君侯湖海士，逸气谢追逐。
胡为不予鄙，乃肯顾林谷。
高轩缓前期，清梦遶双竹。
起将杜陵句，写寄玉川屋。
我穷诗未工，最觉貂难续。
感君殷勤意，吟苦屡更烛。
群公饶藻思，裂笺动盈束。
历险正摧辀，争先俄击毂。
低回欲引避，怅望曷归宿。
出吻竟无奇，彊颜终自恧。
北风催岁年，两鬓失新绿。
樊生念学稼，曹子悲食粟。
死灰宁复然，寡过良所欲。
耿耿自知明，何劳詹尹卜。

先生湖海姿，蒙养今自閟。
铭坐仰先贤，点画存彖系。

仙人冰雪姿，贞秀绝伦拟。
驿使讵知闻，寻香问烟水。

冥蒙罔象姿，相好菩萨面。
鬼佛吾讵知，水石玩奇变。

玉立寒烟寂寞滨，仙姿潇洒净无尘。
千林摇落今如许，一树横斜独可人。
真与雪霜娱晚景，任从桃柳殿残春。
绿阴青子明年事，众口惊嗟鼎味新。

平地俄惊紫翠堆，便应题作小飞来。
炉熏细度岩姿出，线溜遥分壁色开。
独往但凭南郭几，远游休剪北山莱。
人言造化无私力，珍重仙翁挽得回。

谁寄寒林新𣃁笋，开奁喜见白差差。
知君调我酸寒甚，不是封侯食肉姿。

君诗高处古无师，岛瘦郊寒讵足差。
缚得狞龙并寄我，句中仍喜见雄姿。

日夕和风至，西山淡无姿。
危亭极远眺，胜处良在兹。
忆昔韩令尹，青云乃心期。
鞿羁不得骋，发此胸中奇。
前瞻千仞冈，俯视万顷陂。
神襟一以旷，我志浩渺弥。
飞车越沧浪，天风振裳衣。
怀哉此焉薄，问讯无边辞。
今公岂不佳，宫商似前徽。
相携岸晚帻，共此长相思。

静观灵台妙，万化此从出。
云胡自芜秽，反受众形役。
厚味纷朵颐，妍姿坐倾国。
崩奔不自悟，驰骛靡终毕。
君看穆天子，万里穷辙迹。
不有祈招诗，徐方御宸极。

仙人乔岳顶，散发吹参差。
唤我二三友，集此西南垂。
列筵命洛公，侑坐迎江妃。
导之千羽旄，投以万璧玑。
缤纷一何丽，晻霭难具知。
众真亦来翔，恍觉丛霄低。
茫茫云雾合，一一琼瑶姿。
回首谢世人，千载空相思。
吾衰怯雄观，未敢探此奇。
短衣一匹马，幸甚得所随。
天寒饮我酒，酒罢赓君诗。
人生易南北，复此知何时。

楼上低回掺别袖，山中磊落见英姿。
白云未属分符客，已有经行到处诗。

湛湛曲池水，晓含风露清。
田田绿罗盖，粲粲白玉英。
澹然绝世姿，不与秾艳并。
俯鉴冰雪影，讵怀儿女情。
山中徒淹留，堂下空目成。
独有忘机客，相看两无营。

寒云无四时，散漫此山谷。
幸乏霖雨姿，何妨媚幽独。

小丘横翠几，层嶂复嵯峨。
释耒闲来看，岩姿此处多。

空山龙卧处，苍峭神所凿。
下有寒潭幽，上有明河落。
我来爱佳名，小筑寄幽壑。
永念千载人，丹心岂今昨。
英姿俨绘事，凛若九原作。
寒藻荐芳馨，飞泉奉明酌。
公来识此意，顾步惨不乐。
抱膝一长吟，神交付冥漠。

休沐聊命驾，驾言何所之。
行寻庆云寺，想像昭陵时。
门前杉径深，屋后杉色奇。
空山岁年晚，郁郁凌寒姿。
当年雨露恩，千载有余滋。
匠石不敢睨，孤标俨相持。
更启石室藏，仰瞻天像垂。
愿以清净化，永为太平基。

涧水流千仞，岩姿起万般。
扶藜虽有兴，驻屐谅难安。
好客能同趣，群峰肯纵观。
苍茫却无际，谁与话愁端。

芳岁倏云晏，故山风雪时。
胡为在中路，复此行迟迟。
为有贤主人，爱客情依依。
昨夕西门道，终宴不能辞。
今朝复何朝，祖帐遥相追。
宾从俱俊贤，车马有光辉。
敞扉得华观，俯槛临清池。
南州淑气多，荡节佳景随。
雪树虽改色，青山正含姿。
开樽酌春醪，授简哦新诗。
但觉四坐欢，不知寸晷移。
流云暗寒空，苍烟染人衣。
相看暮色至，我去公当归。
别袖不忍分，扣扣陈苦词。
愿公崇令德，慰我渴与饥。

青蕊冒珍丛，幽姿含晓露。
政尔破荒寒，讵免伤迟暮。

毛公神仙骨，误落世网中。
髫龀出奇语，砉然惊乃翁。
弱龄翰墨场，不言已收功。
亭亭绝世姿，皎皎冰雪容。
顾步一长啸，笙鹤翔秋空。
调高听者稀，老去竟不逢。
一朝谢尘浊，泠然跨刚风。
回头叫安期，举手邀韩终。
千秋有遗想，一往无留踪。
平生故人心，洒涕铭幽宫。
斯人不可见，斯文鬼神通。

先生人物魏晋间，题诗便欲倾天悭。
向来无地识眉宇，今日天遣窥波澜。
平生尚友陶彭泽，未肯轻为折腰客。
胸中合处不作难，霜下风姿自奇特。
小儒阅阀金匮书，不滞周南滞海隅。
枌榆连阴一见晚，何当挽袖凌空虚。

似桃非桃杏非杏，独与江梅相早晚。
天姿约略带春酲，便觉花容太柔婉。
霞觞潋艳玉妃醉，应误刘郎来阆苑。
会须参作比红诗，莫学墙头等闲见。

闲云无四时，散漫此山谷。
幸乏霖雨姿，何妨媚幽独。

富贵天姿锦里人，高华全比玉堂臣。
绿娇红嫩精神是，肯折园林两树春。

文皇嗜好非声色，偶爱兰亭亦其癖。
河南犹恐后来闻，竟使昭陵隠真迹。
世闲能悟知几人，墨本珍传意愈勤。
有似春云隠明月，光影还到千江分。
法曹得此深恨晚，有客携从大梁远。
多言南渡罕曾见，大胜薛家蝉翼本。
嗟我学书从少年，较计点画分媸妍。
老拈撅笔万事懒，忽见锦轴心凄然。
真行姿媚公所取，篆隶何妨更兼有。
退之但作石鼓歌，谈笑讥诃换鹅手。

素王西狩麟，笔削昌斯文。
茂陵一角兽，妙语闻终军。
壮哉笔砚间，英姿欲拏云。
名参龟龙瑞，威扫狐兔群。
岂独濡毫端，政尔清妖氛。
会当献君王，玉殿春夜分。
输写胸中奇，恩波被无垠。

矮胡生南方，托家碧山崖。
采择供贡篚，扶持上天街。
愧此愿悫姿，欲售久未谐。
道傍麹先生，风味故自佳。
逢渠即倾盖，输写能开怀。
刮削出光彩，规绳去欹{亻瓜}。
金玉岂足贵，胶漆真吾侪。
客来有嘉招，二士往必偕。
婆娑止坐隅，供馈烦金钗。
矮胡虽木强，醇德真无涯。
虚心实其腹，居然外形骸。
微物幸见用，弃置理则乖。
毛颖有封国，陶匏荐钦柴。
大药起世疴，炮燔及根荄。
愿子自洗濯，勿受尘埃埋。
暇日肯相从，醉经坐高斋。

吾友林少颖，读书不计屋。
抄书手生茧，照书眼如烛。
往时群玉府，上直对床宿。
夜半闻吾伊，我睡已再熟。
此君抱高节，雪柏映霜竹。
造物乃儿戏，卧病在空谷。
尚能作手书，寄我成一束。
我懒更愧渠，终岁不报复。
今来见江子，少颖俨在目。
不必不如师，惟子肖甚速。
持身严法律，自爱比冰玉。
学官冷彻骨，三月食无肉。
危坐谈仁义，口吻若布谷。
时能从我游，骑马踏溪渌。
定自我辈人，胸次不碌碌。
惟皇开洪业，大厦非一木。
岂有梁栋姿，而令久淹辱。
愿子益宠珍，即日马首北。
我怀山林去，扫迹混樵牧。
躬耕得薄少，持用供水菽。
稍远声利场，真胜万锺禄。
但恨与子别，醉语成谆复。
因书寄少颖，以写我心曲。

天公不求金，富媪不复藏。
居然土同价，散作草木芳。
英英园中葵，一心倾太阳。
采采篱下菊，令汝寿命康。
惟此木之犀，更贮万斛香。
雄姿傲霜雪，鳞甲森青苍。
三贤鼎足立，正色凛相望。
岂比桃李徒，红紫纷披昌。
聊息贪者心，来上君子堂。
岁晚从我游，寘汝兄弟行。

吾家中隠君，才比万斛泉。
短小精悍姿，一剑当雄边。
去年郴州贼，俯视衡岳颠。
君从襄阳来，孤忠作戈鋋。
谭笑百雉安，净洗湖岭烟。
谓当酬王勋，金印如斗悬。
言归遽如许，此意谁为宣。
小隠即居山，大隠即居廛。
夫君处其中，政尔当留连。
早晚有诏书，唤君远朝天。
欲为中隠游，更著三十年。

此杉已百年，林立官道侧。
鬼神所诃护，斤斧不敢迫。
爱此遗直姿，凛凛有正色。
未云支大厦，聊以荫行客。
作诗调令尹，为我驿壁刻。
但使杉长存，悬知令清白。

赵侯富贵种，自有岩壑姿。
同姓古所敦，早晚踏天墀。

黄郎千人英，凛凛霜松姿。
邺侯三万卷，载复无遗辞。
十年居太学，辛勤厌朝虀。
词场事雄俊，傲睨深丛罴。
再拜天子前，袍笏光陆离。
朅来皖水滨，乐哉同襟期。
顾我蓬之心，友娅惭非宜。
朝来摆征衫，怅望当分携。
君家闽海陬，去作楚郢归。
大哉天宇间，会合固有时。
丈夫志八表，曲士守一涯。
锦衣行未暮，鸾桂先高枝。
清润照冰玉，唱和共埙箎。
行行得所诣，何必事町畦。
寒江清无波，爱景摇窗扉。
衮衮江上山，万象供品题。
还登古石城，往和白雪诗。
傥因西飞鸿，寄我长相思。

清风被草木，岁岁蕃中园。
佳荫欲翳空，擢秀何争妍。
黄杨独咫尺，更说厄閠年。
惜哉坚正姿，何独悭于天。

桐花三月寒，风雨满江城。
使君晚被酒，千骑过友生。
名谈宿雾卷，逸气孤云横。
挥斥看墨妙，笑语皆诗成。
人物有如此，尔辈赖主盟。
更呼南邻客，共此樽酒倾。
爱我庭下竹，头角方峥嵘。
永怀冰雪姿，宁复世俗情。
新篇一湔祓，凡木不足程。
愿言谨封殖，岁晚长敷荣。

桴鼓息荒村，袯襫盛南亩。
永日省文书，呼客共樽酒。
主人出尘姿，宛是灵和柳。
行归帝所游，此地岂淹久。

驱车望衡岳，群山政参差。
微风忽南来，云幕为四垂。
炎官挟蓐收，从以万玉妃。
庭荧亦何有，尺璧仍珠玑。
奇货吾敢居，妙意良自知。
林峦倏变化，辙迹平高低。
乔松与修竹，错立呈瑰姿。
清新足遐寄，浩荡多余思。
平生湘南道，未省有此奇。
况复得佳友，晤言相追随。
茅檐举杯酒，旅榻诵新诗。
更约登绝顶，同观霁色时。

相逢倾盖地，回首叹川上。
士穷不足怪，但喜气愈王。
凛然岁寒姿，儒林有龙象。
栖迟似隠君，矍铄真诗将。
惟应一弹指，欲了四大藏。
旧习想冰消，岂复留余恙。
新篇更纡余，和气与酝酿。
却思东鲁游，几载南阳葬。
风霜摧宰木，日月随过浪。
岂期经世心，晚岁成独往。
萧然屋半欹，使我怀抱怆。
独有千载传，此事可凭仗。
细观宇宙间，何得复何丧。
尚期浮云开，衡岳来见状。
秋壑采兰荪，霜林收栗橡。
晓看日浮空，夜赏雪侵帐。
更怜二三友，前山屹相望。
文会傥来寻，胜践天所相。
妙理须细论，长歌却雄放。
褰裳请勿疑，当仁应不让。

公来使湘州，气象日淳美。
不为察察明，自谓平平耳。
未须走原隰，但使心如水。
傥无耳目蔽，庭户即千里。
顷闻上封章，便欲返桑梓。
其如矍铄姿，难著湖山里。
春风一札下，趣往觐天咫。
新渌渺沧洲，扬舲一何驶。
士方处远外，忧国抱蕴底。
宁应立君前，辅车有或柅。
煌煌四门开，侧席问民疻。
百虑愿毕陈，高风泚余子。

流水浩无息，游云去不休。
我思在何许，起步三径幽。
男子四方志，胡为守一丘。
盍簪未可期，此意空绸缪。
平生子朱子，砥柱屹横流。
探古独遐观，万象供双眸。
结友得林子，苦心事穷搜。
看渠清介姿，便可披羊裘。
昔者千里驾，共我风雪游。
永言清绝景，祇以好语酬。
居然隔年别，却喜翰墨留。
诗来尚记忆，知子不我尤。
讲习今难忘，离索古所忧。
但当勉耘耔，岁晚傥可收。

季也有行役，我思独悠悠。
亲朋非不多，子能从之游。
挂席上湘水，青山挟行舟。
篮舆问岭路，政尔荔子秋。
人言桂林好，颇复类中州。
近郊多胜概，雉堞冠层楼。
待渠幕府暇，时与同冥搜。
吾子有令姿，胸中富九流。
处世多龃龉，但当付沧洲。
超然扩遐思，讵可耳目谋。
愿为百炼刚，莫作绕指桑。
昔人不吾欺，子盍试反求。
预想他年归，此地复绸缪。
刮目看二子，一笑纾百忧。

旧闻齐山胜，抱病来登临。
苍然俯平湖，秀出几百寻。
穹石天与巧，修篁近成林。
高攀极巉岩，俯探穷窈深。
爱此坚贞姿，摩挲会予心。
忆行西湖岸，亦复多嵚崟。
颇恨人力胜，刻画时见侵。
谁知丑石面，乃亦变孔壬。
何如榛莽间，屹立长森森。
天然抱幽独，妙质逢赏音。
支筇到绝顶，孤亭指遥岑。
樊川有留咏，兀坐一长吟。

平生乖崖公，及此拜仿像。
凛然风埃外，余子避英爽。
忆公昔正色，抗论指邪枉。
念当绝其根，所畏日滋长。
晴空轰雷霆，下土走魅魍。
云何廊庙姿，半世江海上。
徒令治郡声，迄今满天壤。
论相危及公，亦岂坐倔彊。
嗟哉彼隘俗，利欲扼其吭。
闻公卓绝风，吐舌仍傥恍。
岂知古之人，事业系所养。
临机随手应，如爬适苛痒。
李侯亦高世，希踪自畴曩。
万里见丹青，高堂辟虚敞。
琅琅壁间记，读者兴慕仰。
我来岁云莫，霜林振余响。
叹息重徘徊，题诗诏吾党。

文章老重欲追古，便作帝宫苍桧诗。
青葱玉树传杨子，盘屈洪桃见左思。
龙鳞已爱松身直，珠实还看柏叶垂。
秀木艳丛那可拟，但将霜雪定坚姿。

忆昔岁丙寅，束书从吾翁。
驱车服岭南，弭节湟江东。
湟江地僻左，穷年少过从。
邂逅倾盖友，一笑蛮烟空。
秋水泛孤艇，春郊支短筇。
琴书适有余，酬唱写不供。
岂惟吾曹欢，固足愉亲容。
日月遽如许，于今再星终。
中间亦会面，别去复转蓬。
归来洞庭野，乃此相迎逢。
回首叹风树，欲语悲填胸。
爱君坚忍姿，凛凛霜后松。
徐公真有常，意味与曩同。
而我学不进，长大加愚蠢。
幸蒙故人惠，苦语相磨礲。
梅霖涨宿潦，行李何匆匆。
自云洞庭乐，远胜千户封。
将儿更抱孙，彩衣映谖丛。
搜奇萃图刻，考古罗彝钟。
知君颇挟此，讵信诗能穷。
同里有佳人，抱独环堵中。
未妨闲暇日，更共讨论功。
它时有新得，为寄冥飞鸿。

岭海坐清静，府公金玉姿。
幕府省文书，简编可委蛇。

积雨欣始霁，清和在兹时。
林叶既敷荣，禽声亦融怡。
鸣泉来不穷，湖风起沦漪。
西山卷余云，逾觉秀色滋。
层层丛绿间，爱彼松柏姿。
青青初不改，似与幽人期。
坐久还起步，堤边足逶迤。
游鱼傍我行，野鹤向我飞。
敢云昔贤志，亦复咏而归。
寄言山中友，和我和平诗。

庐山仙灵宅，佳处固非一。
颇闻卧龙胜，幽深谅难匹。
悬瀑泻琮琤，石壁两崒嵂。
草木被光辉，波澜动回没。
今年朱使君，下马恍若失。
徘徊领妙趣，指点筑茅室。
为爱卧龙名，英姿慨超轶。
于焉俨绘事，长风起萧瑟。
髣髴梁父吟，尚想翁抱膝。
惨淡风云会，飘忽日月疾。
独存经世心，千载讵可汩。
褰裳欲从之，云涛渺寒日。

闻说亭花好，居然似蜀乡。
色深姿不俗，香淡意能长。
高烛留深夜，轻阴护晚芳。
何心较桃李，只拟答春光。

兹游奇绝平生事，只欠瀛仙冰雪姿。
元是经行题品地，却从山际诵新诗。

忆昔初抱孙，双鬓飒已秋。
眼看与我长，岁月如许遒。
我以薄宦西，汝为守舍留。
梦辄来后前，岁律欻再周。
想今与迺父，长我更半头。
天姿粹而温，整整静不浮。
六经如取携，八面自优游。
落笔动万言，颇能如翁不。
如翁何足道，抗志须前修。
良匠有妙斲，惰农无厚收。
彼哉碌碌者，不源而计流。
吾言不虚往，过是夫何求。

波凉鱼初浮，露下蝉罢警。
胡床俯前池，妙意吾已领。
主人绝俗姿，此地背尘境。
霜华耿玉宇，璇汉转金餠。
桂娥不无情，与客闲弄影。
红妆拥千盖，环坐殊秀整。
盘珍供剥芡，水厄停煮茗。
清谭略径庭，快若客酲醒。
不辞仆频更，颇觉夜弥永。
明朝雨一尺，重约追霁景。
但恐闲麈尾，鼓吹闹蛙黾。
适听步虚声，缥缈碧云顶。

尘中望青山，防有移文阻。
诵君清樾篇，顿忘三伏暑。
想见松风底，树羽仍设虡。
山灵莫逆友，献岂烦缟纻。
招隠未容反，陈迹渠能序。
诗翁麋鹿姿，穷不问唐举。
归诛故山茅，吴雁冯寄语。
君宁山中人，居州定王所。

丁侯袖诗来，容听娲皇弦。
咀嚼冰齿颊，如漱锡谷泉。
露花有余姿，风漪自成纹。
中含班傅香，夐绝郊岛寒。
汗流竟后尘，何有一字难。
明月堕我侧，盥诵喜欲颠。
因君念漂零，俛仰追昔年。
门间半面初，堤柳嘶晚蝉。
寒暑机不停，奔骛履欲穿。
客舍此相遇，把酒霜鸿天。
男儿气干霄，犹受稠人怜。
似闻国士遇，度外置拘挛。
渠信造物儿，赋予终奇偏。
凌风谢垢浊，仙者一探丸。
多肉彼下乘，更趠骅骝前。
我老从斗禄，纤鳞潜重渊。
饥火少见贷，归志久已坚。
自甘尺蠖屈，何与风鹏鶱。
会看鹗书荐，领此云锦篇。
从今拭病目，长风驾蜚翰。

北风鏖屯云，倦鸟白昼迷。
筛为县麻雨，寒气晚凄凄。
何以赠行客，去路一尺泥。
卒徒淖莫前，草棘取新蹊。
可能辞滞留，十步九颠隮。
穷我恐非天，问子谁见挤。
少日忧患海，有眉未肯低。
流年况衰病，纵死非孩提。
戚欣何足云，寿夭久已齐。
秀色浮岭路，清音淙上溪。
会心各姿态，捋须忘惨凄。
山灵不无情，斩新献诗题。

老骥挺高骨，弥耳尘中驰。
邻女嫁不售，泣向流黄机。
与子落穷山，坐无适时姿。
濠梁莞一笑，游鳞𪡋风漪。

咄咄嗟数奇，覤覤笑坐驰。
超然达观士，显晦用一机。
夫君抱器业，轩豁见奇姿。
付我舟一叶，缗丝漾清漪。

斫水蕲断流，捻盐宁疗渴。
区区守荒学，笼鸟眩樊遏。
向来麋鹿姿，祇可樵牧活。
始其事诵数，魄似穷鬼夺。
文字取憎疾，见谓蜩螗聒。
回首辈行人，班剑或朝谒。
方嗟沈带减，正坐河鱼孽。
分无青云上，但有枯策阅。
峩峩指顶地，群口免骚屑。
醪敷儿为供，蜜脾手亲割。
敝帚非世用，槁梧取己说。
非君莫逆者，此怀谁与说。
反求每日诳，百行收一节。
西来倾藁册，又满三百叶。
暮年了无得，付子镜中雪。

陶翁清节人可追，陶诗妙处吾所师。
百篇昭昭揭日月，行云流水无定姿。
颠倒后前昧甲子，可忍白璧犹小疵。
三家纪述互踳駮，千载传授仍参差。
远孙挺立翁不死，吏隠平挹乡里儿。
空洞胸襟著今古，遗编订正当属谁。
扶微擿隠究茫昧，别白苍黑分毫厘。
翁拔俗心诗其寓，彼未易识此则遗。
幽意隠义眼中了，笔端有口今见之。
细书大字肯及我，故人嘉惠良不赀。
摩挲老眼屏汤熨，欻讶毛孔生凉飔。
归装不忧更空匮，招隠正用宽衰迟。
世间报施有厚薄，自顾壁立谋晨炊。
心期烱烱共一月，未妨相望天之涯。

物之或暌九牛毛，理有适契鹤鸣皋。
对山眩旋目无主，山灵定笑山不遭。
庐阜姿态杳莫状，烟容岚影翻海涛。
德人眼力了天巧，离朱眸睨难形逃。
高堂面势踞缥缈，旷度洒落遗尘劳。
万巧千奇领定体，如闯阛阓挹同袍。
要须般礴烦画史，正自指顾分秋毫。
闻道樽罍富宾从，至今卷轴余风骚。
我登斯堂唶迟暮，仙翁已蹑海上鳌。
横前三万八千丈，天台信美非其曹。
崩腾恍骇失要领，窥觇历览首屡搔。
先生翳鸾骖紫凤，想后韩众前卢敖。
白玉之童手碧桃，双成智琼各云璈。
神游未置兹山遨，徙倚怅望吾郁陶。
尘中局束真狴牢，但觉德人山与高。

忽忽京尘渍客衣，正须轩旷一伸眉。
独行初日葱茏处，不待游人杂遝时。
鱼乐暗摇亭树影，风轻闲弄水云姿。
因循又耐箫歌聒，早晚湖山细入诗。

东风犹是玉为尘，静女冰肌小带皴。
尚压芳华擅春事，枉当穷腊议花神。
仙姿绝俗遗群妒，鼎实收功看一新。
疏影暗香吾袖手，且容诗伯继黄陈。

宝扇重寻明月影，月边仍有女乘鸾。
主家阴洞细烟雾，姑射仙姿不畏寒。

前时小舫冒氛昏，重到轻桡破麹尘。
湖面风烟饱姿态，一番到眼一番新。

懑官曹兮缚虎，拥簿领以昏愦。
窃逍遥于数刻，傥淟汩于终岁。
倚僧垣睨鸿影兮，涤胸尘而一快。
饭云子而泛乳兮，引吟兴之未沬。
吾西道之主人兮，有老禅之晤对。
愈双𪾦之月浄兮，馆授予而已再。
顽予姿之麏鹿兮，合岩栖而钓濑。
恍泉石之入眼兮，浩归怀之自倍。
计三径之可具兮，顾二顷之犹在。
明年其饯西归兮，将家渔舟老牛背也。

春雪如过客，所止留莫住。
但见空中驰，机心逐鸥鹭。
度腊凛余寒，同云忽朝聚。
乍看鲛泣珠，渐觉柳飘絮。
少焉有矜色，琼枝鬭玉树。
登临须胜流，着我觉形污。
北山鲜明姿，爱客急修具。
坐间两荆州，翛然隠风度。
更著老弥明，清谈屋瓴注。
客醉主亦欢，主醉客即去。
剥啄凤沼来，忽得石鼎句。
便可当画图，却将醒眼觑。

居闲数相过，每语夜参半。
稍作一日踈，已起三秋叹。
老去惜光阴，欢来犹把玩。
去年掺袂别，转首抟沙散。
恍思麇鹿侣，岂是鸳鹭伴。
拂龟信逢辰，听鸡虞失旦。
冉冉金阶趋，穆穆玉皇案。
端笏俨一夔，曳履仪十乱。
咸德足享天，旅荐洁初盥。
疲驽亦自鞭，百驾祇恐缓。
以兹故山梦，累累若珠贯。
佳句自山来，居然起衰愞。
平生锦绣肠，不复置冰炭。
室迩犹远思，迢迢况闽馆。
加意松柏姿，聊逐桑榆暖。
归投玉女壶，天当一笑粲。

正士如正色，耻与俗竞妍。
老成信迟钝，阿婆曾少年。
斯人寄闲地，宇宙岂赘骈。
向来驰天壤，谁者相愚贤。
我欲从之游，每恨不得前。
兹行本尸祝，代庖误当筵。
高轩既枉过，妙语亦盈编。
受施不知报，力疾可复牵。
风雪久为虐，江湖长蛟涎。
天岂困男儿，地阙东南堧。
惟有皎洁姿，不受寒暑煎。
勉子加餐饭，行行盍仔肩。
时哉有通塞，道岂随变迁。
愿将钓竿手，一为公执鞭。

王君圭璋姿，宜在条理科。
妙语天发成，莹彻非砻磨。
宗庙要琬琰，世岂无卞和。
顾恐太分明，颇觉瓦砾多。

天柱昔饱观，石梁今创见。
愧此叉枒姿，空费轮囷荐。
安得愚公移，往作灵光献。
突兀千里间，普适寒士愿。

名山喻名理，妙处须独到。
提耳从百闻，岂尽历历告。
兹游太清绝，足以偿宿好。
相期岁寒姿，对此松柏操。

赤骥见已罕，名驹更兼值。
吾乡推贤侯，逢人话詹事。
讼简古风还，心清民业遂。
江山妙主盟，景物恢位置。
如何柱石姿，尚以牧伯寄。
北关别经年，南薰动离思。
居然软红中，见此清白似。
松筠俨长身，云霄舒直气。
宠光竹使符，假借玉阶地。
饷计曾入幕，军容有竑议。
恭闻天语温，喜见家学粹。
它时课最腾，看即玺书被。
今晨欣寿节，轻阴递凉吹。
三呼礼云毕，一笑天所施。
榴花染白云，游鯈芘青芰。
画舸得夷犹，名园随造次。
怀绶却羡君，戏彩且归侍。
不繇雁荡山，即过石门寺。
永嘉政久成，谢公迹重记。
剩有名诗章，因来寄一二。

人生贵相知，不在相逢早。
庐陵说三孙，修名惬诸老。
伯也吾同年，久别心杲杲。
季也真可人，一见颜色好。
金石出几杖，握手屡倾倒。
屈魂虽尚醒，贾骨久云槁。
微君写穷愁，何以慰怀抱。
再见一尉更，取别何草草。
回视徒四壁，蝉声缀吟藁。
向来雕斲工，见辄迹如扫。
汲深无新泉，送子惭涸潦。
珍重皎洁姿，相期在斯道。

官闲颇成赘，习懒积怀歉。
古井无复波，寒灰岂能焰。
苟且信自惭，奔竞亦良厌。
学道无新功，但觉益友欠。
夫君珪璋姿，表里绝瑕玷。
瓦砾诚可羞，温润得渐染。
向来三语称，吾里怀窥觇。
名谈造根柢，高文在铅椠。
转首十五年，天庭久宜掞。
胡然慰穷愁，相逢古天堑。
治中员外置，缩手靳韝{韦詹}。
从容国医旁，出语即中砭。
邂逅秩云满，萧条理琴剑。
炯炯幽者兰，林深守孤艳。
宁受萧艾欺，忍使薋菉僣。
谁欤功名涂，由己拯昏垫。
小草非远志，臭味真有忝。
羞杀东方生，饥死更求赡。
因君动行李，令我起归念。
西山有石田，努力事耕敛。

呜呼吾武子，天乎夺何速。
潇洒锦绣肠，秀润琅玕腹。
出口论世事，好语惊拙目。
孝友式里闾，急难骇僮仆。
曩于建业都，共庀主人属。
但不同姓氏，何翅如手足。
一日不晤对，尺简频往复。
中夜怀清姿，有梦堕修竹。
时予悼伉俪，感尔念鳏独。
别去几岁华，亦闻悲壶俶。
同病心相怜，异县情愈笃。
我欲托以妹，子不鄙其族。
两穷忽相值，一家有余睦。
去作建安县，振彼七闽俗。
岂不化彊梗，元不用鞭扑。
邑人歌载途，当路荐联牍。
彼守何坚忍，于民能迫促。
二年甘不考，百谪宁忍辱。
子方困吏鞅，妹忽沦鬼录。
入户悲方缠，出门湿如束。
骏足不受羁，盐车宜折轴。
讣来忽收书，痛甚不容读。
未令吾母知，可闻尔母哭。
人生会有终，汝死冤乎毒。
吁嗟先大夫，艰难脱荒服。
衣钵自桐乡，生涯去巴蜀。
清德诚可种，石田不能粟。
尔母今在堂，何以供水菽。
尔弟独当户，何以资耕筑。
三儿须教训，一女待鞠育。
自愧贫多累，未能分薄禄。
近拟乞州麾，因用致家塾。
此愿未吾遂，有身莫渠赎。
所居读书岩，旁依紫逻曲。
忆昔曾同登，相期共结屋。
今晨何为者，昨梦不可续。
平生乐哉丘，终焉埋此玉。
虽遣奠刍陈，不及墓草宿。
呜呼吾武子，临风泪盈掬。

圣朝亦知贱士丑，尚许追随牛马走。
圄空幸免殚拙心，材散那能呈好手。
万里来归尘扑面，一梦惊回柳生肘。
同僚末至得斯人，眼底轮囷曾有否。
青云直上气如虹，要津立登槎犯斗。
惠文安得事仁尧，吏酷自应嗤小苟。
相从几何突未黔，掉头归去依岩薮。
拄笏聊看罨画山，岸巾且饮淮南酒。
夫君自是皎洁姿，不用沧浪濯缨垢。
正恐功名自逼人，更向王畿重结绶。

我本山泽之臞姿，出处相较黠与痴。
生当浙东岩壑地，闲觉壶中光景迟。
井蛙敢从海若语，雁荡断谓天下奇。
一从天柱想突兀，便觉屏嶂排参差。
盍归乎来归未得，今吾非故吾何之。
南官祝融常在望，北征太行长相随。
几欲拓开令混一，虽愧力乏犹忘疲。
故人将指镇巴蜀，大江扬舲张虹旗。
经行先须实古锦，及境方要褰赤帷。
阳侯似知公得句，吴榜自舞山折枝。
有客忽传巫山高，长安不复纸价低。
阳台从昔夸词赋，大夫无乃姑戏嬉。
山川合因云雨祀，神明何得亵渎为。
牵牛织女夸自古，小姑彭郎讹一时。
三复新诗有如此，尽洗遗恨从今兹。
蜀道虽云在天上，政誉巳逐诗声驰。
世情向背南北阮，人物好丑东西施。
愿君沧溟恢宇量，听彼缾罂居井湄。
已为下户蠲逋赋，更要全蜀俱信眉。
长安父老久延颈，关外𫗵馈宽张颐。
寂寞恐有玄尚白，留落得无素染缁。
规橅久矣欣济济，民俗定尔臻嘻嘻。
公归得政公何疑，勿为风月镌峨嵋。
归来要续峿溪颂，已赋中和宣布诗。

冰盆缲丝千尺长，雪花玉色无晶光。
机声札札逐羲御，百襄一一输文章。
素姿已是随时贬，妖茜娇蓝还点染。
东邻巧妇鬭痴妍，对刺文禽相掩冉。
衣裳颠倒那得知，但见新行胜旧时。
倡优却得被后饰，汉庭只集书囊帷。
君不见古来志士多惨戚，古貌古心少颜色。

忆醉江南枝上雪，爱词人把罗巾裂。
篇成皓齿发琼姿，酒尽貂裘堪当折。
如今消得督邮前，期会纷来闹似烟。
故人一枝久寂寞，新愁万斛谁洗溅。
仇香有意移芳洁，索笑不来空哽咽。
幸自花开君不归，一夜孤根冷如铁。

真是儒仙薮泽姿，长髯合住谢家池。
香炉峰下看云坐，碧玉壶中倒景窥。
妙旨五千归日用，纂言十万见宗师。
故交幡起逃儒恨，不值青藜夜访时。

吾闻北马来西极，骧首蹑云无定姿。
俯视双瞳真皎镜，遥怜一骨独权奇。
何年惨淡经营处，此日飞扬奔放时。
把玩不须嗟岁晚，会看天厩著金羁。

姑射山头冰雪姿，自应不负岁寒期。
一枝已共巡檐笑，半树宁忘欲雪诗。
未许佳人和月摘，且容老子受风吹。
城中诗社新牢落，绝喜陶山慰所思。

犯寒时访岁寒姿，经闰何缘却后期。
珍重故人勤问讯，剪裁新意作催诗。
一阳潜与飞灰动，九奏深凭画角吹。
莫遣诗筒成断绝，日来频为起愁思。

风姿酝藉发阳和，议论峥嵘砥柱波。
先见不为时宰信，孤忠惟是圣心多。
两州惠爱逢人说，万里功名奈病何。
期待自惭无补报，忍观埋玉北山阿。

骅骝绝代无，晚去犹见画。
萧然千里姿，耸立亦闲暇。

雪坞霜窗合断魂，仙姿元住水边村。
园丁莫讶盆池小，留得疏疏澹月痕。

岩壑岂是钟鼎姿，出处相较黠与痴。
我家浙东山水窟，闲窥壶中日月迟。
坎蛙固守井底见，雁荡断云天下奇。
坐想天柱高突兀，便觉穹障排参差。
归胡不归归未得，吾非故吾吾何之。
南宦祝融常在眼，北征太行长相随。
每欲拓关令混一，其奈意广怜庸疲。
故人开府镇巴蜀，大江扬舲张虹旗。
纪行先要实古锦，及境始事蹇赤帷。
阳侯似知公得句，吴榜娄舞下折枝。
有客传诵巫山高，长安那复纸价低。
襄王胡为爱文赋，宋玉大以供戏嬉。
山川本以灵雨祀，神明何及亵凟为。
牵牛织女谤自古，小姑彭郎讹一时。
剩喜新篇有如此，洗空遗恨从今兹。
蜀道谁云在天上，政誉已逐诗声驰。
世情向背南北阮，人物妍丑东西施。
愿君沧溟恢宇量，听披缾罂居井湄。
已为下户代输额，更要全蜀俱伸眉。
西都父老久延颈，关外士卒宽张颐。
访寻恐有玄尚白，流落宁无素染缁。
规模所至欣济济，民俗定自臻嘻嘻。
政成化洽公何疑，无人风月镌峨嵋。
归来要著浯溪颂，吾上中和宣布诗。

君家青田姿，见之毛骨寒。
方当秋露警，遽迫夏景残。
年来纵饮啄，意外失防闲。
谁欤不具眼，毙之于汝安。
竹林有余荫，荷塘岂不宽。
正坐出门误，宁虞行路难。
因思出处理，士君子惟艰。
方其穷居时，孤进无还丹。
山林欲长往，钟鼎夫岂悭。
一朝陇书至，倏若登天翰。
肉食无远谋，伐檀讥素餐。
失身坠戮辱，无乃佞与奸。
逐兔牵黄犬，东门那得还。
竟死咸阳市，恸哭何辛酸。
丹涂布衣愿，恨不蒯与菅。
富贵履危机，怅望扶摇抟。
世事亦堕甑，天理真循环。
向来京口铭，俯仰成悲欢。
世无薛公笔，想像付永叹。

澹烟寒雨洗轻埃，千树江头探借开。
莫倚风流贪画柳，直须火急去寻梅。
可能卯酒三杯罢，索取冰姿一笑回。
好手河阳教落后，纷纷桃李满舆台。

玉帛修和好，边隅久晏宁。
狼贪素谿壑，鲸浪忽沧溟。
江汉危航苇，关河失固扃。
两淮先齮龁，四海渐凋零。
稍喜呻吟地，重霑庙社灵。
帝方恢祚运，公合在朝廷。
故国非乔木，闻诗饱过庭。
经纶一门事，风采四夷听。
共喜难兄弟，于今尚典刑。
陵云临北固，雪涕陋新亭。
清切郎官宿，光辉使者星。
深源观出处，李泌盛年龄。
人杰今为用，天骄盍暂停。
大弨弦白羽，雄剑发新硎。
貔虎三千士，刍粮十万舲。
少须姿宿饱，作气上青冥。
传檄收天府，偏师下井陉。
孑遗新雨露，幽蛰待雷霆。
命服期三锡，腰镮拥万钉。
归来觐旒冕，早晚焕丹青。
伊昔蒙倾盖，随群预掣铃。
初筵叨礼数，接武奉仪型。
载酒桃花浪，寻诗杜若汀。
一斑窥豹管，什袭换鹅经。
深汲无长绠，洪撞仅寸筳。
违离念芝宇，开落几尧蓂。
生计春冰薄，先畴露叶暝。
抱经羞画虎，娱老托原鸰。
忝窃空黄甲，衰残类白丁。
尘生悲破甑，晨起问储缾。
孤宦徒为尔，长饥未遽醒。
地寒谁援接，途远更伶俜。
咽绝空阶蚓，微茫腐草萤。
逮今施刻画，犹得振毛翎。
幕府今多士，峨冠总宁馨。
暴鳞呼斗水，病颡忆林坰。
薄用收鸡肋，微功蓄豨芩。
真成能肉骨，坐待脱拘囹。
自是权舆地，宜深肺腑铭。
宁闻量如海，不受一浮萍。

储极天开秀，皇图日又新。
梦熊初卜夜，禖燕蚤祠春。
瑞霭蓬莱殿，祥标析木津。
准龙真帝子，眉宇只天人。
少海涵舆地，前星耀紫宸。
英姿生不世，雄略动如神。
仁孝兰同毓，温恭玉比纯。
云章辉步障，月御契重轮。
尧历占蓂荚，庄年数大椿。
千龄符会庆，五福自天申。
鹤禁移舟夕，龙楼问寝晨。
慈颜俱有喜，习俗尽还淳。
湛露漙金菊，凉风动白蘋。
好秋澄似洗，函夏肃无尘。
羽翼商山老，簪缨望苑宾。
欢呼称寿斚，谐䜩接芳裀。
景邑曾开幕，郎垣偶滥巾。
不才蒙眄睐，何力赞弥纶。
符竹分苕水，才华想洛滨。
歌诗形善祝，秉笔愧徐陈。

涧下初惊郁郁时，十年春雨旧相知。
君看稚齿昂藏处，已有苍髯老大姿。

绰约冰姿傍短墙，天香应不让花王。
雪光相映精神爽，月色深笼意味长。
惟契竹松敦晚节，不随桃李竞春芳。
漫将玉笛风前弄，留取宫人学汉妆。

恢炱煽炎毒，万里无来风。
殿阁少微凉，况乃陌路中。
纨扇可把挥，秋高网丝虫。
冰山岂足恃，见𪾢聿消融。
进退信惟谷，黄尘奈匆匆。
郑君冰雪姿，干将依崆峒。
竭蹶救头然，巾车佐元戎。
生人在炽炭，吾何惮爞隆。
往闻开元帝，逃暑绣岭宫。
偪仄政浩叹，木阴见姚崇。
烦溽顿以消，语识静胜工。
相期在此行，山泉养童蒙。

两雄不并时，丹芍彼春芳。
同仁乃一视，梅桂华秋旸。
梅固冰玉姿，桂不时世装。
永言异会遇，相从多异香。
琐屑辟寒金，磊落明夜光。
仙人姑射山，墨允期首阳。
神交际道义，语默何曾常。

南方有佳木，远在涨海涯。
沈水产其节，鸡舌生其肌。
结根松柏场，龙脑实离离。
蜑獠岂知贵，斧斤斩栾枝。
椓为糠秕槽，将食犬与狶。
条枚恶鬈曲，芟除弃江湄。
沧流荡回波，不与朽壤期。
年代知几阅，愈久乃见奇。
根株到余沥，复恐分寸遗。
终焉盛芬烈，兰荪谢芳姿。

骎骎须鬓苍，冉冉岁月换。
良田未易求，蠹简不喜看。
君兮何为者，冠佩立宪宪。
苦来湔祓我，丹绘施朽炭。
深惭鸿鹄姿，肯作荆鸡伴。
我穷岂中郎，君才实元叹。
相从琢磨地，枯几媲尘案。
尺书中夜至，索去不少缓。
扁舟下东南，春水绿平岸。
遥知醉吟处，词翰两璀璨。
悲懽难一揆，欲别先自断。
寄我子夜歌，酬君秋雨叹。

日吾来此居，时已闻子名。
堕地骥𫘧俊，破壳陵伽鸣。
过我不惮劳，琳琅照柴荆。
图史备商榷，辞章叹纵横。
夤缘托末契，岁月今峥嵘。
相望百里远，尚记十载情。
袖中河梁句，规摹汉西京。
赏子圭璧姿，愧我蜩蛩声。
城麋反见迫，欲语还自惊。
斯文煨烬余，作者夷跖并。
苦苣不耐秀，泾流自为清。
差池百年内，望子为长城。
已知蓄积富，更在淘汰精。
君看上岁田，宁可卤莽耕。
石槃久则穿，誓勿寒此盟。
床头有浊酒，会与子同倾。

与翁家世俱东鲁，不记翁游曾到楚。
看翁写此六幅图，怪翁笔力能如许。
孤烟合处渔著村，老雁归时帆入浦。
丹枫翻翻江气寒，莫雪初晴山月吐。
杜陵野老经行处，度支病郎用心苦。
惟翁妙思自暗同，楚玉何曾识神女。
信知胸中著云梦，不止豪端挟风雨。
祇今小纸弄姿态，气韵酸寒终愧古。
蜀山秦树各异状，所向一律人笑汝。
谁能为证张与吴，十年此病翁今无。

花药之列，无先我梅。
宜江宜山，最宜幽溪。
其次桃李，色香俱美。
难哉李孟，诸君之子。
在我窝兮不欲稀，舍南舍北多令姿，足未出门心已归。

秋风来几日，草木殊未知。
寒虫独何者，若与秋有期。
露竹动寒彩，云松弄幽姿。
梦寻溪头路，意行当何时。

忽舒忽卷岂无期，万状来呈变化姿。
峰帽石衣罗眼底，苍然暮色欲来时。

雄姿画麒麟，朽骨分蝼蚁。
争似及生前，常为鶑花醉。
云山静有情，天地宽无际。
且放两眉开，万事非人意。

去国二千里，叱驭良已勤。
到官一百日，啜菽念所欣。
使君岂常流，早岁承华勋。
螭首有故步，天香带余熏。
时清省谏纸，符竹亦再分。
属者寇虽除，遗民尚惊尘。
公来钤江右，喜气感三军。
下担见施设，果苏雕瘵群。
天姿夙已高，况复勇所闻。
属县但期约，讼庭无放纷。
村团不识吏，处处饱羹芹。
生女戒勿怒，减输劝其耘。
惠术颇次第，归心已乡枌。
小子谬从师，颇尝侍朝曛。
从容进逢掖，惨淡立红裙。
中坐要娱客，所陈金石文。
行装遂如此，何以充栋棼。
人事与天意，嗟予岂须云。
来携谏坡雨，去开崆山云。
多公能摧刚，圣虑已策勋。
行藏吾有命，所愿不忘君。

士有未就驾，郡守身劝之。
君观汉诏中，有此勤恳词。
由来贤俊人，出处每委蛇。
譬彼未嫁女，深闺秀容姿。
施衿有所适，婉娈终自持。
汉俗尚如此，前世当可知。
勉哉策名者，不但好爵縻。
君臣有明义，行矣方自兹。
惟当秉高节，长副此心期。

雪垂垂，迥野望中奇。
冥迷一色混，琢镂万般宜。
严风初作意，爱日为收曦。
千山淡若惨，万壑冻无姿。
同云忽沍合，飞絮渐分披。
漫天历乱落，洒槛横斜吹。
粉浸两溪浪，琼削千林枝。
素虬桥枕渚，冰柱瓦流澌。
田种皆雍伯，弦绝非子期。
沙头雁影灭，城角鸟声悲。
烟孤辨村墅，天沈迷酒旗。
爱登楼之纵目，忘起粟之侵肌。
忽愁容以暂开，漏朝晖之照瞩。
射积素之峰岭，认微波之溪谷。
灿垂檐之明珠，烂开府之群玉。
凛暮寒而复凝，洒夜声而相续。
靓开阖以多端，玩朝昏而未足。
孤松气独刚，百谷土增沃。
积阴那可久，见𪾢深所欲。
白雪与阳春，愿赓郢中曲。

谁谓鱼盐市，乃枉大夫轩。
既登云霞观，更寻薜萝村。
松枝何夹道，萱草况当门。
借问阿谁家，此为故人园。
倚竹坐半日，论诗到初根。
愧无扪虱姿，敢辱辍鸾言。
劳劳青衫客，莽莽红尘奔。
所至有山水，何曾解讨论。
君侯食肉相，杞菊为心魂。
一县固多事，终朝如山樊。
行旌遇佳胜，呼宾罗芳尊。
有此幽寂趣，从容以剸繁。

马上姿容河朔风，吁嗟不见夕阳红。
长江自小为邻舍，昨日归来无此翁。

官居城一隅，屋漏如野处。
辛勤补绿萝，仅可待风雨。
移家幸亡恙，所苦多硕鼠。
啮衣费纫缝，盗肉恣含咀。
引子动成群，啾啾疑尔汝。
昼曾无腼颜，入暮谁能御。
窥灯殚膏油，惊梦鬭俦侣。
主人非昔人，为态尚如许。
饱食讵可常，潜踪岂无所。
灌穴恶尽杀，具磔难悉举。
墙东吏部家，两猫将十子。
往往感仁惠，相乳忘彼此。
花墩夜不眠，卫寝如驯虎。
愿分俊逸姿，庶以镇衡宇。
穿鱼聘衔蝉，于君谅无取。
丁宁玉板师，委曲致斯语。
妻孥仍有言，乞猫宜乞女。
他时遂生育，邻里转相予。

我本麋鹿姿，牵来入京阙。
举动违真性，驱驰了岁月。
自惭西湖水，照见种种发。
乘兴陪诸公，放舟烟浪窟。
小雨裛风埃，轻霾翳林樾。
春深桃李竞，路滑车马歇。
已办登山屐，不羡凌波袜。
沿堤逐树阴，傍寺访禅衲。
杯行知已深，欢意殊未竭。
日暮碧云横，两山高突兀。

道人爱山出天姿，自谓计黠人嫌痴。
独游名山看不足，每得胜处行为迟。
谁人能知物外赏，世上自有灵中奇。
一行作吏困汩没，便与好境相参差。
脱兔投林今适愿，穷猿得木吾何之。
芒鞋竹杖恣如往，烟蓑雨笠长相随。
青山愈好足力尽，此意未止驽骀疲。
路逢行人说大尹，正见谕蜀扬舲旗。
好贤招邀每虚席，问俗疾苦时褰帷。
才华落落清庙器，诗笔粲粲珊瑚枝。
胸吞楚泽八九尽，气压巫峡群山低。
大峰联娟争媚妩，苍壁徙倚供游嬉。
巴东巴峡古所重，作云作雨今胡为。
有情飞鸢送迎客，无数棹歌来去时。
昔日画图曾见者，何意忽此今逢兹。
迩来丰碑在人口，已与流水争东驰。
政用中和得大体，智出毫末非全施。
不与英声流上国，已有诗卷传江湄。
狼烽长闲士鼓腹，耕陇不见愁生眉。
都门髣髴记分袂，蜀道修阻常支颐。
持谒见公敢论旧，抚髀顾我清无缁。
樽俎频开闲共话，歌讴聊与民同嘻。
忽然晨旦往东壁，但见山月来峨嵋。
行吟何独壮三峡，在处山林来乞诗。

璇台插中天，乾坤发端倪。
荆榛夹险道，自古谁攀跻。
嘉予二三友，乘兴同杖藜。
行行陟其巅，一游手自携。
上摩白兔宫，下蹑青云梯。
傲晲群动间，太仓米一稊。
俯瞰万家邑，户牖开蜜脾。
群峦尽东骛，驶若万骥驰。
马秦忽破碎，象岛尤瑰琦。
杜鹃状雄尊，白鲤波连漪。
视城横朱鸟，秀连秋水湄。
崟崟摘星岭，上可扪南箕。
羽人炼丹丘，迄今有遗基。
维西控桐柏，岩壑争献奇。
雁荡直括苍，势自金庭□。
奔雷三十六，赶起龙凤姿。
继北际四明，坞岙非人窥。
天门何荡荡，香岩独嵬嵬。
帽峰冠朝霞，髻山染夕霏。
眼阔浮世狭，身高众山低。
清游慨俗子，险语惊山魑。
持杯迭献酬，磨石共镌题。
短李才调逸，手力拔象犀。
髯胡诗之豪，鼻息干云霓。
闲雅推王子，皎然霞外期。
刘君一癯仙，胸中无町畦。
周节万夫敌，猛将闻鼓声。
或倦而憩石，或勇而临涯。
或袖手冥搜，或抵掌滑稽。
或倚松盘桓，或望云惨凄。
矫矫出笼鹤，卑卑在樊篱。
静躁各异物，物情无不齐。
来涂逢野妪，问我何所知。
自言石出世，曾梦金仙栖。
献岁买官酒，登山酹地祇。
君今契我梦，从此开山蹊。
彼妪尚尔耳，我曹焉已而。
他年五君咏，永勒兹山陲。

文昌老仙绝俗姿，爱山成癖非儿痴。
胸中况自有丘壑，槛结瑰异常恐迟。
坤维谋略出分阃，江山致助争出奇。
寻幽选胜上巫峡，断崖怪石悬参差。
十二峰前弭征楫，枝藤直上穷所之。
云烟变态千万状，过眼神动惊天随。
人疑跻攀欲力尽，公自乐此良不疲。
瑶华真妃似夙驾，风马昼下扬旛旗。
层峦好处起苍壁，丹霞望门开赤帷。
登坛定可拾瑶翠，却老未应无玉枝。
仰天一笑晲寥廓，俯视培𪣻丘陵低。
颇疑游龙出飞跃，恍若栖凤犹娱嬉。
乔松跨鹤远近集，云雨济人朝暮为。
坛罗野翠有余润，泉拖修帛无穷时。
一经盼睐便改观，阳台价重当由兹。
惜哉牙纛不久驻，鹢首未转樯乌驰。
轻缣素练欲摹写，画师难著五色施。
笔端机杼始潜运，悠然寄兴沧洲湄。
章成密简绣衣使，绣衣翰墨今白眉。
珠酬玉唱两相尚，三叹尽解骚人颐。
好刊苍珉示千古，磨而不磷涅不缁。
纷纷我辈小巫耳，健读数过徒噫嘻。
待从两公奠西极，安南嶷，收关河百二之险，劖岷峨万仞之嵋。
大书有宋中兴颂，东还更和巫山诗。

倾盖黄亭夜，翛然涧壑姿。
倚天唯直干，到地绝旁枝。
亹亹今何许，悠悠只自知。
寒碑卧风雨，千载有深期。

昔闻南山下，有柏古且奇。
书痴守寒窗，一见嗟无期。
归从软红尘，乃识苍虬姿。
青青十亩荫，凛凛千年枝。
山灵日守护，斧斤谁侵欺。
孤根久盘踞，珍干分逶迤。
飘萧爽气生，蓊蔚祥云低。
九龙出同穴，宛转犹相持。
高标足古意，贞操长遐栖。
岂无金芝秀，琐琐夸一时。
岂无豫章灵，屑屑关兴衰。
何如此嘉树，毁誉无欣悲。
传闻禹所植，往事谁能稽。
安得子墨卿，写作无声诗。

舍人趣治装，驱车将东之。
两载贤辙淹，一朝万里驰。
洪惟德器远，自是廊庙姿。
宁须佩刀祝，已动宣室思。

梅余傲雪香，柳欲摇金丝。
隆冬如许清，真宰渠物私。
居然风景殊，锺此贤杰姿。
政须鸿钧播，天意扶民彜。

齐卿善高奚，为治孰过之。
到今民受赐，微管嗟吾其。
宜哉世祀昌，有此廊庙姿。
功名方鼎来，端亚萧与伊。

乾坤一覆育，日月恒回旋。
百川滚滚流，昼夜不舍旃。
岂无桃杏姿，孰与松筠坚。
物理耐则胜，人事败以狷。
君看伯禹功，手足甘胝胼。
苟无尼父志，缁磷多夤缘。
躁轻易与耳，顽顿终安然。
吾宗伯也亢，学世其家传。
韬藏第怀宝，穮蔉须丰年。
双扉俨庭牖，一字深韦弦。
此意当竟成，永言愿无愆。
吾闻约与乐，仁者斯两全。
君能处以一，我见成皆天。
伊傅终佐时，吴邓徒多钱。
他时轩中人，更耐官九迁。

荆山之璞天下奇，韫藏待价其谁知。
楚庭已作再献客，楚国未识连城姿。
世间万事乃如此，遇否在天而已矣。
龙螭尚尔困泥蟠，可是纷纷肆蚖虺。
人生安可论穷通，失马有时同塞翁。
会须决起凌云志，高抟九万扶摇风。

自怜疏拙百奚宜，不省胡颜可媚时。
驰骛功名非我事，欢娱菽水祇心知。
风姿故陋难施粉，面目堪憎正类倛。
惟有灵台亦裴度，到君明眼不能欺。

韬藏馥郁保天真，珍重芳姿肯𣨼人。
莫道清高便无韵，春来谁是解全身。

天姿不解入时妆，缀佩联琼特地芳。
几日东风回陇首，却教群卉羡天香。

如今总总鬭新妆，天与风姿压众芳。
自是百年中第一，不因兰菊返魂香。

湘中足可乐，谁苦愁不禁。
娈彼兰蕙姿，固怯霰雪阴。
贾子天下士，子何念虑深。
贞元两御史，南还会于郴。
亦复相唱酬，间有亡国音。
愚溪更憔悴，中夜起拥衾。
而得款乃句，脍炙循至今。
我后五百年，公来适相寻。
田畴岁膴膴，狱市春沉沉。
宽书日夕下，民蠹袪牟侵。
况也省赋甚，小郡至万金。
交欢有陆贾，私恨无羊斟。
我饱竟甘寝，公暇多长吟。
乃知湘中乐，关时匪关心。
湘民忘劳力，乐极翻沾襟。
却愁吾二人，四牡歌骎骎。

政应违众好，可忍负幽探。
以兹落南雅，蜂蝶独遗憾。
岂无好颜色，一雨竟陈暗。
谁知岁寒姿，可久非可暂。

江梅丈人行，岁寒固天姿。
蜡梅微着色，标致亦背时。
胡然此柔嘉，支本仅自持。
乃以平地尺，气与松篁夷。
粹然金玉相，承以翠羽仪。
独立万槁中，冰胶雪垂垂。
水仙谁强名，相宜未相知。
刻画近脂粉，而况山谷诗。
吾闻抱太和，未易形似窥。
当其自英华，造物且霁威。
平生恨刚褊，未老齿发衰。
掇花置胆瓶，吾今得吾师。

轩窗一日粲三英，尽室无尘眼倍明。
闽粤固尝矜绝美，风骚犹未及知名。
羞将姿媚随花谱，爱伴孤高上月评。
独恨遇寒成弱植，色香殊不让梅兄。

渊明千载人，风节仰孤峭。
岂惟辞督邮，莲社不得召。
书不求甚解，眼高得玄要。
诗亦本无意，但写胸中妙。
齐梁纷众作，嘈杂春禽叫。
稚子候檐隙，文通剧搜绍。
矫矫玉局翁，尚友谢浮漂。
饱吃惠州饭，追和欲同调。
湖山老居士，宏才盍廊庙。
出入官五纪，怀归自年少。
屡赓归来辞，吾行有先兆。
老龙卧林壑，年高德弥邵。
向来批敕手，甘心事耕钓。
筑室据仙居，泉石造深穾。
亭榭望堂皇，蓬莱对圆峤。
涉园日成趣，遇客酒频釂。
岩岩鸾鹤姿，炯炯双眸了。
堕体黜聪明，坐忘乐遗照。
西畴时告春，东皋快舒啸。
襟期古暗合，此事不容诏。
尽和靖节诗，笔走追风骠。
又如裴旻剑，腾空径投鞘。
人生嗜欲深，山林不供烧。
何当从公游，翛然宁荷𦰏。
小子敢言诗，未免事华彯。
西施难效颦，邯郸恐贻笑。
思欲焚旧藁，世味轻咀嚼。
稍寻韦苏州，旁引孟贞曜。
绝去翰墨畦，毋凿浑沌窍。
尚或庶几焉，未暇期速肖。

东楼德泽流无穷，我公挺生庆所钟。
琼枝玉树莹精彩，迥然不堕风尘中。
少年慷慨吐虹气，文词元不减侪辈。
胸中妙蕴经纶才，剸剧裁繁特余事。
曾从莲幕试牛刀，举城但识刘功曹。
澜翻荐口动天听，一语便逾华衮褒。
上方欲革岭南弊，柬才果得吴刺史。
不妨一勺饮贪泉，清德泠泠今可纪。
凭轼雍容安七闽，列郡合词称得人。
从兹十载秉麾节，坐令万里回阳春。
洞庭风月潇湘雨，君王无复忧南顾。
抗章乞得半生闲，遥指家山赋归去。
庙堂未肯闲宏材，大开东合需公来。
朝随召节赴天阙，夜驰使驲归长淮。
广陵卧治要汲直，金节荧煌照熊轼。
底用腰缠十万钱，且看身享二千石。
忽思鲈脍寒菰羹，拂衣欲遂乡关情。
视去西阳如脱屣，意色萧然同鬭生。
画船重泛西湖上，水光山色都无恙。
主人管领东风回，故园桃李倍清爽。
六鳌背负三山归，轮囷老桧苍龙姿。
了无尘俗败人意，棐几长物皆瑰奇。
横岸纶巾披鹤氅，神情直出羲皇上。
尘事到头曾不闻，卧听歌台传煖响。
百花堂前手自栽，兴来一杯复一杯。
人生亦欲自适尔，富贵于我何为哉。
中春况属悬弧旦，史君亭榭风光煖。
东君预借一分春，不许芳菲作春殿。
绮罗香深初肆筵，弟兄酬酢杯相传。
此时更复惜一醉，君从何处拼垂莲。
五侯贵盛德未美，簪缨不满高阳里。
何如清白传家风，奕世青毡尽朱紫。
燕居今喜相比邻，其如四海须陶钧。
羽书鼎来在朝夕，何数羔雁徒成群。
芙蓉城中有仙宅，十洲三岛环其侧。
此中乐不减商山，功成归作茹芝客。

人生自古悲别离，别离今日何足悲。
试问今日行者谁，鄞江名族真男儿。
虬须燕颔躯十围，凛凛端有熊豹姿。
毅然刚立不怒威，笑视鼠辈何脂韦。
州县小试囊中锥，政绩今在众口碑。
姓名通籍黄金闺，便泛王俭红莲池。
平时幕府多素尸，坐縻公粟遨以嬉。
只今方当多事时，正要名士同驱驰。
森森百万虎与貔，荷戈分驻淮东西。
两淮千里双使麾，幕中僚吏皆擢犀。
惟公婉画明蓍龟，辩如悬河不可堤。
胸中武库深难窥，决策固有堂上奇。
朔风吹空黄草齐，正恐秋高胡马肥。
万人相顾目睽睽，见公此去多腹非。
公独幞被行不疑，单车西去征马嘶。
平生气槩冲虹霓，恨无尺棰笞羌夷。
方今天相中兴期，黠虏戴头来边陲。
愿公速蹈功名机，匈奴不灭何家为。
出门千里何足辞，但愿满引金屈卮。

鲍侯年少老文学，艺苑优游富耕获。
胸中涵养自成趣，妙处正恐儿辈觉。
我惭门巷非尺五，字欲问奇谁与榷。
开樽竹院望同醉，遮眼脑脂何太虐。
团𪢮十客踏雨来，相从不负东风约。
投壶雅歌了无恨，祇恨车公一前却。
海棠春深照眼明，风物融融悟非昨。
从教雨洗烟脂淡，小摘何妨供把握。
夜阑烧烛照春睡，靓妆如在结绮阁。
墙头西望烂蜀锦，嫣然一笑无声乐。
飞红点地绣作茵，正须席地天为幕。
要知富贵出天姿，艳杏夭桃何足录。
主人小筑真好事，肯学区区专一壑。
洞门不锁要客来，笑君大似羊公鹤。
雨余珠泪色惨凄，一顾正嫌无伯乐。
忽惊新诗来叩门，妙语天然不烦琢。
坐中传观字欲漫，我竖降幡甘面缚。
清明已过雨不休，云雾犹屯四山脚。
揩摩病目不应迟，及此红英半零落。
枝头尚有未开花，纵已离披亦何恶。
知君既负西岑游，可使一春终落寞。
会须来此共赋之，正要重闻诵新作。

筮仕一何早，字民一何迟。
历历三十年，中间多险巇。
宦途祇平进，分寸穷攀跻。
最后官胄监，一蹴黄金闺。
低徊能自爱，风鹢甘退飞。
宁为红莲幕，往寻武陵谿。
亲党多劝止，君去独不疑。
治家有贤媛，应门委佳儿。
安居舍大厦，列屋间歌姬。
风霜登客路，单车如鸡栖。
勇决有如此，端是英雄姿。
有志事竟成，不后一年期。
明诏趣鹓班，壮县催瓜时。
赢得为君子，否泰相因依。
古郡足萧洒，年来困征追。
守宰俱贤明，斯民其庶几。
杭苇欲走别，有足如絷维。
举酒向西望，离愁渺天涯。
惟君才素高，邑若不足为。
谓难易将至，谓易后难支。
老我百念冷，安能效良规。
犹记簿领初，过庭闻旧诗。
惟畏为过寡，惟勤无功亏。
遗训俨如在，终身当诵之。

伯父盛德人，伯中实暮子。
不惟能象贤，气貌亦相似。
幼日读父书，结字得皮髓。
粹然金玉姿，少日期千里。
宁知游上庠，蹉跎困名第。
晚始著青衫，酸寒就一尉。
欻然报瓜时，往戍真乐事。
自惟群从希，惜别不能已。
中年重离别，况我衰如此。
亲故例作恶，况复于吾弟。
兹行岂得休，雅怀聊漫仕。
勿惮三年留，江南富山水。
尉曹官虽卑，去民最密迩。
一日斯必葺，职务毋少弛。
善保金石躯，离觞且同醉。
归来毕婚嫁，相从期暮齿。
教子以义方，忍贫授经史。
素业俱有传，见进未见止。
大儿方决科，如摘颔髭耳。
子尚徐其驱，中途听捷喜。

老我旧曾官日边，随众年除仍岁迁。
母子日夜念乡国，但欲共耕绵上田。
叶君写照妙一世，画我形模在山水。
有如虎头貌幼舆，正合置之岩石里。
犹记有客为谀言，盍更野服为貂蝉。
我笑不答心不然，拂衣径得归林泉。
归来岁月不知久，十余年中何不有。
此心炯炯尚如丹，只为幽忧成老丑。
久矣与世俱相忘，荷君念我应老苍。
新图白髭添一二，岂知双鬓皆成霜。
两图对挂耿相照，顾盼从容成一笑。
更添松竹作寿星，我已甘心就枯槁。
人言姿态与真同，如照止水窥青铜。
明知已非故吾矣，小孙指点能呼翁。
君居天街号称首，侯王生面罗左右。
边头飞将新立功，飒爽英气照窗牖。
名满四方求者多，千金造门君不呵。
能事固不受促迫，应酬虽繁可柰何。
胡为有暇及衰朽，楚楚装池意尤厚。
我今已是行路人，不须重累丹青手。

文箫蹑彩鸾，夜半恐不逮。
山深忽呼名，惊喜不得退。
仙谪无所逃，士贫何可耐。
乃以三生缘，遂为二姓配。
至人与凡夫，伉俪岂其辈。
鬻书以自给，细字如玉碎。
一一存楷法，明珠蔑瑕颣。
初如鹣比翼，久若鱼同队。
终日了韵编，心画亡罣碍。
人间八百本，终古知敬爱。
玉篇尤可珍，何必赠杂佩。
倘邀千黄金，虽贫亦当贷。
摩挲惜见晚，老眼看茫昧。
墨妙饶精神，笔劲含姿态。
次第部居中，盘曲法库内。
九龄美风度，孟博信清裁。
书拙无合作，见此增愧慨。
尤物难久假，雪窗暂相对。
遗踪虽已邈，真迹俨然在。
辄效西子颦，小楷书牍背。

刺史诸侯贵，春城海水边。
层城临媚景，水合数百源。
山色佳有余，云门吼瀑泉。
游山忆谢公，频游任履穿。
三寸如黄金，朱橘不论钱。
潇洒到江心，石濑月娟娟。
翠华拥吴岳，谁扶黄屋尊。
御榻在嵽嵲，佳气拂周旋。
多除南省郎，一麾出守还。
城中贤府主，今之黄颍川。
笔落惊风雨，谈论淮湖奔。
群书一万卷，分明在眼前。
老气横九州，黄鹄摩苍天。
历职汉庭久，磊落映时贤。
否臧太常议，正直朱丝弦。
东下姑苏台，戮力效鹰鹯。
谒帝似冯唐，明公独妙年。
列宿顿辉光，馨香粉署妍。
卿月升金掌，等级敢比肩。
巢许山林志，虚心味道玄。
此邦承平日，接近与名藩。
时节立复度，水旱其数然。
百谷漏波涛，狂风大放颠。
江流气不平，地轴为之翻。
人烟眇萧瑟，茅茨寄短椽。
凋瘵满膏肓，诛求何多门。
至尊方旰食，鸿雁美周宣。
平生方寸心，穷年忧黎元。
恐辜明主恩，筋力不辞烦。
晨趋阊阖内，应对如转环。
制可题未干，御札早流传。
斯人亦何幸，已闻动行轩。
滞务兹一扫，烦苛法令蠲。
抚养甚分明，连樯并米船。
蜂虿不敢毒，歌笑轻波澜。
骄阳化为霖，江鸣夜雨悬。
公镇逾岁月，人安若泰山。
且如今年冬，祁寒为之暄。
萧萧理体静，迥出诸侯先。
何时降玺书，谁能叫帝阍。
丝纶实具新，载渥照乾坤。
借问今何官，蓬莱汉阁连。
鸳鹭回金阙，会是正陶甄。
煊赫旧家声，风流今尚存。
严家聚德星，文雅见天伦。
曾参与游夏，寔为亲弟昆。
潘舆送喜频，堂后自生萱。
国与大名新，中堂有神仙。
令子各清标，芝兰叠玙璠。
今朝乌鹊喜，仙鹤下人间。
甘作老人星，晨霞朝可餐。
但求椿寿永，何曾藉偓佺。
献寿更称觞，肃肃秩初筵。
烂漫倒芳樽，华烛蟠长烟。
清朝燕贺人，佳句染华笺。
吾非文人特，不敢废诗篇。
顾惟鲁钝姿，喧争懒着鞭。
出游翰墨场，常受众目怜。
尚为诸侯客，坐客寒无毡。
未见有知音，非理谁与论。
始知贤主人，见我颜色温。
包蒙忻有击，豁达露心肝。
窃效贡公喜，兼尽宾主欢。
吹嘘人所羡，推毂期孤鶱。

屡从樽酒接从容，叔宝风姿照座中。
他日相逢年益老，棋坛尚可角雌雄。

自昔梅花雪作团，红梅晚出可人看。
江梅不解追时好，祇守冰姿度岁寒。

处事才游刃，论文辩粲花。
英姿凛熊豹，健华走龙蛇。
持橐身终外，垂车梦到家。
平泉花木在，愁绝旧生涯。

深沈仙洞锁神清，万壑松声不似晴。
宿草它年空怅望，生刍今日寓精诚。
山川气象浑如旧，剑佩风姿俨若生。
犹记玉音称酷似，始知无忌乃其甥。

名公有意著新书，翰墨精神碧玉姿。
今日山中才读罢，经行已续少陵诗。

遥瞻衡岳顶，云尽碧参差。
人从南方至，雪坠西崖垂。
谈玄问老子，鸣佩邀神妃。
飞花舞琼瑶，青壁比珠玑。
平生山水兴，行止只自知。
飘飖凌浩荡，犹恐太白低。
松持岁寒操，梅放冰雪姿。
迢递昆仑颠，俯仰动遐思。
兹峰名天下，突兀真绝奇。
行行将易晚，去去尚追随。
我爱君饮酒，君爱我赋诗。
相看各惆怅，勉旃在明时。

千林气脉未全归，一点清香已著枝。
每爱月窗横瘦影，敢将水墨污冰姿。
淡妆出屋新相见，索笑巡檐旧有诗。
不见化工先着力，雪中风韵最相宜。

嵇康故人达，醉中凛英姿。
因送孤飞鸿，手抚枯桐枝。
聊将弦上意，寓此胸中奇。
才高身不容，谅非人力为。
麟伤终可叹，龙化真难羁。

白雨濯青山，孤云霭余姿。
溶溶荒江水，近岸生清漪。
扶舆出城府，眷此幽人期。
茅茨倚林麓，秀薄相参差。
欣兹𫏐解带，虚白明朝曦。
向来旅穷徼，抑郁中怀悲。
相逢辄顾笑，觞酒相淋漓。
春风不日去，淹留我何为。

淳熙戊戌冬十月，恰似东风三月时。
冰霜不变沍寒色，溪壑次第回春姿。
花情柳意已无耐，红英粉艳争纷披。
道傍牛喘不复问，欲了公事真痴儿。

翩翻翠羽青霞色，偃亚芳丛碧玉姿。
却羡老僧饶岁腊，不知天上有炎曦。

我来南山兴感悲，万物纭纭宰者谁。
众材丛卑无奇姿，直辕曲轮皆所宜。
大木磊磊节干奇，撑岩拄谷无处施。
我愿天子修明堂，坐朝诸侯会四夷。
柱要十围栋百尺，日责匠石搜访之。
千人用斧万人拽，大根斫断山崩欹。
五州追牛十县丁，载送上都天子怡。
轮般骇汗工倕走，有目未省曾观窥。
黄帝合宫尧衢室，周制九筵虞总期。
听政朝夕有攸处，阖门左右咸以时。
天子拱手四辅立，坐致四海为雍熙。
不用直弃用即大，短辕曲轮尔胡为。

眇焉五帝上，尝观二典辞。
焕乎三王间，尝观二雅诗。
道德既淳厚，声光何葳蕤。
烈烈日精散，闳闳雷声施。
施焉如飞龙，潜焉如蟠螭。
祖述兼宪章，后世唯吾师。
永言二典往，群言或隳离。
亦既二雅末，六义多陵迟。
寥寥千余年，颠危谁扶持。
揭揭韩先生，雄雄周孔姿。
披榛启其涂，与古相追驰。
沿波穷其源，与道相滨涯。
三坟言其大，十翼畅其微。
先生书之辞，包括无孑遗。
春秋一王法，曲礼三千仪。
先生载于笔，巨细咸羁縻。
杨墨乃沦胥，旷然彰其媸。
佛老亦颠隮，茫然复于夷。
婉婉平蔡画，淮西获以依。
凌凌逐鳄文，潮民蒙其禧。
心将元化合，功与天地齐。
洋洋治世音，磊磊王化基。
悖之则幽厉，顺之则轩羲。

截竹功何取，为筒妙可谈。
长犹不盈尺，青若出于蓝。
浮薄瓤皆去，嵚崟节独堪。
谁言但空洞，自是贵包含。
虚受殊招损，多藏不类贪。
巾箱经谩五，谤牍箧空三。
泪有湘妃洒，书疑禹穴探。
质曾冒霜雪，价本擅东南。
陨箨遗轻粉，移根破冻岚。
龙音终不死，凤实尚余甘。
仆陋我为贵，雕锼彼合惭。
居常置几桉，出或系騑骖。
唱和友朋倦，提携童仆谙。
纯姿斥丹漆，美干敌楩枏。
其直如周道，虚心学老耼。
吾徒正得用，诗笔战方酣。

达者创奇制，霜圆断竹寻。
苍筤破云色，萧瑟移风音。
径寸不为短，探幽乃觉深。
中间自空洞，枝干何嵚崟。
投恐成龙去，吹还作凤吟。
棱棱人有节，窍窍物无心。
俭朴他难比，提携力易任。
绝姿古皇道，虚受圣人襟。
或贮谏官草，多收女史箴。
筒兮用可贵，吾不换南金。

澹静姿仪简旷纵，结庵深对大茅峰。
坐忘世故愁应少，道断人情语亦慵。
万里信音凭鹤到，一厨烟火倩猿供。
几时归侍虚皇驾，七色霞衣九色龙。

得时应在谷城山，蒸栗温姿照席间。
助我漱流高卧意，曲肱从此不晞颜。

勿谓闲花草，色成各有宜。
君看桃与李，未是岁寒姿。

青田双戏九皋鸣，屈降仙姿入户庭。
宜与衰翁为老伴，雪毛霜鬓共星星。

绰约风姿云雾衣，波心新月映明辉。
更深折得清香去，烟霭不知何处归。

枝上编锺万颗垂，凌寒傲视雪霜姿。
从今疏影暗香句，不数西湖处士诗。

少年麋鹿姿，待价非结绿。
东湖嗜红芰，西山茹黄独。
虽无负郭田，仅有环堵屋。
稍知亲简编，岂意分符竹。
不作梁甫吟，徒歌采薇曲。
轩冕本无心，泉石慕幽躅。
疏才偶计偕，微名玷宦牍。
扰客书掣肘，蹈险车脱轴。
为米一折腰，献玉三刖足。
人情冰复炭，世路岸为谷。
奔走三十年，尘埃几千斛。
归访旧园林，要识真面目。
敝庐他人居，故友半鬼录。
诛茅倾客囊，千日笑神速。
堂成屡留醉，夜阑更秉烛。
冬霜孤松秀，春霖万花霂。
薰风自生凉，秋云不待族。
鱼鸟乐欣欣，柴荆纷樕樕。
曳杖时往还，拊缶谁拘束。
敲门闻剥啄，开缄佩谦牧。
初读少陵诗，再对渊明菊。
试听句掷金，坐想人如玉。
搜肠嗣高吟，深愧窘边幅。

春阳竞妩媚，百卉颜色好。
凉秋风露来，往往竞枯槁。
一朝受霜雪，脱落遽如扫。
特立金石姿，青青未尝老。
下视软美辈，摧折不自保。
古人几失言，疾风知劲草。

桃花结子杏花落，蛱蝶飞来遶新绿。
胭脂如醉春意浓，嫣然一笑桃杏俗。
蔷薇之露不涴衣，玉颊仿佛生頩姿。
无双国色自爱惜，描貌安用诗人诗。
雨湿东风三月尾，夜寒烧烛照花睡。
索花劝饮干百壶，美人羞死颦眉翠。

缊袍敌狐裘，晚饭可当肉。
讳穷竟未免，岂不爱储蓄。
嗜利颡有泚，恐愧王承福。
财固祸之媒，越乡忌怀玉。
君看座右器，已满即倾覆。
圣贤用功处，清心而寡欲。
于世淡无求，乃能实其腹。
谁令入青衫，失策混流俗。
黄子振鹭姿，笔力扛百斛。
笑人龟手药，欲售先聚族。
知予颇清苦，应物未圆熟。
游宦不能巧，俯首立矮屋。
锻炼知精金，祁寒见松竹。
自立不坚定，庸行徒圣读。
谁谓漆园高，俯首欲丐粟。
穷作扣角歌，老厌淄川牧。
古道寖斲丧，时人方逐逐。
有田南山南，可办一盂粥。
请赓归去来，世路早收足。

云路鹓鸿度九关，谁知雾豹隠南山。
追怀先世交朋旧，幸拜英姿丈席间。
叹我壮年犹白发，知公有道养朱颜。
运斤肯试成风巧，当许抠衣侍燕闲。

忆昔始相识，公归自中都。
时方擢上第，绿发青衫纡。
论交兄弟间，意气和笙竽。
瓌文得要揽，快语相为娱。
一别间何阔，流年走旸乌。
高情自浩浩，风骨乃仙癯。
顾我蒲柳姿，雪霜凝鬓须。
回思鸿雁行，泪落衣袖濡。
相逢慰栖迟，此道评精粗。
稔闻充素蕴，诸老推通儒。
又知治剧县，民瘼删繁须。
清才为世用，洗目亨天衢。
监州尚小试，称屈非超逾。
叩门喜重来，新诗遗明珠。
倾倒念有陈，草具陪觞壶。
自愧学不讲，议论无根株。
殷勤谢雅贶，比索中肠枯。
壮志已怆悢，俗情厌崎岖。
正须心所欣，日与镌迂愚。
奈何复作远，揽袂还踌躇。
公犹寄异邦，同是江南区。
但虑怀与安，久客非良图。
终当念坟墓，速归三径芜。
昨言亦云然，岁寒勿盟渝。

右相尝惭呼画师，技痒仍复拈毛锥。
逼真谁作此赝本，亦有妙意生妍姿。
中庭燕坐必主妇，绿云高髻香罗衣。
嫣然嫔妾左右侍，前浴能言丹凤雏。
娉婷及筓女公子，素腕拥项相携扶。
两两为朋四髫龀，乳卢随逐相谐嬉。
掌中看珠二少艾，捧腮却立鸦鬟奴。
屏间拥膝袖玉笋，疑是梦阑颦翠眉。
侧身背面按筝者，冰肌绰约不自持。
床前跪起各姝丽，为儿理发抆涕洟。
有犬斓斑受摩抚，与人习熟无猜疑。
梳妆淡薄服制古，如见永徽贞观时。
若非侯家及主第，人物无此美且都。
荆钗布襦小家妇，生子不如山下麑。

凤姿日表极高明，讲习诗书若性成。
参决万机裨独断，力行三善答舆情。
绮园何必来为助，启诵安能更擅名。
日侍两宫慈孝洽，万年主鬯共安荣。

俗士不闻道，利欲熏其心。
阳浮外酬酢，中有机阱深。
宛陵有君子，殊不同今人。
矫矫鹓鹭姿，入俗不受尘。
挹之淡于水，即之暖如春。
笔端奏金石，妙处无新陈。
念我久顿挫，晚岁乘朱轮。
烹鲜易以扰，御黠难使驯。
赖有贤贰车，一心同抚循。
遂于吏事外，拂拭绿绮琴。
为我肯属耳，领会山水音。
持此定交契，愈久情愈亲。
东风二月初，梅花照溪津。
语别一杯酒，莫辞十分斟。
聚散亦常事，岂必含酸辛。
重念发种种，不禁忧患侵。
君今入观阙，我亦返山林。
行藏异涂辙，何日再盍簪。
所蕴勿卷怀，朝廷须世臣。

玉质青青竹弟，冰姿皎皎梅兄。
上有大夫长鬣，岁寒谁更同盟。

万木折冰雪，千葩谢华秾。
谁约金童仙，冲寒下严风。
恼人风味深，缕衣立隆冬。
旁有玉京子，含香笑相逢。
夜水吐玉龙，月窗影相重。
诗情太牢落，聊以二友供。
清标体黄裳，素姿掩凡容。
东君着意先，群英绝追踪。

三杰人材有重轻，子房呼字不呼名。
天授家传此韬略，固应堂上有奇兵。
方虎成功张仲在，惟忠与孝一心纯。
英姿鹦鹉洲前见，异日麒麟合上人。
挟纩皆由一语温，吮疽效命亦前闻。
听得武昌军士说，张家军比岳家军。
元颜辛巳寇边日，十骑能收唐邓州。
奈何养兵一百万，岁以金缯遗虏囚。
春秋尚复九世雠，和议于今六十秋。
诸将宁无持禄念，将军必不为身谋。

半雨半晴山弄姿，湿云吹风不成痴。
蘼芜渐遍楚宫碧，葡萄未涨巴江迟。
西南大尹初涉境，山川效职加瑰奇。
翠屏窥窗故娟妙，松峦映掩相参差。
浮云击汰睨青壁，灵君一去今安之。
吟情浩荡隘宇宙，万景敢云骄莫随。
当年楚境半天下，孱王醉梦方昏疲。
珊瑚玉佩赤帝女，星髾羽盖蜺旌旗。
锡符赐荣岂无意，侍臣托讽褰帱帷。
尹今文采继骚雅，梦得诗魂羞竹枝。
吾行一百八盘上，钻天但觉天云低。
荒荒野驿虎豹怒，阴阴岭树猿猱嬉。
危登险陟倦三伏，口呿背浃嗟胡为。
岂知舟行有奇观，山灵秘惜留归时。
青帘白舫夙已具，芒鞋布袜将从兹。
胸中邱壑未尘土，头上岁月从驱驰。
虽无胜具逐支许，尚有乐趣同周施。
何当投劾便归去，发船打鼓清江湄。
更催尺一唤公觐，同看二六浮修眉。
常山蛇阵想鱼腹，建溪龙焙倾蟆颐。
摊钱昼浪看三老，杖藜晚岸寻名缁。
昔人汶岭寄书帖，更歌蜀道先吁嘻，未若尹外岳牧中丞疑。
惠爱春江之赴沧海，清明秋月之挂峨嵋。
尽驱三峡波涛笔，第入思齐访落诗。

平生山水缘，所阅辄相偶。
寻幽半江浙，领擥如益友。
我闻姑孰下，二梁山对守。
两娥颦黛远，久落诗人手。
今行适未到，梦寐念殊久。
今朝古亭上，四望一无有。
风岚暝四合，云沙涨江口。
渺渺天际间，了不辨妍丑。
登临漫连日，所得竟何取。
嗟予山泽姿，林泉賸奔走。
岁晚忆蛾眉，欲见事还否。
人间遇不遇，难以智力诱。
坠楼人不见，举案情何厚。
何如对此山，远拂双眉柳。
风樯明日上，相期后牛首。
天浄楚江寒，黄昏一杯酒。

结交不在久，但问交者谁。
相从何用频，要以道谊期。
我初未识君，已诵班马辞。
太学金薤篇，烂若琳琅垂。
妙理溯家学，雄文想英姿。
天乎慰此心，而获亲芝眉。
一见语未尽，觉我骄气移。
荷君偶过听，得我嗟何迟。
我方缚微官，君亦居所疑。
于今五六年，见日常差池。
有时适相逢，一语不及私。
往往从容间，百篇惟新诗。
归来念所得，如日身亲之。
君将抱停涵，一洒澄江缁。
想君车马至，短褐环旌旗。
万口如一词，是曰得所师。
一斑见稍稍，士气今虹霓。
江城见儒英，而我失所资。
自惭索米久，不去今何为。
及瓜早归欤，问舍江之湄。
政须迩门墙，作意频追随。
穷达于其天，纷纷徒自欺。
买羊沽酒日，剖此胸中奇。

天生栋梁姿，本作栋梁用。
岂其天下望，可使觖万众。
乾坤欲开泰，数定不可霿。
我公胸中秋，万宝一未种。
士其少须之，要以他日重。

陵坡擢孤根，生意已翘楚。
主人岁寒姿，于此眼目具。
夷荒挺劲节，偃盖浥漙露。
相对琳琅篇，后来惭骥附。

人生乐事难，清节视险夷。
遇坎而履坦，讵以得丧亏。
我观万物间，独此琅玕宜。
颀然挺冰操，得之风雨时。
秋风桐飞翻，夏雨民怨咨。
怵迫真乃见，嗟物如一岐。
此君岂其然，风雨而不移。
娟娟净明月，细细香浮漪。
此理固千载，俗士难与知。
洮湖著危亭，千亩胸中奇。
植此凛凛节，照公堂堂姿。
仕已轻浮云，喜愠不一施。
山高空翠湿，草劲便疾吹。
此风此雨至，公乎无磷缁。
我方索米久，官事成痴儿。
望公潇洒中，粪壤与菌芝。
何当亭上游，细诵简斋诗。

君侯大雅姿，万态归物色。
商略南海句，以心不以迹。
试吐胸中奇，如臂指运力。
今推王扬贤，童子漫雕刻。

玉沙飞堕何衮衮，一夜青山损颜色。
此山底事厌青姿，故学何郎轻傅粉。
晓来窗户何人开，僵卧欲起惊皑皑。
微风淅沥卷还起，片片直上双毛来。
扁舟賸欲敲邻屋，料得羔羊酒初熟。
琼瑶欲尽不可留，梁园歌吹须君侯。

巫山磊块山林姿，一邱一壑贪成痴。
寸峰拳石瞥眼过，张皇攫觅惟忧迟。
东南佳山多秀丽，就中所欠雄与奇。
饱闻巫山冠巴峡，奇峰十二相参差。
昔年图画常一见，欲见此山无路之。
扁舟西溯上三峡，千岩万壑争追随。
终朝应接已不暇，心目洞骇俱忘疲。
蓦然钟鼓高唐上，峰峦二六排旌旗。
一峰霞彩迥在望，一峰展翠开屏帷。
无心出岫云吐色，偃盖平峦松并枝。
仙踪鹤驾羽衣近，坛石瑶台阊阖低。
白云一起凤皇下，清泉四合蛟龙嬉。
群峰角立变态异，一一大巧乾坤为。
外堪击拊试声律，中含造化分四时。
天下名山亦多矣，未有列岫奇如兹。
九华一景固天巧，惜与江流相背驰。
南北两峰喧众口，妆抹却恨同西施。
何如此峰无限好，行行列列临江湄。
烟云漠漠出寸碧，风雨时时横黛眉。
舟人渔子漫回首，骚士墨客劳支颐。
我来穿水入天去，貂裘章甫生尘缁。
昂头见此大奇特，跻攀不上空嗟嘻。
吾将欲访三岛登九嶷，上蓬莱道山之壁，绝泰华终南之嵋。
飞凫去舄啸沧海，却来巫峡温前诗。

好景无穷巷，名园有异姿。
春今十分好，花又一番奇。
比目红绡结，双鱼碧玉枝。
孤窗还遣伴，空忆美人词。

根啮棱棱石，香衔寸寸心。
误人猜落蕊，眩眼拾遗簪。
掬水滋繁种，柔枝倚短岑。
清姿浮玉润，不受暗尘侵。

绝壁横翔势，当轩伟岸姿。
一峰云欲下，乱藓雨频滋。
独立霜寒耐，衔空月影筛。
缅怀黄石事，犹想谷城时。

彻底清姿秀可餐，柔枝不怯胆瓶寒。
三星细滴黄金盏，六出分成白玉盘。
是物合陪仙子供，何人遣傍客舟看。
山矾似俗梅偏瘦，别与诗人较二难。

凛节清姿老更坚，不须藏雪待炎天。
明年归拜颁冰宠，吉甫清风在舜弦。

彼茁江汉姿，当春风露足。
美芹或以献，深愧野人腹。
君诗穷草木，命骚可奴仆。
更怜无俗韵，爱竹不爱肉。
渠侬如石鼎，正作蛟龙缩。
欲烹无鱼来，苍蝇声绕屋。

平生湖海气，浪自青云期。
一为蓬莱游，时动泉石思。
徒糜太仓粟，饱食终日嬉。
尸素亦已甚，勇退夫何疑。
直道无所愧，愿学柳士师。
归来食不足，三叹汝坟诗。
亲老尚择禄，富贵当何时。
捧檄强自喜，安敢辞驱驰。
顾我性萧散，轩裳缚伊尼。
何当出幕府，还把江海麾。
思亲匪怀土，此意惟君知。
君抱四方志，扁舟羡鸱夷。
要先句践霸，乃以西子随。
不妨食肉相，兼有绝俗姿。
暂淹芙蓉幕，亟归凤凰池。

少年逐春心，作意酬花期。
壮大颇更事，举足先三思。
况有简书畏，本非倦游嬉。
姚子磊落人，自信了不疑。
应变似乃祖，未肯为猎师。
婉画多暇日，余事长于诗。
秀句摹胜景，清尊乐芳时。
对花不忍去，唯恐光景驰。
愧我但局促，洁心似毗尼。
门墙可罗雀，敢作扬雄麾。
高轩时过我，不遣俗客知。
幕中向无事，世路方坦夷。
要当休沐日，飞盖还相随。
灵祠花药丽，皎皎方含姿。
何妨修禊事，流杯宴瑶池。
我欲为亲寿，凭君折繁枝。

我本岩壑姿，浪谓蓬瀛客。
下惠犹三黜，孟公甘百谪。
况如腹背毛，敢意青云翮。
一麾江海去，自分仙凡隔。
税驾荆溪东，屏居在幽穴。
虽无二顷田，赖有一区宅。
壶村咫尺地，聊以适其适。
公家百亩园，下视云梦窄。
风云满襟袖，烟霞拂巾帻。
清溪一派流，端疑巨灵擘。
桃李自成蹊，皆公手封植。
顾我郐无讥，敢比齐楚国。
大厦未落成，何事先促迫。
一笑真莫逆，两贤岂相厄。
我贫釜生鱼，传家尚清白。
八珍绝肥甘，一枕但甜黑。
抹月批清风，客至聊具食。
乃知造物公，独此每无择。
书生耳目寒，得之即声色。
公若肯一来，与公分所得。

我家曾高来，享年稀六十。
吾祖逾九龄，屈指十之一。
嗟予蒲柳姿，不觉开七秩。
虽幸延残年，其奈婴末疾。
人生一世间，无异驹过隙。
孔跖俱尘埃，彭殇漫欣戚。
苟免饥寒忧，况又婚嫁毕。
生亦何可恋，死固不足惜。
棺椁已素具，坟垅渐加葺。
委顺以待时，腊月三十日。

犹记当年玉笋班，凛然风采动朝端。
壮怀漫拟麒麟阁，直气曾缨獬豸冠。
太白风姿图像见，卫公英爽梦魂寒。
四州巷哭多遗爱，留取甘棠勿翦残。

蔷薇清露染衣裳，绰约仙姿淡淡妆。
碧玉参差张翠幄，黄金错落缀珠珰。

凌晨带月上竹舆，荷君封送两卷书。
朦胧未省何文字，中道晓色来徐徐。
乃是约斋甲乙藁，惊喜遽读味新好。
一篇一篇奇益奇，闲姿雅态云生岛。
石泉竹月风萧萧，斗牛剑气秋空高。
意度横出不可速，洒洒落落真诗豪。
殷勤厚意何以报，熟复谨藏永为好。
大雅不作继者谁，恐非少陵所可到。
君心自是思无邪，何假于中植奇葩。
男儿要当追配古圣贤，岂能更与凡卉争春华。

引镜忽自照，山野良足嗤。
定无貂蝉冠，罩此麋鹿姿。
寒饥走世路，须发罥蚕丝。
归来频自叹，久别舍前溪。
输与傍邻子，钓舸弄涟漪。
空怀万卷富，共叹三纲欹。
秋原山杳杳，脱叶风披披。
早路已相失，好取桑榆西。

楼前梅十围，负背花千树。
种花识花性，培养随好恶。
花无十日好，不惮千日虑。
那知花已娇，疲惫风能蛊。
争如岁寒操，盘结不择土。
时当气栗烈，天地闭其户。
蓬蓬起南海，呼吸万窍怒。
向来桃李辈，缩气不敢吐。
惟有冰玉姿，秀发略不沮。
静观万物理，参差乃如许。
不见千金子，宴坐危堂庑。
一朝遇变故，仓猝失所措。
不见陋巷士，脱齿甘捽茹。
翛然天地间，了不识忧惧。
达人善观物，在我乃不喻。
须上最高楼，方能了真趣。

土缶寡讥诮，白璧多瑕疵。
毁誉未必公，名起谤亦随。
天下有真是，不在爱恶时。
青青荆棘场，拍拍蝴蝶飞。
不如岁且寒，更试松柏姿。

尽心堂上得心传，妙处机缄共一天。
玉骨冰姿更相似，黑头只欠著貂蝉。

妾生昭君村，国色少所逮。
固羞著红紫，亦懒傅粉黛。
少时姆教严，稍稍攻组绘。
针机参太玄，线道得三昧。
坐贫姑贸迁，不就村市侩。
朅去长安游，几入未央卖。
其如主市司，所好与妾背。
一金阳不酬，翻谓索价大。
永言妾所挟，未道美无对。
犹欺西蜀锦，岂数南海贝。
厥价诚不廉，其理独何怪。
况妾所索价，似亦非分外。
售否委自然，于妾无利害。
古女不上工，肯犯出阃戒。
追思妾初谋，轻发良独悔。
雅负倾城姿，来为倚市态。
人得贱视之，自是妾之罪。

早探梅春南俗惯，今年不料寒裂骭。
梅花索价似太高，虽现幽姿犹匿半。
小小樽前白玉盘，忽移全树教吾看。
仅高一尺辄峥嵘，才吐数枝如烂熳。
远观不足近视之，始觉是真还似幻。
笑问主人谁所为，疑是女娲残手段。
锻石所传非有方，补天之妙人无间。
满堂坐客俱眼生，吾其付之一笑粲。
大庾岭头春寒空，犹是阳和假相换。
认假为真世所同，莫怪此花渠改观。
吾将真假一样看，岂为造化小儿玩。

君不见岷峨春雷江发源，又不见楩楠秋风叶归根。
时中两字万物具，他说不出吾圣门。
挟书来就辟雍试，尧舜君民得无意。
凤山梅隠屋数椽，区区无乃太早计。
渊明出办三径资，初不害结松菊知。
君今意与梅莫逆，岂梅亦具幽独姿。
梅虽花早实亦早，早恐少年迟恐老。
青春誓不易岁寒，归伴梅迟梅却扫。

素闻岭南风，今假岭南馆。
穷秋余夏蒸，初腊借春暖。
披衣汗流衣，握简汗流简。
似登头痛山，而坐身热坂。
谁其善解纷，荔枝杂龙眼。
满盘随情堆，入手信意拣。
强餐饱为期，一澡得三浣。
疑吞玄冰丸，复咽飞雪散。
猗欤两清姿，南多北何罕。
天曾无全功，地固有偏产。
犹记初客闽，厌饫腹频坦。
一离余十年，口与南味断。
渴者易为饮，志得而意满。
儿辈舌太饶，平章味长短。

海上有三山，岭南有三洞。
洞中天下奇，少有相伯仲。
探原冥莫涯，窥底窈无缝。
流泉沆瀣融，滴乳氤氲冻。
谲姿互形容，驳理交错综。
推原开辟初，造化穷妙用。
琼田鬼为耕，芝草天为种。
初为仙界包，后与妙门共。
我生嗜娱嬉，兹赏乘倥偬。
幽迹重穷探，古碑难疾诵。
玩心犹未厌，行色已先动。
山容笑相留，水声泣相送。
后土不爱珍，入眼亦云众。
形模怪莫名，留作诸天供。
琤然钟磬声，独与雅意中。
重价酬良工，采归以自奉。
列箱妻儿争，堆案宾客弄。
那知含韶音，未与登禹贡。
清庙千载勋，钧天一场梦。
何如卧岩间，天性得自纵。
物情我平章，我事谁折衷。
物我两忘怀，宴坐听禽哢。

北枝顽顿如不仁，南枝警敏如有神。
方当群有急归宿，忽自太无偷发春。
画画清修枝拔萃，点点精明花引类。
幻尽岁寒姿者天，吾宗所幻天相似。
溪边照水周逸民，檐下横窗晋诗人。
胸次还余墨外墨，笔端更写真中真。
把南金报犹轻议，举赵璧归非厌嗜。
只今随牒广之南，彼大庾山吾画笥。

玻璃横眠苍玉立，一段清姿天幻出。
霞作丹浆云墨汁，恢张太素以为质。
一时盘古纵横笔，万古玄冥浓淡色。
乾坤两间一亭中，立人自下酬答功。
酒盏碁枰意气充，薰炉茗椀情性融。
耳阏目阏还大道，声尘色尘入长空。
客来且伴主人醉，机械客犹梏仁智。
未知二者一之赘，休言一者赘之细。
上人已悟细之至，何当更悟也无细，若至之谓□□□。

之君命屯有孤辰，之子德孤无同人。
天遣之君友之子，宾主相忘无彼此。
出墙春梢道骨轻，侵书晚色天姿清。
客来面目挟尘土，对君有头不敢举。
客来言语挟尘埃，对君有口不敢开。
坐听一宾陪一主，夜雨秋风相尔汝。
主人养高宾养虚，九天上与神龙俱。

晓欲晴还雨，春疑早又迟。
勾萌麻俟命，颖拔麦乘时。
水有浮天意，山非入俗姿。
野人逢野景，相爱似相知。

广南一路逢春早，幕下诸公醵饮迟。
庄蝶舞风忙似我，杜鹃啼月怨归谁。
梅兄樊弟风流态，魏后姚王富贵姿。
过去那容更追赏，且随见在醉残枝。

受命于天已背时，形模骨相岁寒姿。
馨香事业清风觉，枯淡生涯皓月知。
檐下横窗谁领略，溪边照水自娱嬉。
岭南驿使虽相爱，送入京华岂所宜。

与梅结友问为谁，松竹中含霜雪姿。
竹岂寒盟已仙去，宿心惟有老松知。

扬雄非有动人姿，盖代清名天下知。
回雁名今与雄等，岂忘外陋慕中奇。

运转黄河旧，波澄少海清。
菊篱浮喜色，兰殿沸欢声。
岐嶷亲王羡，聪明左右惊。
英姿涵玉裕，册礼建蛮精。
入省龙楼晚，归休鹤禁晴。
讲筵心会道，宾苑礼通情。
诞日愉谣满，储庭瑞彩盈。
两宫筵具渥，六佾舞仪轻。
静念孤踪远，曾叨四友荣。
尚稽陪角绮，遥祝寿篯铿。

岩岩风采百工师，龙马精神海鹤姿。
宫女犹传洞箫赋，都人今作衮衣诗。
幸逢尧舜登贤日，正是皋夔相国时。
圣主伫知宣室事，甘棠何止郡人思。

上泉山下石丛丛，小似飞来天竺峰。
草木自腴岩自秀，幽姿不肯入廛中。

昔会钱同舍，钦闻玉润姿。
公时尚萦服，我亦去持麾。
再起风斯下，重来雾怯披。
方图问奇字，抆泪赋哀词。

献笑佳人绝可怜，姿姿靥辅巧承欢。
一枝不用千金买，雨洗风吹却粲然。

松柏抱奇姿，自应能岁寒。
篱菊盖小草，后雕良独难。
谁云一时芳，顾将比春兰。
兰开桃李际，菊傲风霜阑。

春风桃李花，开落几许时。
谅彼松柏质，动有千岁期。
舅氏早负名，不作窈窕姿。
冰霜饱摧剥，未觉明堂迟。
小休朱两轓，四牡已载驰。
敛散有常度，刺举由我施。
过家得上冢，偃薄宁久为。
又意汉廷上，鼓舞须厥辞。
文章岂憎命，穷人讵因时。
贱子盍自勉，毋庸罪毛锥。

良由姿不敏，所以须朋友。
朋友多得人，不忍相瑕垢。
万安初经过，渝水重邂逅。
君今分教来，我政官曹守。
何期逃虚中，乃值平生旧。
蛮山虽云荒，蛮水亦颇秀。
功名汉将余，草木骚人后。
春园纵芳歇，夏屋属阴茂。
官池荷卷舒，野寺泉波骤。
追随方自兹，留落复何有。
合者故慰心，离者频回首。
聊歌五字诗，以侑一杯酒。

昔我曾大父，高交世无伦。
晚生不尽得，所知三数人。
堂堂赞皇公，实能继张陈。
谏垣磨荐墨，许之以经纶。
江陵竟连蹇，翰墨留余珍。
晦庵乃其季，英气盖八垠。
家世斯文事，属付真不泯。
我亦早闻义，中年见天津。
委曲问先世，与成倾盖亲。
公故鼎富贵，我乃困贱贫。
有诗猥蒙诵，顾乏佳句新。
往过龚州庵，冻笔书吟呻。
公来辱继作，春气动壁尘。
去年濡须家，墨妙出倾囷。
乍疑何人书，老大能精神。
熟视乃鄙作，愧汗几拭巾。
已焉忽语此，知公盖深仁。
悯我抱奇疾，不救死且濒。
稍加匕寸施，庶使屈得伸。
宁知苶然姿，挛拳殆终身。
一官胡为哉，鸿毛等千钧。
野马窘受驾，白鸥悲就驯。
五斗未及饱，已遭穷鬼嗔。
剑津骇腾变，牛衣泣酸辛。
非惟糟糠念，要是无补纫。
朝餐罢举案，寒日空悬鹑。
舍公竟谁诉，尺书走踆踆。
如闻着书余，抄经穷夕晨。
傥匪官闲散，那得了此因。
枫香出楚地，茗椀宁加闽。
水屏供倦息，枕流绝缁磷。
献芹则小小，用意谁谆谆。
秋风日夜急，木落知松筠。
𥩟立不可见，悠然漫溪滨。

君家舍人公，世谓王杨作。
谁知所传授，白首终林壑。
至今有源流，泾渭分清浊。
岂比世上儿，风姿矜濯濯。

平生蒋诩径，家傍扬云宅。
木老夏敷阴，泉疏春动脉。
索居每怀弟，斗食身久客。
况乃蒲柳姿，茂悦非松柏。

我姿甚不敏，与俗仍倍殊。
难贪太常酒，顾归陶令庐。
山中亦何有，寂寞谁与娱。
晤言阔无友，展卷聊得书。
人生七十稀，我今半已余。
百里九十戒，踌躇重踌躇。

移梅初有诗，梅开重成赋。
岂问耳目谋，盖珍贞白故。
花宜倚竹妍，阴称巡檐步。
或嫌太幽閟，结实每愆御。
我非调鼎手，何暇为此虑。
但取冰玉姿，不遭桃李污。

邹阳困游梁，自喻托枯朽。
功名彼何能，慷慨终无取。
宁知古君臣，义盖存师友。
高谢亦有人，班班推广受。
先师有遗言，何有居夷陋。
叹息柳仪曹，枉尺赞五就。
诗书自青衿，事业见白首。
基本苟不定，岁月宁能又。
煌煌潇湘姿，肯杂樝梨饾。
而彼倚市门，讵复工刺绣。
骐骥伏盐车，驽骀空满厩。
置是勿易谈，旧矣憎多口。
君诗定自佳，官乃等尉候。
诗成不自足，乃复过我牖。
同官有欧沈，一时真颇有。
要加万镒雕，必待无价手。
君其往从之，我亦瞠其后。

春回溪山姿，候趣农桑务。
自知盍归来，人叹推不去。
顺心岂故违，宿诺宁久负。
既已愧渊明，又应惭季路。

炯炯冰玉姿，落落山林相。
问渠坐何事，斩伐伤神王。
更加束缚之，求市朱门傍。
渠虽不解言，我为成惆怅。

平原拙生事，数月且食粥。
蠋也巧于贫，晚食以当肉。
士穷见节义，不以富贵卜。
用志苟如此，宁有忧不足。
我生本寒士，犁鉏起穷谷。
顾惟疏野姿，动辄当忤俗。
得禄本甚微，夺去盖聊复。
虽云出无车，定免赤其族。
在我无所念，于君果何辱。
而君终日间，惘惘形面目。
幼穉悉遣归，不虑瓶无粟。
大儿颇类吾，藜羹甘半菽。
庭前既除草，窗外亦栽菊。
属君早来过，束书期共读。

春风逞夭邪，烂漫吹已足。
维暮笋乃生，如乱更约束。
吾人为之寄，讵可谩弗录。
况其耿介姿，政已不可辱。
去云解箨后，为我呈新绿。
新诗急拜赐，句解先我欲。
我岂儿女曹，抚玩斯同俗。
又殊市井辈，徇利蕲尽㔉。
要当去留间，明见妨意曲。
分饷可得多，但令舂脱粟。

窗明内晴景，书味真隽永。
长年悔远游，纷蠹几莫整。
子猷调固疏，竹可一日无。
看渠姿尔瘦，瘦而何用腴。
因兹想风度，朝夕如相晤。
岂不欲就之，身羁未能去。
诗来政此时，好处无涯圻。
吟哦不自已，亭午墅鸡啼。

湘西一杯酒，渺渺红叶换。
江东千里云，落落黄犬叹。
人生七十稀，百里九十半。
初期枉车马，近迺遗札翰。
小迟君不肯，一出我岂惮。
虽微办鸡黍，岂乏具薪炭。
古风久不作，我友当力赞。
旧诗况琼玖，触目屡璀璨。
中馨称兰佩，外饰匪玉冠。
初年已飞腾，中道翻叹惋。
恐遗知己羞，遂许独力断。
于兹树风声，何止评月旦。
君如渥洼种，可以羁絷绊。
我异淇园姿，犹睎岁时贯。
君乎甚英爽，我也终浪漫。
自应殊显晦，宁复待剖判。
湖山冰玉明，楼阁丹青焕。
叩舷或乘舟，曳杖或登岸。
君行定有得，我去何可愞。
与想悠然时，却忆苍然观。

江南千万山，何许为吾栖。
深林与丰草，本自麋鹿宜。
长安冠盖场，谁识杜拾遗。
日赴郑老饭，未救方朔饥。
如我何如人，飘然亦天涯。
买舟今日归，已恨作计迟。
山川旧曾经，所至皆依依。
共载得王蔡，何乐其如之。
但恨诗豪人，先我浮春溪。
眼中清绝处，收拾随以西。
遂令我笔端，失去温润姿。
衢州法曹君，句成亦多奇。
会当一快读，遣此别后思。
人生离合间，可喜更可悲。
但泛石室酒，万事端能齐。

去年别君重九日，君时痁作卧一室。
许我为我一入山，人事好乖言竟食。
一官我落江之西，每附书来必以诗。
宣心写妙无不尽，知君不累寒与饥。
念君见君何由得，江西水深波浪阔。
无何奄忽室人丧，系舟复在南山侧。
君来见我颜色好，不但文章能合道。
信知木润山有辉，盎背晬然眸子了。
向来之所未见书，向我诵读如贯珠。
有时举问不知对，汗为浃背口辄呿。
嗟我忝惟十年长，学业无功时既往。
羡渠松柏拱把姿，绝胜樗栎高寻丈。
一官羁我端何为，投劾归来亦未迟。
岂惟问字当载酒，傥复借书仍一痴。

去年鼠啮涪翁文，今年火攻少陵诗。
虽云成毁有定数，天意于此可逆知。
我之所嗜何足计，上有先墨颜之姿。
况渠诗本贯忠义，在处神物宜护持。
向来一字且莫补，脱此千百何繇追。
我诗不工空自欺，天意岂欲警戒之。
不然身当贫到骨，俱应蓄此瑰玮词。
又疑风来劝勤读，邂逅俾之遭祸奇。
平生学易未有得，损益二卦须湛思。
诗成书以示我友，不惟自讼仍求规。

强说岁寒姿，曾无旬浃期。
多缘风日苦，休道雪霜欺。
烱烱方怀璧，依俯遽泣岐。
飘零陌上土，收拾卷中诗。

彼美南山石，槎牙更贯之。
道虽横至宝，谁复赏奇姿。
叹息已云屡，写摹尝有诗。
吾曹从行者，名字亦俱垂。

汲汲求交友，良由不敏姿。
风流伯始后，文献澹庵师。
此士世亦寡，因君交不疑。
倡酬凡几纸，别后慰相思。

姿态何雄杰，盘拏更崛奇。
曾闻左绵画，旧熟少陵诗。
说似殊方寄，还容老眼窥。
君手速收卷，燕雀恐惊疑。

久矣劳生厌，欣然野趣俱。
苍姿松砥节，外饰橘纡朱。
翰墨真吾好，功名已后图。
一椽今粗有，二顷莫忧无。

谢子姿野鹤，耸然常自昂。
贪留故人饭，忘踏板桥霜。
举世谬为敬，从吾醒亦狂。
交游有徐庶，头白尚东墙。

中朝当极治，人物近皋夔。
南渡更衰乱，诸贤困逸遗。
舍人名最早，白首但论思。
尚喜诗传派，于今学有涯。
居然老成独，异彼俗书姿。
明眼逢吾子，掀髯话昔时。
端能继芜累，所见匪狐疑。
愧我安能友，酬篇只韵随。

畏暑常疑病，逢凉还作诗。
岸巾看镜懒，步履过廊迟。
草树消陈意，江山发令姿。
裴徊如自得，徙倚竟何为。
厚禄书多断，长贫志未移。
无官带难缓，有竹俗能医。
不遇徒成赋，归来亦漫辞。
行藏随所遇，造物岂无欺。

往者闻三益，今焉欠一夔。
寄诗曾并达，得报乃相遗。
自说斯人死，尤怀一见思。
高楼虽物外，好句必天涯。
渺渺烟霞趣，萧萧蔬笋姿。
遍参真已悟，换骨久其时。
以彼大成就，而余深惑疑。
刀圭如乞与，瓶锡讵难随。

既自科名就，方勤问学为。
一官宁恨晚，万里此其基。
晁魏通家旧，沅湘识面迟。
高怀每倾倒，胜日共追随。
要拟维熊什，惭无黄绢辞。
迺翁松柏茂，骥子渥洼姿。

春天阴晴无定姿，阴云未卷晴风吹。
青山表见花颜色，绿竹增添鹭羽仪。
郭外不知谁是主，眼中今日我题诗。
人生何物非邮传，敢谓吾庐不在兹。

滕王阁上退之碑，徐孺祠中鲁直诗。
往客欠游常系梦，今行缘病复愆期。
霜雕南浦短长柳，云掩西山浓澹姿。
落照有情增我恨，晚风无力度帆迟。

是间何处有涟漪，况复双莲为出奇。
要使惔焚成一洗，政须冰雪露多姿。
折来不许从君玩，赋就空能唤我为。
已见神人出姑射，定烦朝日避咸池。

王家父子竹林期，谈笑初无世俗姿。
戏搦败毫成冻羽，醉回老力出枯枝。
解吟秀句寰区满，不拟常称老画师。
大令右军疑只尔，外人笑怪若能知。

爱此沧浪水，临流坐写诗。
赋诗元未就，藉水发幽姿。

一寸葆萌茁，琅玕千尺姿。
园翁不知爱，采掘竞刀锥。

我无岩壑姿，空有山林想。
看君落笔时，形滞心已往。

红芳不可待，绿荫忽已成。
妾貌愧花好，郎姿如柳明。

翰墨要知真有种，怪来下笔每多姿。
不如家学相传授，玉轴锦囊皆得师。

玉薄冰轻不自持，可能当此恶风吹。
要知此物坚牢质，不比渠侬耎脆姿。

诗材画笔本同姿，造物嗔人可怨饥。
行橐君无叹悬磬，褐衣我亦欠絇丝。

辞好曾闻喻色丝，那知妙处本天姿。
若穷句法源流远，曾见梅山唱和诗。

吾曹肮脏姿，共此高深趣。
要休车马罢，岂为仙佛驻。
红蕖照阶除，翠竹森庭户。
今夕且幽期，明朝尚征屦。

茅檐冷如水，落叶堆不埽。
林深日上迟，近午犹未冒。
忽闻咿哑声，篮舆远来造。
儿言此何客，貌古玉色膏。
心知定夫子，躧履仍著帽。
我居甚荒僻，好客鲜能到。
自非金石交，性不移湿燥。
谁能忘崎岖，于此修夙好。
贫家鸡黍窄，菜甲仅可芼。
属君又止酒，何以相慰劳。
寒窗数日款，但有相交导。
我姿虽不敏，敢不期勉蹈。
滔滔流俗中，往往皆媚灶。
看君闭户志，有力甚于奡。
衣单食不足，耻以饥寒号。
曰吾道当然，尚友古人操。
我虽因事归，未免斗食耗。
而君辱与游，何殊渭冲潦。
穷年语未卒，迺以将归告。
半百顾非遥，驱羸行往报。

我生不敏姿，求友富三益。
向来或晨昏，今乃限南北。
悠悠江山念，耿耿风雨夕。
以我思渠心，渠能不余忆。

画论形似已为非，牝牡那穷神骏姿。
莫向眼前寻尺度，要从物外极观窥。
山因雨雾青增黛，水为风纹绿起漪。
以是于梅觅佳处，故应偏爱月明时。

处士当年配水仙，范公亦俨客星悬。
谁知旧日番君国，飒爽英姿盖九贤。

云中不改苍苍色，春后宁同濯濯姿。
欲为渠侬下转语，笔无潮力强题诗。

忆昔议和日，权门机阱深。
平居自好者，亦或丧其心。
伟哉人中杰，独立山万寻。
佐时岂不欲，枉己非所钦。
蔚然岁寒姿，肯受霜雪侵。
愿言继前作，冠冕英俊林。

累石为层峰，而以水环之。
所贵超俗累，潇洒含幽姿。
却虞穷腊中，四顾阴云垂。
飞霙冷彻骨，智巧无所施。
督彼执役者，努力无迟迟。
果然霰先集，六出争效奇。
缤纷一昼夜，翦刻非人为。
丰登自此兆，疫疠宁复滋。
明朝便晴朗，工作无愆期。
二事古难全，今也都不亏。
天公念下土，所欲皆相随。
我山既嵚岑，我沼仍涟漪。
频游不知倦，清坐堪忘饥。
追怀舞雩风，童冠俱怡怡。
岂徒耳目玩，要是无瑕疵。
此乐未易得，天意扶吾衰。
宿恙不再作，康宁当自兹。

凤仙窈窕姿，阶前为谁容。
浅深十八本，形貌纷不同。
或饶鲜明色，巧笑双颊丰。
或作掩抑态，抬举差且慵。
忧彼积雨摧，爱此晴日烘。
施粉聊自喜，夺朱巧争雄。
荧荧似得意，惨惨如无悰。
妍媸孰与分，我欲为青铜。
西子信姝丽，无盐敢希踪。
并育亦已难，我欲为老农。
美者倍丰殖，恶者加蕴崇。
花神夜见梦，君何太匆匆。
正复容颜殊，等是紫与红。
何贵复何贱，有淡还有浓。
气类岂相绝，涂泽间不工。
胡为妄憎爱，襟度殊未洪。
君看宇宙间，物象无终穷。
化工大𬬻鞴，一一归陶溶。
而君独褊心，不少垂帡幪。
强分青白眼，力辨雌雄风。
物情固参差，宇宙要扩充。
一笑谓花神，嗟尔何颛蒙。
品汇岂无别，畛域固有封。
有生分美恶，异路生西东。
如何暗且劣，并彼昌而丰。
剪伐咸自取，裁培本无功。
形声及影响，天然巧相从。
人才有邪正，用舍归至公。
不闻堪与猛，下比显与宫。
包含贵周遍，能否难混融。
花神闻是语，竦听鞠尔躬。
再拜谢诲言，坚垒不敢攻。

姑射山中冰雪姿，凛然标格欺寒威。
一经蒙庄品题后，使人起敬如宾尸。
仙风道骨今何有，韶颜丰颊夸绝奇。
闽中有美信姝丽，衣被五色光参差。
荧煌已讶色夺目，柔滑更喜香浮肌。
天工着意破炎毒，故遣佳实生繁滋。
旨哉悦口众所嗜，岂闻来去分招麾。
其他所产亦有取，游女敢自同宫妃。
我家甬东萃闽舶，胜事屡入骚人辞。
有时根拔信宿至，风枝露叶殊未衰。
杂然红绿间陈紫，图牒所在生致之。
始知河豚与江柱，诗人取譬聊滑稽。
宾朋恣食水晶颗，残膏賸馥霑群儿。
年来吏役困奔走，此志不展常低垂。
轻红酽白不易得，西风每起莼鲈思。
忽蒙杰句警偷懦，一洗尘虑忘渴饥。
此中滋味甚不薄，吾曹哜嚅当及时。
挥毫咏物聊复尔，相待莫负平生期。

百卉芳菲二月时，先春梅萼著疏枝。
只缘姑射风姿别，不怕寒威损玉肌。

化工神伟开物姿，劖石万仞不作痴。
巍峰耸立威凤举，急挟怒流奔马迟。
隠然万里形胜重，信矣四海游观奇。
天开匹练势巀嶪，云拥列嶂青参差。
舆图悚视天设险，舟檝竞与江东之。
何年宇宙此盘据，远揽泰华宜肩随。
胸吞云梦荡物表，眦决飞鸟忘神疲。
元戎授任盛节制，列舰径度罗旌旗。
天香来时满衣袖，讲殿几日辞书帷。
词源浩荡春峡水，句律飘扬秋桂枝。
天门有路穿水去，笔力到古群峰低。
远参退之赋山囿，下陋樊川娱水嬉。
有神相宅理应尔，梦赋靡曼奚其为。
流转不根怜已久，高咏取正今逢时。
昔年飞挽忝将指，异境名言犹念兹。
大篇巨轴窥胜赏，赤甲白盐神坐驰。
有从绝唱发奇伟，众作绚采同彰施。
德风草偃阃以外，观颂下转江之湄。
宁须三年奏汉计，行复八彩瞻尧眉。
慈恩论契肯隔面，草堂枉驾欣解颐。
我方卧云书自伴，公咏入相衣宜缁。
少须凋瘵尽抚摩，大赈廪粟歌噫嘻。
会看丹诏来北阙，更上岷岭登峨嵋。
江山得助协嘉会，赓载归写明良诗。

舟行观山无定姿，篷底兀坐真儿痴。
层崖复岭正杂遝，平冈横阜俄逶迟。
晴岚参天固竞秀，深崖挺石尤多奇。
遥岑浮眉绿点点，飞瀑悬剑锋差差。
饱闻巫山妙天下，今诵公诗如见之。
蓬仙来应人间世，妙龄便有声名随。
日谈经术辅主圣，久领国计嗤驽疲。
共推经邦济川楫，暂建分陕元戎旗。
百城听命仰赐履，三边制胜如筹帷。
长江高唐神女峡，万里昆仑分一枝。
峰峦森立入霄汉，塔庙选胜居高低。
响山猿啼声若啸，迎棹鸦舞来如嬉。
金母分畀神灵职，孰云朝暮阳台为。
琅函蘂笈发天秘，赞禹治水唐虞时。
英辞一洗千载陋，写之琬琰宜在兹。
人思传本快先睹，蔡邕石经车马驰。
北畅威名被沙漠，西奠夷落连黔施。
帝遣云𫐌镇南极，祠宫姑寓江之湄。
湘君时过鼓瑶瑟，宓妃岂复扬蛾眉。
金关已侔坐少广，丹经孰授逾期颐。
野人尘容粗知学，素守亦复涅不缁。
朅来乘轺职飞挽，两见祈谷歌噫嘻。
疲氓崎岖上转粟，旧业荒落南窥嶷。
劳生屡已度剑栈，清游颇念登峨嵋。
从今嵩高雅颂手，那数韩子南山诗。

羸躯苦善病，日与药裹亲。
藉彼参苓功，扶此忧患身。
思君若饥渴，相怜同病人。
余身本蒲柳，宁俟秋风晨。
君诚松柏姿，何患不长春。
容面一若丹，鬓发一若银。
来日安可期，往事曷足陈。
不能罄君罍，奚以浣我尘。
吹笙将鼓瑟，惭余非嘉宾。

呜呼吕夫子，天姿素颙昂。
文献绍家学，刻意稽虞唐。
看书眼如月，洞照所未详。
云雾养豹质，彜尊瑑龙章。
椎锋裹头岁，蹑足游四方。
取友半楚越，笃志日自强。
着眼嚣尘上，口不挂否臧。
坚车遵大路，骖辔多王良。
笔阵万人敌，严严亚夫营。
既壮道愈焯，维斗揭太常。
朝路阅时变，有意夫明昌。
呜呼命非耶，一病俄殂丧。
百年能几见，痛在予衷肠。
恭惟经济学，日就而月将。
便便五经笥，笑视古锦囊。
订史参理乱，一一堪施行。
圣伏道绝塞，繄我为发明。
无心着师说，独逊时辈声。
盘礴九云梦，胸次莫与京。
炉烟对姬孔，脱落翰墨场。
耳目所纂辑，如春之发生。
退然避时誉，敛衽不肯当。
居忧寄萧寺，举俗载其名。
户外履常满，摄齐愿升堂。
树阴敷昼户，静对书一床。
是中亦何有，乃独不可量。
吾则不尔拒，岁寒永相望。
嗟丰幼甚愚，圣读初滥觞。
先生与之进，闻见昔未尝。
抠衣莫我旧，岁籥今几更。
山林有陈迹，尚想曳杖声。
精衷无渝泐，气序有翕张。
俯仰十数载，淹留竟奚成。
群趋竞场屋，意气无激扬。
荏苒去函丈，有愧弟子行。
册府罗鹭羽，寻拜尚书郎。
明堂资众木，待公举修梁。
丰时游庠序，门墙迩康庄。
偕我二三子，振袂时骞翔。
黄尘乌帽底，自觉神观清。
每伺趋局暇，进揖班马香。
先生为酬酢，讲贯忘暄凉。
于时萃英髦，王路均且平。
苏醒忧国病，斟酌鉴古情。
门外有过辙，颇怪来往并。
再岁感末疾，长江理归航。
江滨多送客，飞盖惊凫鸧。
走实厌众味，食鱼必河鲂。
岂其嗜野蔌，而置稌与秔。
敬愿持此心，不厌道阻长。
及归供洒扫，药饵常侍旁。
庶几秉一炬，上接星宿芒。
师门谢宾客，童穉亦叹惊。
唯有旧学徒，尚俾承余光。
神闲造冲邈，气定绝慨慷。
啸傲羲皇上，税驾无何乡。
今岁二月中，丰入须女城。
床下拜庞老，城隅有幽坊。
维时春气和，天宇新霁晴。
先生呼我俱，缓步临前楹。
露菊擢翠羽，风篁韵繁筝。
昼坐欣至夕，话尽一再更。
诲言皆砭石，易知复难忘。
委曲到肝鬲，如啜黄昏汤。
出门九徘徊，三复心遑遑。
提撕不予弃，感切涕泗横。
先世有遗书，故墟有山房。
尚冀疾有间，挈领提其纲。
敢以学为嬉，坐使素业荒。
誓当服明训，为衣不为裳。
笔著将脱稿，后生有宪章。
家传人诵之，岂但师张程。
研精固有造，栖迟讵无成。
呜呼寝门恸，兹祸谁使令。
天高不可诉，仰视空茫茫。
枯琴在东壁，遗履陈西厢。
未续千古泪，桂魄三阙盈。
慨昔身健日，浮言多谤伤。
黄锺自疏越，郑卫徒铮铮。
事定盖棺了，玄黄閟青箱。
堂堂那复见，薄奠摅寸诚。
斯文倘有继，师道其张皇。
矢心荐明蠲，精爽庶歆飨。

衔子来东海，仙巢有凤雏。
华开新棣萼，莟结小茱萸。
富贵天专与，娇柔韵不粗。
轻盈飞燕赵，韶丽彩鸾吴。
入谱虽千品，倾城但一株。
雾藏云体魄，霜染雪肌肤。
酒晕欺西子，冰姿笑藐姑。
暖风唇破玉，寒雨泪凝珠。
蝶喜穿油幕，蜂羞赋蜜租。
叶如疏复密，香似有还无。
浄灌岷江锦，浓施禁国朱。
欲眠须客去，佯醉索人扶。
剑外空逢杜，黄州却遇苏。
已多归绮绣，唯未入氍毹。
金谷非佳妾，雕阴是丑奴。
自珍红颊辅，应怪白髭须。
照树呼银烛，浇丛命玉轳。
有诗曾送别，无力为嘘枯。
尤物空凡马，芳春过白驹。
尚凭花藻鉴，摘句已成图。

我来将值日午时，千峰照耀碧玻璃。
集贤村前俯列屋，宝林木石呈幽姿。
人言可比双径雄，胜处乃在阿堵中。
崇岗层嶂屹亭在，似约老眼来窥东。
日出乌鸟飞，日入牛羊下。
再游当与夸父期，不用山僧远迎迓。

梯旻一何高，其势如龙蟠。
下直湖万顷，襟抱沧洲湾。
潭居占其胜，缥缈云涛间。
海邦形势地，秀伟此为尊。
诸湖如附庸，有水俱来环。
元气昔孕此，停蓄固有存。
挺生贤哲人，象服仍貂冠。
道大久乃见，景好人亦闲。
堂堂八座贵，袖手乐其天。
龙飞御宸极，廊庙须公还。
湖山虽尔佳，政恐思谢安。
下客有侯喜，素仰斗与山。
抠衣荷延纳，不弃蒯与菅。
怜我尘土姿，欲使饵金丹。
祗愧坐斤骨，蜕形良独难。
恭惟我公贤，崔嵬不可攀。
兹遇垂弧旦，竞赋崧高篇。
南极正耿耿，三台辉紫垣。
趣起对钧秉，永辅基图绵。

坐待银盘出海波，光华此夕看还多。
娟娟丰骨清如洗，皓皓冰姿玉就磨。
庾老登楼饶逸兴，李仙把盏发狂歌。
醉来欲舞尊前影，飞上寒宫伴素娥。

藏冰待炎威，织裘御冬霰。
彼此互有适，用舍空屡变。
兰菊倚户出，松柏参天见。
美质不必同，伟干非世便。
薛生静而敏，器宇绝幼愿。
能文乃天姿，脱颖酬始愿。
众技逐高卑，杂学徒贯穿。
趋圣由一途，任重工自劝。
古人文已立，后世皎难衒。
愧余莫负荷，期子幸无倦。

多生有奇姿，名已在仙籍。
朝游风后馆，暮返旌阳宅。
五月凉如秋，照夜干将白。
养之锋铓余，参鲁柴亦愚。

近日能吟者，黄岩说胜师。
语生兼老笔，体重带幽姿。
遣腊冰千箸，勾春柳一丝。
方山最高顶，不拟到茅茨。

昔年严大夫，偶来怨迁谪。
我本麋鹿姿，得此已自适。
乘闲陟上方，遍寻唐人石。
岂期当三伏，一天云四幕。
快哉风时来，万籁相呼吸。
雨余禾麻润，是山皆喜色。
一杯倾晚饮，绿瓜间朱实。
是非不到耳，休厌山城寂。
树影抹横烟，角声暗落日。
长江去不返，况此百年客。
企首老玉仙，白发何由摘。

积雨晓放霁，红日照我帷。
起来步幽蹊，金蕊灿朱扉。
芳姿自妩媚，微香袭人衣。
令节无多日，更宜拥培之。
三径岂不富，最喜先开枝。
此意谁领解，惟有渊明知。
子诗正芳润，白露与俱滋。
未□泛杯酌，且要涤甘肥。
落英行可餐，乐哉遂忘饥。

吾奇曾生者，始得之太学。
初谓独轩然，百鸟而一鹗。
既又得杨生，群兽出麟角。
乃知天下才，所识惭未博。
杨生初谁师，仁义而礼乐。
天姿朴且茂，美不待追琢。
始来读其文，如渴饮醴酪。
既坐即之谈，稍稍吐锋锷。
非唯富春秋，固已厚天爵。
有司选群材，绳墨困量度。
胡为谨毫分，而使遗磊落。
至宝异常珍，夜光惊把握。
骇者弃诸涂，窃拾充吾橐。
其于获二生，厥价玉一瑴。
嗟吾虽得之，气力独何弱。
帝阍启岩岩，欲献前复却。
遽令扁舟下，飘若吹霜箨。
世好竞辛咸，古味殊淡泊。
否泰理有时，惟穷见其确。

亭亭紫薇花，向我如有意。
高烟晚溟蒙，清露晨点缀。
岂无阳春月，所得时节异。
静女不争宠，幽姿如自喜。
将期谁顾眄，独伴我憔悴。
而我不彊饮，繁英行亦坠。
相看两寂寞，孤咏聊自慰。

天形积轻清，水德本虚静。
云收风波止，始见天水性。
澄光与粹容，上下相涵映。
乃于其两间，皎皎挂寒镜。
余晖所照耀，万物皆鲜莹。
矧夫人之灵，岂不醒视听。
而我于此时，翛然发孤咏。
纷昏忻洗涤，俯仰姿涵泳。
人心旷而闲，月色高愈迥。
惟恐清夜阑，时时瞻斗柄。

花妍儿女姿，零落一何速。
竹色君子德，猗猗寒更绿。
京师多名园，车马纷驰逐。
春风红紫时，见此苍翠玉。
凌乱迸青苔，萧踈拂华屋。
森森日影闲，濯濯生意足。
幸此接清赏，宁辞荐芳醁。
黄昏人去锁空廊，枝上月明春鸟宿。

荒蹊腊雪春尚埋，我初独与徐生来。
城高树古禽鸟野，声响格磔寒毰毸。
颓垣败屋巍然在，略可远眺临倾台。
高株唯有柳数十，夹路对立初谁栽。
渐诛榛莽辨草树，颇有桃李当墙隈。
欣然便拟趁时节，斤锄日夕劳耘培。
新年风色日渐好，晴天仰见雁已回。
枯根老脉冻不发，遶之百匝空徘徊。
顽姿野态烦造化，勾芒不肯先煦吹。
酒酣几欲揈大鼓，惊起龙蛰驱春雷。
偶然不到才数日，颜色一变由谁催。
翠芽红粒迸条出，纤趺嫩萼如剪裁。
卧槎烧枿亦强发，老朽不避众艳咍。
姹然山杏开最早，其余红白各自媒。
初开盛发与零落，皆有意思牵人怀。
众芳勿使一时发，当令一落续一开。
毕春应须酒万斛，与子共醉三千杯。

圣人作神兵，以定天下厄。
蚩尤发灵机，干将构雄绩。
橐籥天地开，𬬻冶阴阳辟。
南帝输火精，西皇降金液。
炎炎昆冈荧，汹汹洪河擘。
雷霆助意气，日月沦精魄。
神气不在大，错落就三尺。
直淬灵溪泉，横磨太行石。
雄雌威并立，昼夜光相射。
提携风云生，指顾烟霞寂。
坚刚正人心，耿介志士迹。
初疑成夏鼎，魑魅世所适。
又若引吴刀，犀象谓无隔。
截波虬尾滑，脱浪鲸牙直。
顽冰挂阴霤，皎月乘孤隙。
河角起彗气，云樽露秋碧。
晓镡星斗烂，夜匣飞龙宅。
舞酣霰雪回，弹俊球琳击。
鲜摇霅水光，腻刮湘山色。
青蛟渴雨瘦，素虺蟠霜瘠。
清音锵以鸣，寒姿坚且泽。
鬼类丧影响，佞党摧肝膈。
一旦会神武，四海屠凶逆。
周王奉天讨，商郊千里赤。
楚子扬军声，秦师万首白。
祥辉冠吴楚，杀气横燕易。
与君斩鳌足，八极停震虩。
与君刜鹏翼，三辰增焕赫。
莫使化猿翁，辱我为幻惑。
莫使暴虎人，屈我执仇敌。
尊严俟冠冕，左右舞干戚。
功成不可留，延平空霹雳。

上霄降灵气，锺此千年禽。
幽闲靖节性，孤高伯夷心。
颉颃紫霄垠，飘飖沧浪浔。
岳湛有仙姿，钧韶无俗音。
毛滋月华淡，顶粹霞光深。
目流泉客泪，翅垂羽人襟。
腾汉雪千丈，点溪霜半寻。
纤喙砺青铁，修胫雕碧琳。
岩栖干溪树，泽饮卑朱泠。
鸾皇自埙箎，燕雀徒商参。
独翅耸琼枝，群舞倾瑶林。
病余霞云段，梦回松吹吟。
静嫌鹦鹉言，高笑鸳鸯淫。
金清泠澄澈，玉玉格寒萧森。
洁白不我恃，腥膻非所任。
稻粱不得已，虮虱胡为侵。
天池忆鹏游，云罗伤凤沈。
风流超缟素，雅淡绝规箴。
相亲长道情，偶见锁烦襟。
西汉惜冯唐，华皓欲投簪。
南朝仰卫玠，清羸疑不禁。
端如方直臣，处群良足钦。
介如廉退士，惊秋犹在阴。
几诮鹰隼鸷，羁韝俄见临。
还嗤凫鹥贪，弋缴终就擒。
乘轩乃一芥，空笼仍万金。
片云伴遥影，冥冥越烟岑。
长飚送逸响，亭亭出霜砧。
蓬瀛忽往来，桑田成古今。
顾下八佾庭，鼓舞薰风琴。

年来因病不饮酒，老去无悰懒作诗。
我已负花常自愧，君须屡醉及芳时。
汉宫姊妹争新宠，湘浦皇英望所思。
天下从来无定色，况将铅黛比天姿。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

两任身为郡，里中如不知。
民归清浄化，家似困穷时。
秦木凄秋韵，湘云结暮姿。
若无遗爱在，何得后人思。

色变天星照，姿贞蜀土成。
视形全觉巨，到手却如轻。
盛水蟾轮漾，浇茶雪片倾。
价令金帛贱，声击水冰清。
拂拭忘衣袖，留藏有竹籝。
入经思陆羽，联句待弥明。
贪动丹僧见，从来相府荣。
感情当爱物，随坐更随行。

香有竹风知，无尘杂野姿。
为怜新白发，重记旧题诗。
藓带龙鳞剥，蜂沾蠹屑垂。
不来三十载，半树是孙枝。

侯门无罴虎，进者何趑趄。
主人畏客来，有甚虎与罴。
彼此情不安，逢迎反忧悲。
我爱田上翁，面有无求姿。
不怨春作苦，联以岁晚期。
藜藿如羊枣，豆粟兼晨炊。
西风作霜晴，晓寒起呼儿。
大儿收橡实，小儿拾松枝。
无求当自求，勿用他人为。

英英桥门彦，声动翰墨场。
已就冲天翼，如何复低翔。
兹辰首征途，言寻八桂乡。
远士望模式，会府钦才良。
莫以琼树姿，怨彼霜霰妨。
委顺要达识，沮挫知坚刚。
改序逢清和，飞花点行装。
登涉山川异，经从道路长。
听猿过南岳，采芷沿三湘。
应怀古骚人，搦笔为篇章。
行藏义在需，通塞时靡常。
大器且自惜，晚成亦何伤。
蓬瀛几仙伴，伫子归班行。

苦海渺无涯，火宅常自焚。
青衫不疗饥，白首非工文。
勉策疲驽姿，舍己为人耘。
造物真小儿，苦乐胡不均。
突如四月时，梅雨成炎蒸。
安得玉烛调，一晦复一明。
中夜忽自悟，感慨若有神。
有名汝不趋，有利汝不奔。
独与迂阔友，卜邻向东屯。
燕坐想羲皇，浩歌发商声。
床头有浊醪，啸咏聊自倾。
又如苦旱中，一雨涧壑盈。
草木回春姿，万象皆更新。
君今东屯成，拙寝复几兴。
我亦侧西流，草阁时共凭。
长想千载上，依依耦耕人。

苦海渺无涯，火宅常自焚。
青衫不疗饥，白首非工文。
勉策疲驽姿，舍己为人耘。
造物真小儿，苦乐胡不均。
突如四月时，梅雨成炎蒸。
安得玉烛调，一晦复一明。
中夜忽自悟，感慨若有神。
有名汝不趋，有利汝不奔。
独与迂阔友，卜邻向东屯。
燕坐想羲皇，浩歌发商声。
床头有浊醪，啸咏聊自倾。
又如苦旱中，一雨涧壑盈。
草木回春姿，万象皆更新。
君今东屯成，拙寝复几兴。
我亦侧西流，草阁时共凭。
长想千载上，依依耦耕人。

送君北门阪，遥望东瓯路。
峩峩白鹤岭，渺渺飞鸾渡。
上有虎豹嗥，下有蛟龙怒。
车马坚且良，维檝夙已具。
褰裳涉其险，万怪不足惧。
世路剧羊肠，皦皦诚易污。
但能心无愧，穷达安所遇。
毋为婉娈者，暂蹶辄惊顾。
生平麋鹿姿，处世每多忤。
胡为展良觌，握手便如故。
高怀发针石，正论谐韶濩。
情亲复告别，欲语谁与晤。
乾坤一逆旅，日月双脱兔。
寒儒守蓬荜，白首困章句。
期君以远大，庶足慰迟暮。

骂坐非真豪，挂冠岂实高。
畸迹烟雨埋，客气利禄鏖。
曷若大丈夫，本志轻旗旄。
无择眼界平，芬馨等膻臊。
机息箭自空，讵复论弓櫜。
先生博达姿，阂世江河滔。
器吞子贡琏，才夺东方袍。
出处日两忘，居朝隠蓬蒿。
一代能几人，称提付郎曹。
饭熟菜亦香，但教齿牙牢。

懒情妨勇志，暗识乖明时。
昔人嗟远矣，有梦那见之。
百计谐余衷，第一证以诗。
合处即券钥，宁问渠为谁。
端居偪仄胸，旦旦荆榛披。
又如涸辙鲂，纵漾清塘陂。
宗旨要领会，法律忌脱遗。
泚笔漫拟古，深扃愧无奇。
寒松凛颜采，耻竞桃李姿。
疲马借康庄，敢对骐驎驰。
自娱成自虐，苦心到肝脾。
孰真念本愿，颇或讥繁词。
君侯忽我予，臭味几夙期。
何时结幽磐，开径通双扉。
花明鶑锦芗，竹暗蜂烟霏。
应缘更数载，遮莫俗惊窥。
伟编昨珍投，如病和扁医。
月台气醇茂，共社当肩随。
火龟莫视兆，叶吉庸奚疑。
解颐持此先，讵须匡鼎来。

庭阶少幽蔚，树石聊森陈。
海棕最先来，相看两经春。
风枯黄发短，雨老苍皮皴。
叶添朝暮层，尚欠著语新。
阴霖欻几月，芳苞吐轮囷。
尝闻肤毳间，若笋味可珍。
使其姿柔媚，未必藏甘淳。
耐馋不忍剖，是乃吾术仁。
诗人例虚谈，夸衒毋谆谆。
缘木而得鱼，虑贻俗子嗔。

崔黄拂素桃李开，春闺融艳蜂蝶猜。
范郭挥毫水石具，古愁宛奥关山回。
近代名家工写物，妍媚嶙峋空杰出。
此君孤禀岁寒姿，不入寻常丹粉律。
江南钩锁殊拘挛，直干蟠郁羞云烟。
湖州书饱翻老墨，放枝落纸争流传。
有来一幅垂虚壁，冷叶疏茎伴幽寂。
眼空四海无与俦，出手知公不劳力。
世间快意非人为，曩昔经营心坐驰。
从容会合若符节，辛苦反悟皆儿痴。
从今相对成三友，憎爱俱损保长久。
茂林分荫已无穷，更合新诗同不朽。

当途老稚遮不住，京口屯云饥待哺。
平生四海庙廊姿，八处蕃宣俱暇豫。
绍兴元勋如日悬，承家有人光后先。
骥行万里要老大，天公已与青松年。
愚孙穷好祗林薮，日汲菊潭清酿酒。
欲往寿翁道阻修，遥问长江借升斗。
人间乐事唯逍遥，蓬莱方丈非迢迢。
诗成唤鹤衔将去，认取南阳卧龙处。

今年植菊良寡谋，丛萎满望如田畴。
黄深白浅欠旌别，未表劲浄专高秋。
初移风雨连朝恶，才到暄晴骤开却。
铺毡未暇坐观嬉，携筇粗放行吟乐。
游蜂冶蝶拨不开，粉趐云动鸣轻雷。
霜前姿性本介洁，肯受浼辱宁摧颓。
道人犹拣鲜鲜蕊，铜缾换浸重添水。
一声清磬晓窗深，香边坐断三千偈。
歌缘酒分从束轻，正色已定十种名。
来年自种先献佛，不应直为杯中物。

人间盛衰理甚明，势去有如汤沃冰。
听言一事足叹惋，恐君亦复伤中情。
行都赫奕名王第，列屋珠玑多秀慧。
主翁五十二本兵，宠冠诸家当盛世。
其间属意字以端，姿品高妍兼妙艺。
燕开云幄萃亲友，艳阵香藂尝窃睨。
转眼陈迹俱已休，西风叶飞东水流。
相逢应怪我鬓改，贪情省认俄惊羞。
波明藏泪尚剪月，山浅带恨犹横秋。
失身何心养儿女，啁啾耳厌山蛮语。
困居村店少人沽，饤饾腥咸污盘俎。
无言脉脉话最深，为君写作溪妇吟。
人生荣悴由分定，有夫不必萌他心。

市梢茅厂三两间，旁有数鹅行复还。
适从何来令威老，矫首便觉高情闲。
群鹅不度风姿少，罢亚相随过汀草。
令威流盼略无言，寄与谁知自瀛岛。
少焉戛然鸣一声，岂暇更顾儿童惊。
直上青天三万丈，鹅在人间夸字样。

鹤骨何能尔，龙姿或果然。
锋棱四面峻，节操一生坚。
界纸书堪使，敲针钓最便。
从教方有碍，终不效规圆。

合处畴能证不疑，吾宗神秀岁寒姿。
无书寄便今犹懒，说似应须倩老师。

柳外飞飞蛱蝶儿，惠风心性彩云姿。
终朝守定墙头舞，不得邻家一句诗。

兴高团雪缀珍丛，弹火烧林一洗空。
驿骑不供妃子笑，冰姿犹胜荔枝红。

今夕悬知月未圆，照梅已自不胜妍。
冰姿玉色谁堪比，除是姮娥敢并肩。

扬子长江天际来，中流有山何壮哉。
深根盘礴千万丈，寸土不受双崔嵬。
金山屹据上流险，四面佛屋相环回。
来帆去桨别舻舳，住僧过客烦追陪。
排空杰阁揖沧海，海山乱点浮纤埃。
龙潭别耸石峰巧，时立野鹤慵毰毸。
堂头回首指遗像，坡公印老留青煤。
其人已去诗尚在，唱酬风月相徘徊。
再三瞻敬下山去，缥缈又入云涛堆。
焦山一望祇十里，舟师驾橹如奔雷。
行行滉荡呼吸顷，系缆荦确登山隈。
山中僧少竹木古，瘦根迸石穿莓苔。
幽姿野态随步出，胜处往往多楼台。
洪崖路转寻瘗鹤，几年浪打风雨摧。
遗铭破碎石剥落，摩挲细读心眸开。
同行韵远兴未尽，飞仙亭上倾樽罍。
酒酣我为发奇绝，底须方外求蓬莱。

平生赋褰裳，亲意许从师。
四海非不广，独仰大雅姿。
逡巡一再见，惨憺已复辞。
霜风送旌节，远目不可追。
挟经问疑义，倘许结后期。

苍苍岁寒姿，凛凛凌云干。
何为事蟠蹙，充君眼中玩。
翔鸾与偃盖，不如沟中断。
高冈有同根，天风拂河汉。

初日明远岸，绿芜满平川。
天宇呈春姿，物物怀芳妍。
长堤行车马，高楼余管弦。
由来大国楚，风景故依然。

老贼狐鬼啸，汉鼎不复支。
再世益州牧，忍视宗国危。
烈烈左将军，四海闻英姿。
东北久荡析，西南天启之。
建旗入涪城，有蜀非公谁。
檄璋送州印，我欲举义师。
鼠辈坐敛手，豪杰趋指麾。
正尔岂不济，安用谲取为。
孝直反复士，献计乃所宜。
雏凤独何心，亦复喜出寄。
造次杯酒间，而欲生崄𪩘。
平生大耳公，岂堪此瑕疵。
向来隆中语，荆益实素期。
惜不同兹役，次第观所施。
士元早捐世，未必为汉悲。
我诗订千古，当有神明知。

平生想巫山，奇绝冠三峡。
及兹饱双眸，无乃天下甲。
远看插天碧丛丛，近看玲珑金玉峰。
垠崖光彩相映发，交络紫翠疏蒙茸。
云华夫人瑶池女，何物才至得奇遇。
我来初日明轻霞，更胜朝云暮行雨。
水转峰回无定姿，地灵天巧奇复奇。
少陵山谷不着语，浪作推敲君定痴。

元祐人何负，黄郎昔此居。
江山愁思里，风景醉吟余。
问俗夸遗事，开荒想旧庐。
岩姿自奇怪，谷响故清虚。
鸟语传沽酒，猿吟忆荷锄。
文章喧宇宙，谈笑狎樵渔。
小德长携杖，元明阙寄书。
生涯竟流落，谤誉久乘除。
士固难逃世，天宁独困渠。
朝廷重日月，河雒痛丘墟。
事往真云已，神游信所于。
溪名虽发越，林影尚萧疏。
佳致归商略，成规易补苴。
春堤要杨柳，夏渚待芙蕖。
名胜新开府，风流得贰车。
追游方自此，雅尚不愁予。
天际归舟远，江干掺袂初。
明年记狂客，万里报何如。

生来不着尘泥涴，天下何妨名字多。
一世炎凉独风月，四时荣落付烟波。
自知根节全冰玉，人道丰姿照绮罗。
濯濯晨光香十里，为君敲桨叫吴歌。

书家千载得阳冰，想像规模亦眼明。
心手相忘容力到，风姿迥出自天成。
屠龙绝技常难售，画虎何人浪自名。
良苦穷途说奇字，谁能载酒似西京。

水边篱落影疏疏，一见风姿意豁如。
驿使莫嫌时节晚，少留春半作春初。

有美天姿粹且真，温温玉树气生春。
从来孝友闻乡曲，叹息如公有几人。

竹湖人之英，剧县勇自试。
三年种桃李，遗爱及僮稚。
咸欲父母之，谓吾公之子。
独有督邮嫌，见谓不事事。
瑕疵催科细，欲以三尺治。
八月羁僦楼，半年縻隠市。
小窗天日晴，洒落自胸次。
抖擞旧尘埃，楮札左右置。
寄傲点画间，挥染当游戏。
人贤世所希，嗜好人共贵。
车马闹填门，载酒日纷至。
大书极豪放，小草亦姿媚。
敛藏经纶业，进此第一义。
玉板抄歌诗，石碑刻图记。
人家锦为轴，高壁垂至地。
袭藏较工拙，临写费同异。
争如老刘子，落魄一狂士。
半生不读书，颇能会其意。
寒泉骥马饮，平陆蛟龙起。
得非久幽愤，于以发奇气。
故使钟鼎疏，自足名一世。
毛锥久见绝，一见尚能喜。
酒边袖予诗，不誉亦不忌。
有时夺之去，箱箧余故纸。
如持将军诰，屡博姑苏醉。

步障蜀州锦，重重碧罗襦。
娇多不胜春，十五未嫔夫。
我欲金屋之，贮以贡上都。
窈窕飞世间，秾李侍绿珠。
冶容致人疑，讵知非妖狐。
雉扇开绿绮，君王丽华俱。
后庭非无花，有宠争得无。
八姨淡手抹，试妆不施朱。
不如玉环翠，睡起姿态殊。
人言花倾国，况乃下蔡乎。

千金买骏马，百金市蛾眉。
长安酒家楼，挥洒惊人诗。
天子不得臣，公卿气吞之。
俯视儿女辈，自诡男子奇。
谁知金陵都，五年重来兹。
黑貂日以敝，尘埃鬓成丝。
故人风雨散，知己今为谁。
郭侯山西英，而有熊豹姿。
巍峩西忠庙，乔木人所思。
垂芳到云仍，大将奕世为。
兄弟各三衙，父子步武随。
万户侯冠军，金印何累累。
虽然平戎策，终郁未得施。
方今群胡扰，似觉虏运衰。
达靼军其西，会以蒙国斯。
蛇豕互吞噬，干戈极猖披。
盗贼毛猬起，敛民及刀锥。
父老思汉官，壶浆傒王师。
吾君自神武，妙算出筹帷。
收揽天下才，尺寸不可遗。
机会一日来，恢复此其时。
况如郭侯者，礼贤正谦卑。
使之会云龙，列城归指麾。
安知古中原，不使同驱驰。
过也久沦落，狂名诸公知。
然亦壮心胆，志慕鞭四夷。
脱靴呼将军，举扇障元规。
有音世不赏，诗酒聊自嬉。
霜风忽无情，一夜冷彻肌。
高卧百尺楼，闭门无晨炊。
起视匣中剑，依旧光陆离。
有恩或可报，一死所不辞。

香不求知色自然，朝来何许雪华鲜。
如行佛国参知识，未嫁仙姿益净娟。
梅子已黄犹夜雨，客游方倦作春眠。
地卑山近征衣润，不费熏炉一炷烟。

鹤骨风前瘦，龙姿雨后鲜。
锋棱四面峻，节操一生坚。
荷筿行随适，看山倚最便。
从教方有碍，终不效规圆。

奇石斓横道，兹山信多姿。
江湖酾两股，一泓乃孤危。
相传龙所家，或恐神护持。
腥风转霮{雨/对}，阴崖立淋漓。
惜无纬萧勇，探此抱宝痴。
山僧作屋意，惨淡生幽思。
胡为金缪影，颠倒眩俗儿。
坐来百念失，苍官导前驰。
招提果深登，屐痕恍前期。
咄哉少肉山，著此高颧师。
端能致遨头，绝唱相娱嬉。
过溪亦何事，相送了不疑。
渠能缚禅律，因来数须眉。
我爱秦郎记，字压头陀碑。
月林只夜夜，人物自一时。
贤愚尽蚁封，来者吾得知。

佳人珮明月，笑语含春姿。
手握幽兰丛，照影清汉湄。
少年冶游子，行乐方及时。
折苕戏相赠，玉色頩自持。
归来种白璧，日沤文锦丝。
加币欲聘君，常恐岁月迟。
终然不可谐，翕欻听所之。
愿言遗芗泽，远慰千里思。

舍人宾日姿，起居庭燎晨。
岂惟瑞朝廷，荐绅目多闻。
就如田甲謿，死灰果不然。
那知硕果剥，中有一念仁。
稽古得微酬，櫑具峩进贤。
琴为悲风弹，茶必活水煎。
平生转庵诗，小当寿千年。
忽闻朔方骚，更欲腰黄间。
向来扑朔豪，日者今华颠。

夫子焉不学，高朕罗三贤。
横前一片石，教外皆别传。
三虎谁最怒，未觉相后先。
渠伊囊中方，贵在后者鞭。
我家一佛堂，盎背知庙堧。
忆昨祠上丁，蕡烛初欲然。
诸生气清明，人如出雩泉。
洗爵俯象鼻，掩豆高豚肩。
朱弦张文王，繁声斥师延。
此时识方屦，綦满青苔钱。
李公独凤仪，众中得何坚。
惜无补天手，转之上细毡。
朝来食盘中，穉蕨初数拳。
苍苍本难测，何由赜真筌。
自我得此士，可以一当千。
如闻缝掖姿，欲重世所捐。
舂容吐握诗，法用春秋全。
酬赠无玉案，三复缁衣篇。

口腹不自主，来吟体斋诗。
三肃斋中人，问体安措辞。
体卑语近拘，体高语近欺。
耳目口鼻形，人各师其师。
要之天地间，当以一理推。
冯侯好兄弟，一一清庙姿。
是家好谈道，脱略毛与皮。
一堂春愔愔，诗礼相娱嬉。
但愧远客尘，涴子连理枝。
虽然参自诀，要知不磷缁。
我车得国工，分路有险夷。
君知鲁叟圣，妙在物不遗。
当其作春秋，一字如权锤。
越境惜赵盾，断谓此语非。
俗儒无已心，望道如隔纰。
闭门画圆方，用世多参差。
千载堪一咍，汝足未及巇。
冯郎顾我笑，坐久𬬻烟迟。
黄花粲墙东，青山转墙西。
吾言亦已费，须君浮一卮。

吾山何足夸，君语烦专送。
姿为丘壑媚，意重璆琳贡。
芥胸划玲珑，眯眼豁尘瞀。
白云足怡悦，明月得簸弄。
居然卫霍近，顿压邹鲁哄。
故人真阳守，遗补臞庵空。
数株立拏螭，一笑慰歌凤。
缅思昔牛李，竞势急鞿鞚。
能令山崒硉，所欠腹空洞。
那知负之走，更使逐者众。
谁言山上山，竟作梦中梦。
老衰本无欲，标榜聊取衷。
独怜伏虎雄，必得饮羽中。
荆室虽苟完，汉仪亦多偬。
君能载酒来，我愿共饭瓮。

桑田鉴一夺，周官寒如灰。
赐玨先沦奔，乃自垂棘胎。
劫火到咸阳，六国无珍材。
空余虢山在，蚌水相萦回。
古潭月荒凉，孤光翳复开。
六丁所邀留，珪魄幻紫瑰。
閟藏三千年，掘狱无张雷。
君先世闽南，家枕凤咮堆。
夜光有感触，渠伊入剸裁。
向来匪石心，不转误国魁。
皦如照万世，是君以闻来。
远孙极风流，乞语谫余哀。
摩挲紫云姿，百感集我怀。
石汝亦不遇，无两欧苏梅。

红紫有偏尚，桂花总宜人。
蜡雪明孤斟，绛雪娇小颦。
可怜爱花人，两屐穿秋云。
怀人小山作，寄愁中书君。
向来鹫岭诗，政坐书檄嗔。
月中落桂子，习气知几尘。
潘郎桃李姿，颇亦尊所闻。
提携风露前，缕衣深绀裙。

忠简公骑箕尾星，千古万古明天庭。
在天高庙足欢喜，敕使孙枝扶炳灵。
辍身仙班寄闲逸，阊阖正绕烟花出。
朝元冠剑妥未动，一笑明朝作人日。
汉家最重水衡丞，廪饩钱多上所能。
掌藏颁用渠式法，置之忽分淮股肱。
春风作意回焦土，黄池崎险尔如许。
区区鼠辈何足磔，此心本应僧伽祖。
甘泉酒作真珠红，和气已堕胡床中。
奋髯抵掌直细事，参佐同此祥冲融。
大江洸洸去无极，江南老人候舟色。
诸公归补父兄处，二十五城那得直。
海门短簿初来时，青衫恰辍惟烟姿。
兴来得句自推激，为公压倒崧高诗。

春来凡草木，开处总成花。
东皇本无心，世人徒尔夸。
我爱花中王，矫矫出群姿。
非不爱桃李，桃李多繁枝。
寄语折花人，半开花正好。
折到离披时，翻成被花恼。
花不在色香，全在精神处。
不惯识花人，未肯轻分付。
一夜无风雨，花枝报平安。
折花须惜枝，容易莫伤残。
兰薰可以佩，幽人撷其芳。
红紫时所竞，安得细推详。
白面谁家郎，逢花便攀折。
言会折花枝，折花人更别。
曲糵有工夫，气味独醇厚。
欲酿胸中春，岂可樽无酒。
座上尝春风，客来同把盏。
妙处我独知，醺然面生暖。
浅深存斟酌，杯行不须满。
既满须持之，不持惧招损。
香液喷瓮面，红光浮满卮。
此为最佳处，亦是极难时。
杯深不可把，俯身为渠撋。
淋浪莫沾衣，操纵得其权。
有客太诗狂，斗酒约相就。
那识半醺时，春风满怀袖。
我有酒一壶，酝酿颇得宜。
饮之痊沈疴，赠子聊以持。

皎皎冰雪姿，黯然宜水墨。
却恐施丹素，翻令涴颜色。
孤山水云深，庾岭林月黑。
晴窗一挥染，想像意俱得。

满地秋阴日欲残，故人相约过松关。
风烟雨后呈姿态，杖屦秋来起废闲。
喜有诗情浓似酒，从渠日历积如山。
清溪况解知人意，为绕山堂绿一湾。

冰姿冷淡不求知，却有同心为赋诗。
更约东君同管领，一尊相对晚凉时。

平生嗜此龟蒙蟹，便无钱也多多买。
瞥见风姿已潇潇，一呷橙虀酒如澥。

绝冥万丈深，积翠凌空危。
清涧月自浴，孤芳人不知。
石骨溜香髓，松苓涌凉脂。
忽然青云阴，见此白玉姿。
冉冉露痕重，漼漼雪花滋。
淑气注阳鼎，甘津灌华池。
开经拜修静，得道推安期。
聊欲燕其阳，饱食五色芝。

有晋风姿如此蟹，个个能空无能解。

文昌仙伯天人姿，爱山寻胜如书痴。
忽摩台符历参井，麾幢溯峡春迟迟。
山林川后总效职，万壑千岩俱献奇。
就中巫山绝雄胜，插天紫翠相参差。
神妃来下珮声远，驻此名地相安之。
峰旋地转自前后，屹立万马如追随。
两山有川幻天巧，禹功到此神应疲。
仰天照眼如匹练，舟行电掣翻云旗。
迅帆竞惜峰峦过，艅艎望眼裳褰帷。
悬崖下有欲落石，古木上有参天枝。
龙登鹤聚仙既集，云升雨暗天如低。
从来三峡号至险，高牙稳泛如游嬉。
扬旌一览天下胜，词源倒峡知优为。
尝闻奇观天亦惜，遇贤辄与因其时。
少陵遇此虽穷寂，妙语惊人多在兹。
雕镌万象发天閟，衙官屈宋声争驰。
公今曳履星辰上，调元妙手行将施。
天教来作东道主，欢声和气生江湄。
公来顿觉雪山重，青城增气联峨眉。
首驱巫阳入新句，一洗前作堪解颐。
英词从此遍蜀道，迥出尘表无纤缁。
尝忧此地难久驻，转首绝境成嗟嘻。
直欲使拂素练图翠嶷，写松峦起云之状，模翠屏栖凤之嵋。
终朝诵公有声画，却来看此无声诗。

亭亭青琅玕，冰霜崔嵬心。
虽无桃李姿，知非柴荆林。
凉风西南来，清圆弹空音。
其谁齐彭殇，相从山之阴。

彼美花兮宜晚春，柔姿淑艳是何人。
十分国色妆须淡，数点胭脂画未匀。
带雨容开浑是恨，出墙头望恰如真。
几时谪下蓬莱岛，霞染仙衣痕尚新。

散诞平生百不忧，未应摇落学悲秋。
傥来节物知寒暖，泛应宾朋任去留。
落帽粗豪非宿好，插花姿媚怯英游。
不如只把茱萸看，免叹尊前岁月流。

娇姿艳质号花王，魏砌姚阶羡紫黄。
更有一株何处种，天然标格出扶桑。

初篁欲迸箨，晚风微过之。
斑苞初委地，永与琅玕辞。
篁生五丈高，凤吹鸣参差。
陨箨膜已朽，不恨见竹迟。
物成亦大艰，搔绝谁当奇。
誓同初生竹，长护幽贞姿。

康庐入吾怀，十载驰梦魂。
踵门者何人，遗予以芳荪。
欢然得其趣，如对五老言。
幽姿出岩谷，常带冰雪痕。
尘容为一洗，两目不复昏。
忽思三峡流，褰衣涉潺湲。
因仍一寸石，浸润九节根。
人言可扶老，岁月须其蕃。
兹理谅不诬，吾将从绮园。

繁花密笋暮春时，妆点园林一段奇。
金粉生香风细细，斑衣留润露垂垂。
品高宜入神仙药，节劲终全冰雪姿。
笑彼杏桃儿女态，谩争艳冶媚山歧。

君姿正而刚，名节非所欠。
临歧赠一言，惟有学不厌。

方琮分润作幽姿，一点檀心说向谁。
正使持来供鼎事，输他雪外两三枝。

霜枝秃秃瘦，孤英自中鲜。
出尘寒玉姿，熟视何清妍。
端如仁者心，洒落万物先。
浑无一点累，表里俱彻然。

臞庵先生仙籍豪，固非尘中浪骼骨。
挺特不随时世妆，那学儿女夸首髴。
朅来龙江主文盟，𬬻锤广大无弃物。
裁狂雕朽谁弗容，游刃三年不少{屈刂}。
野人掩关北溪曲，于道未能探丝忽。
甘谢驰驱抱孤拙，反获优容免呵咄。
纡轸衡茅过招邀，寘之学海沧流潏。
道德渊源漫斟酌，理义刍豢饱啮龁。
由堂赐室纵步蹑，渊鳞骞翼恣手捽。
金篦刮瘼丹起废，万斛尘胸为一拂。
要令龊龊矿璞姿，无或晶光向埋没。
云何聚散不可常，征车已驾城东月。
当今中原若角崩，曦娥薄蚀耀计孛。
庙堂侧席急选用，英才讵复偏方屈。
便起鸮林簉鹓行，感时怒竖冲冠发。
整顿乾纲靖坤维，扶掖炎精夐熛欻。
拯危直鼓济商楫，逢邪须奋击泚笏。
挽回一气转洪钧，平地春雷百蛰出。
雍容细旃讲唐虞，正鞸垂绅其弁突。
抑均斯道觉斯民，何但诸王私荫樾。

行入黄莲北，风严雪又加。
满山罗玉树，遍地错琼花。
清洒姿无颣，虚明质不华。
瘴眸为一洗，惊觉若仙家。

大浆陟降几千层，积雪朝来错去程。
溜石琼花新琢就，平田玉镜恰尘成。
不嫌冻气侵肌栗，最爱清姿照胆明。
聊把杖头敲击处，那忘疲苶旅中情。

暮景孤高节，岩岩挺岁寒。
松姿标雪岭，玉质照冰盘。
一介应无取，纤毫不可干。
老成视前辈，宜作典刑看。

早识渊源正，从师事切磨。
天姿纯不颣，世俗淡无波。
庐墓诚于孝，刑家俭以和。
自应仁者寿，命也奈之何。

青春白昼永，一日如两日。
平心得淑景，佳思入诗律。
湖山气姿媚，海汐声荡潏。
回旋且回旋，杨花满书室。

客里素秋节，谁复同襟期。
黄花虽满眼，何意采摘之。
古今旷达人，把此颜为怡。
谓可制颓龄，属兴深于兹。
渊明南山下，放浪东篱枝。
白衣纵莫至，自惜草木姿。
斯辰天阴阴，云深翳晴曦。
更想杜陵老，抱病登台时。
我欲事啸歌，舒忧以娱悲。
悠悠时序心，摇毫漫致词。

胸中有天游，寓外皆所嬉。
胜士固可逢，俗物亦可偕。
杯酒得流行，放意而伸眉。
兹辰我阳春，溪水多清姿。
岸柳已青青，山花更晖晖。
当筵主与宾，谈妙尤克谐。
雷声忽送雨，云风动情思。
由来理性真，肯计志愿违。
松柏独也正，造物付之谁。
欢笑酬座人，长言其勿噫。

家山蜡梅开，历历水边树。
故园不可见，胡能写吟句。
随风惜其姿，破雾得其趣。
淋漓衔一杯，错莫展数步。
不道缁尘中，恼我尚沉痼。
瓶簪良自佳，但恐失平素。
香传疑麝煤，体弱岂金铸。
我居小窗横，幽怀眇回互。

鲸波环甬东，生犀驾鳅船。
戈旗耀玄甲，声震登莱边。
运柁指河洛，连樯𢭏幽燕。
中坚有宗臣，重望推世贤。
神机赞庙谋，天授黄石编。
青春策名勋，幕府当慨然。
英英台阁姿，秉羽宁拘挛。
贾勇出绪余，一举四海全。
云帆万里风，杕杜歌劳还。

一门三昆季，六载两科名。
士无速化涂，唱第聊代耕。
或里选举首，或贤关驰声。
落笔便离伦，鼓箧皆中程。
煌煌艺祖业，中兴费经营。
东南将百年，杂遝几公卿。
事业固辉赫，议论时纵横。
如君英妙姿，文采玉溪生。
膴仕既得路，壶酒为我倾。
春晴飞残花，绿叶随树成。
岂无好风景，黄鸟枝上鸣。
吟亦不必和，醉亦不必醒。
宿雨喜新涨，浮云卷虚明。

方池贮新泉，高松发清吹。
晨光散朝云，日影倏然至。
翔禽去复集，春声竞姿媚。
宴坐香燧飘，是身吾所寄。

徘徊碧山崦，想像碧山人。
落日寒未昏，飞鸿过之频。
自视悖俗姿，忍与众小邻。
一朝入圣门，毕世遗清尘。
只今崖边松，可以经千春。

意行无东西，偶成一段奇。
寻山得幽伴，遂尔相娱嬉。
水涉渔梁窄，山循鸟道危。
每惭衣上尘，素染已如淄。
新安山水邦，寺屋多断碑。
摩挲青莓苔，往往识岁时。
所贵眼界阔，岂畏足力疲。
榜舟或扶舆，上下适其宜。
吊古践陈迹，怀贤理前规。
吕侯读书堂，遗祀留丰姿。
恨生异代深，遐躅无由随。
寂寥付短篇，酩酊持屈卮。
是日颇款曲，有时还切偲。
虽云各笑语，卒复度礼仪。
英英钓濑仙，其学夙素知。
譬彼巨渊薮，蟠伏豹与螭。
一旦奋迅去，谁复维絷之。
观乎律调雅，益悼余子卑。
示我千百年，匪特用自怡。
传玩入铃斋，使君亦伸眉。
由来绝俗士，定有惊人诗。
激烈薄层穹，豁达开晴曦。
况同陟山颠，又已还水涯。
物色既甚富，身世真若遗。
昨非兴寄清，曷浣穷陋悲。
白雪本寡和，载赓思尤迟。

肯同桃李强搀春，自占空山野水滨。
老气却因高树得，清姿不待数花新。
本来澹泊难从俗，纵入纷华亦绝尘。
最爱夜深霜重处，冷风吹起月精神。

陆羽泉头忻考德，林逋湖面得敦诗。
交情未觉非前日，雅道那知又一时。
逼塞古今空上下，凄凉人物易推移。
申言保社吾何敢，但惜中含屈宋姿。

涉海波涛险，登山足力疲。
胡为赤鉴游，海角山之涯。
崎岖乱石间，况复乘船危。
兹游固有意，访古伤今时。
荒陂存遗迹，缺处十丈余。
父老向我言，先畴为农师。
当时大父行，相与筑此堤。
堤成百物丰，师承及见之。
稻蟹不论钱，况敢论糠秕。
一朝坏不修，惊心伤鼓鼙。
田家岁作苦，土狭何由支。
忆昔禾黍地，石水数斗泥。
前功嗟已废，继者今其谁。
曾闻部使者，询问及故基。
水利固可究，具文怨徒欺。
又闻劝农吏，楚楚多奇姿。
朝游暮始还，山水穷清晖。
有念不及此，但见冠盖飞。
公家急相敛，星火惊文移。
农无地可耕，岁入何从规。
今幸长官贤，愿言拯我饥。
作书白太守，经营得如兹。
珍重父老言，岂为儿童戏。
皇华如观风，此老诚可资。

广行行实称才华，如节鸾和驭宝车。
曾燕琼林天一幄，却吟玉蘂市三家。
大篇追补唐诗阙，盛事常流鲁頖夸。
别有冰姿延客住，白池賸种白莲花。

成阵风作车，宓妃波为茵。
良夕忽会遇，明月寒铺银。
环珮凌秋空，笙箫亦具陈。
何以慰寥廓，乐此相知新。
采珠拾翠羽，言笑生华春。
赠以金琅玕，捧以白玉人。
酌醴动芳气，妙与兰茝纫。
欢娱有聚散，美宝无贱珍。
至今寒花种，清彻莹心神。
霜皑众枿藁，孤媚良舒伸。
杜鹃望帝魂，啼血何嚚嚚。
妃子眠海棠，荒湎焉足邻。
姮女手栽桂，光彩相依因。
故知蓬瀛姿，不染纤点尘。

访梅行近郊，寒气初淅沥。
欲开未开时，三点两点白。
清枝何萧疏，幽香况岑寂。
颇知天姿殊，绝似人有德。
逢君天一方，欢然旧相识。

东括神仙府，三岩福地通。
异人多接迹，相种况同风。
质有璠玙粹，姿全鼎鼐隆。
文章亲视草，丰度早乘骢。
紫橐潜藩贵，金题秘殿崇。
宽卑时自理，诚恪岁乃丰。
身在凝香处，人居和气中。
鶑声春蔼蔼，花影日融融。
剑佩沙堤近，讴歌建水同。
愿瞻崧岳表，长与转洪蒙。

夭桃艳杏岂相同，红润姿容冷淡中。
披拂轻烟何所似，动人春色碧纱笼。

青山一登啸，陡觉心胸别。
飘飘襟袖寒，恍若御风列。
汩没尘埃中，纷纷乱如蠛。
不期会佳人，成此两奇绝。
美哉周氏子，炯炯冰壶月。
倾盖便如故，何必素所惬。
磊落史少府，丰姿莹霜雪。
真如汗血驹，才名籍天阅。
抵掌同一笑，心悟口难说。
向晚雨初霁，高柳新蝉咽。
倚槛云去来，不悮巾角折。
挥翰有佳句，明珠眩双睫。
蹇予非少年，所作尽短拙。
万事等白鸥，波间自没灭。

君居京江头，我住武夷曲。
平生风马牛，道路几重复。
会面情相亲，卜室欣相邻。
倾盖一笑粲，恍然如故人。
君家义聚五百指，堂上怡怡奉甘旨。
收书万卷不言贫，抚恤孤嫠甚勤止。
我家茕独与君似，自我之出谁料理。
岁晚团𪢮未得归，感事扪膺但增耻。
知君念我留客里，每见时能具羞匕。
心吐肺肝所同然，尊酒论文日终晷。
古灵故家好孙子，披觌芝眉因识李。
博洽多闻世希比，顷刻龙蛇飞剡纸。
我惭学术殊不逮二君，二君爱予心良勤。
交游情钟固以类，愧以萧艾联兰薰。
常恐此时心，易变作甘醴。
欲君持此心，淡若秋江水。
古人心交尚道义，今人利交尚权势。
古道于今何寂寥，伤心不识古交意。
两君姿质俱精金，百炼不改色愈明。
两君体性如美玉，浑浑厚厚蕴诸椟。
上映亭亭𪨷上千岁之孤松，下方磊磊丰山百世之霜钟。
松青不变四时色，钟铿一朝振文物。
予何人哉得附骥，勉勉讵敢自暴弃。
日莫长歌伐木篇，三复诗人琢磨义。

士生樗散甘嘉遁，𫖯首衡茅敢尤怨。
良朋益友肯顾临，讲贯渐摩笃明辨。
年来喑哑瓶守口，俗子污人如避箭。
论交谩说笑金兰，厚貌深情半讥讪。
念君与我情不薄，一忝从游一亲眷。
朅来终日坐书楼，喜剧论文几昏旦。
曲生风味亦不恶，抵死绝交良可叹。
胸中磊磈政须渠，吻噪肠枯赖浇灌。
孟公旧不论升{豆斗}，惊座丰姿发奇观。
富文博学子游子，秀楚翘英颖锋见。
吾虽不敏逐后尘，斩将搴旗共酣战。
祇今便造无何有，相与神期游汗漫。
既无三雅伯仲叔，不有巨杯觯角散。
请观管辂扬子云，欲作九原谁可唤。
酒不离唇元乃就，三{豆斗}顿倾辞绮粲。
二公洞达疏通豪，妙语仍烦下一转。
养浩堂中颙惠然，急吐才华染柔翰。

色异政自贵，香清未堪嗟。
灵蜂擅造化，幻作姚家花。
丰姿轻明体充实，染透蔷薇毓晴日。
从称紫晕黄檀心，桃李依然是凡质。

奇石烂横道，兹山信多姿。
江湖酾两股，一泓乃孤危。
相传龙所家，或恐神护持。
腥风转霮{雨/对}，阴崖立淋漓。
惜无纬萧勇，探此抱宝痴。
山僧作屋意，惨淡生幽思。
胡为金缪影，颠倒眩俗儿。
坐来百念失，苍官导前驰。
招提果深登，屐痕恍前期。
咄哉少肉山，著此高颧师。
端能致遨游，绝唱相娱嬉。
过溪亦何事，相送了不疑。
渠能缚禅律，因来数须眉。
我爱秦郎记，字压头陀碑。
月林只夜夜，人物自一时。
贤愚尽蚁封，来者吾得知。

武陵梦觉艳妆空，回首芳姿迥不同。
萼绿仙留苍玉佩，蘂珠人在碧霞宫。
素腮褪粉啼春雨，翠袖笼寒怯晓风。
惆怅涌金池上路，阑杆倚遍夕阳中。

野竹有慈性，丛生不相离。
永怀寒泉感，昨与渭阳期。
寺阁共秋晚，山云独移时。
尚想谈论闲，丹颧映雪髭。
气豪机事少，所嗜平生诗。
起居今何如，会合渺难知。
霜清雁荡骨，春蔼天台姿。
混融入老笔，远寄江湖思。

杖藜登高台，四远披天风。
清川漾光远，碧嶂含姿浓。
闾井满后前，雉谯夹西东。
雄为一州表，阔会群境从。
摧颓久笼鹤，迅逸遐征鸿。
矫首望丹阙，烟氛多翳蒙。
南方少佳月，竟岁四五逢。
稍喜今夕霁，迥当凉秋中。
衰影朗在照，空庭恣鸣蛩。
石栏叶露下，吟思殊未终。

顷与君别时，君颐未生髭。
曶曶二十年，惊见紫髯奇。
相逢不相识，视刺乃得之。
尊酒出文卷，芙蓉阴未移。
白露团虚檐，素蟾堕寒池。
胡为于此时，与君又语离。
自言甘旨急，毋失旧馆期。
丈夫属有志，富贵无定姿。
愿君勉自力，上以慰亲思。
明年寒雁来，殷勤寄书词。
为报秋风高，吴仙得桂枝。

卜宅从先垄，驾言练日良。
飞盖骛玄驷，古柳被龙{巾荒}。
按辔且徐驱，听歌薤露章。
忆昔朱峰仙，浩劫思陶唐。
貂蝉换羽衣，翩然来帝旁。
西车极岷峩，南佩窥潇湘。
高牙开桂林，瑞节照襄阳。
多少经纶业，春风散八荒。
归来不言功，低簪鸳鹭行。
一朝侍甘泉，天渥方对敭。
堂堂山立姿，九尺鬓眉苍。
胡为勇不留，瑶宫去路长。
夫人有令德，威凤趣归凰。
轮摩同入道，未忍遽相忘。
春天渺无际，春花堪断肠。
祇今枫林岗，双玉一时藏。
西南多甘棠，日莫人凄凉。
风月三千篇，烂烂光生香。
佳郎与快婿，门户未渠央。
三者无一憾，呜呼公不亡。

人品真豪爽，天姿尚典刑。
昼帘深院宇，春旆拥郊坰。
云子千艘白，盐烟万灶青。
南州高士传，三叹一雕零。

苍官百夫雄，盘错千仞冈。
铁干紫尤劲，铜柯青更刚。
屡吞霜雪敌，弗受斤斧戕。
支厦不为柱，跨壑犹飞梁。
胡为在泥滓，断岸繄关防。
岂伊坚贞姿，泥滓永相望。
中分枵其中，吻合相抵当。
彼巧事穿凿，我方信行藏。
惟其司出内，秉彝德之常。
谨口饱涵畜，与时相抑扬。
持满岂无道，损余端有方。
尾闾小溟渤，砥柱回污潢。
瞥尔手翻覆，枯涸随汪洋。
叔度万顷陂，未足与较量。
匠氏弗遇郢，才不登俊良。
藐然用其小，约水不得洚。
有若古豪隽，落落吞湖江。
遭时发所蕴，利泽何其厖。
时哉倘不逢，蕙帐云雾窗。
独善与兼善，一辙元非双。
任大岂遗小，养浩惟能降。
对此一感慨，勿谓吾言哤。

陶器承昆珉，猎猎散绿丝。
饮以一杯水，卒岁长如斯。
露叶矗锋锷，霜根蟠崄巇。
昌阳欲论功，十驾不得追。
松柏脚踏土，并驱仍背驰。
寒苦我所安，泉石皆闻知。
岂意泉石间，得此偿心期。
澡濯冀怀新，疏剪贵适宜。
芳洁日以薄，潜逐炎凉移。
谓我水太清，汝便清涟漪。
抑我水太浑，古井非污池。
孤根要特立，晚节须坚持。
贞姿或不返，终当怨尤谁。
春葩与秋芗，擅美固有时。
西风一摇落，不死将安之。
亦足观物化，亦足为箴规。

后寝藏衣冠，前庙宅神主。
吾闻诸礼经，此制出中古。
秦嬴蚀先法，乃复祭于墓。
汉衣以月游，于道盖无取。
宣帝尊祖庙，失制遍九土。
孝元酌前文，一旦悉除去。
魏帝乐铜台，遗令置歌舞。
昏嗣竟从之，此事狂夫阻。
唐制益纷华，诸陵锁嫔御。
旷女日哀吟，于先亦奚补。
吾朝三圣人，乘云不可睹。
威灵已霄汉，嗣皇念宗祖。
绘事移天光，刻象肖神武。
遍敕旧游地，输材起宫宇。
阶墄扣以金，墙壁衣之黼。
功既即奉迎，法仗叠箫鼓。
玩好择珍奇，目夺不可数。
三京佛老家，已有十数处。
朝家虽奉先，越礼古不许。
君不祭臣仆，父不祭支庶。
丹楹岂非孝，圣贬甚萧斧。
大祀当以时，寝庙即其所。
惜哉共俭德，乃为侈所蛊。
痛乎神圣姿，遂与夷为侣。
苍生何其愚，瞻叹走旁午。
贱子私自嗟，伤时泪如雨。

予方居忧艰，胸怀积疮刺。
昏明走月月，惨惨绝生意。
杜门厌过从，掩耳避时事。
韩子我所佳，招我懃有谓。
城南访永叔，共可豁蒙蔽。
是时穷阴久，泥淖没马鼻。
区区不惮远，饥渴奔高谊。
永叔闻我来，解榻颜色喜。
殷勤排清樽，甘酸饤果饵。
图书堆满床，措论极根柢。
伊余昏迷中，忽若出梦寐。
划然毛骨开，精神四边至。
既归尚泠然，数日饱滋味。
韩子叹不足，作诗畅情义。
烂如珊瑚钩，光艳不可闭。
迫余使之和，庶以同气类。
自顾屯钝极，出语少姿媚。
抉剔虽强成，徒使肠胃沸。
永叔经术深，烂熳不可既。
虽得终日谈，百未出一二。
仓皇逼行役，萧飒包素志。
不日便乖拆，安能讫精粹。
他年老门墙，君子无我弃。

废官旅吴门，迹与世俗扫。
构亭沧浪间，筑室乔树杪。
穷径交圣贤，放意狎鱼鸟。
志气内自充，藜藿日亦饱。
不图名利场，有士同所好。
南闽章其氏，傅名字传道。
清晨闯予门，疏爽见姿表。
大篇随自出，烂熳风力老。
安敢当所褒，读之俗惊倒。
开轩延与语，指亦有深到。
半生蹋京尘，识子恨不早。
扶疏珊瑚枝，本不自雕巧。
当珍玉府中，何故委衰草。
秋风还故乡，无或叹枯槁。
贵富乌足论，令名当自保。

上春游南峰，出自阊扉西。
崎岖缘田塍，时又涉狭磎。
午初至峰下，先读烂古碑。
僧庐颇新鲜，丹青见朝曦。
云昔支公居，石迹有马蹄。
逾岭到天平，上观石屋危。
苍壁泻白泉，对之已忘疲。
西岩列窗户，玲珑漏斜晖。
嵌然似饾饤，人力安可施。
朝餐下木渎，市物俗所宜。
琴台昔尝游，回首忆旧题。
南向又渡岭，盘屈麋鹿蹊。
折身趋宝华，未到闻法鼙。
松间见广路，平如隐金锤。
寺压两山脚，三面张屏帏。
夜阑宿虚堂，清甚无梦思。
西南登尧峰，俗云尧所基。
洪川不能没，上有万众栖。
中道舍篮舆，从者亦汗衣。
关陆巧步趋，健马莫可追。
自伤干躯大，两股酸不随。
岩雨洒磴滑，惟赖枯筇支。
四顾物象殊，虽困强自持。
竹木互支撑，小阁架险梯。
凌晨过横山，蹴蹋云霞低。
身如插翅翼，下见鸿鹄卑。
却视众壑林，密若荠麦齐。
童童或行列，改春发绿翠姿。
一方绀碧瓦，楼殿贴地飞。
右顾万顷湖，东与天相迷。
日炙白烟开，风驱银山移。
旁过折腰塔，铁轮尽颠堕。
近为震霆拔，火烈瓦甓糜。
未知天之意，摧此将何为。
迤逦瞰荐福，爱此路侧池。
清无一点尘，虾鱼潜琉璃。
宝积仰修竹，整如翠羽旗。
棱伽屋老朽，旧闻传者非。
北渡千丈桥，柱袅阑倾敧。
揽衣俯而趋，愁为溪风吹。
遇胜辄自留，仰啸巾屡遗。
永言喜谑浪，把酒先嘻嘻。
子履阅奇怪，瞪视惟嗟咨。
及还城中居，城人殊未知。
自疑身被留，𫏐此梦寐归。
纷然著鄙事，奔走争自私。
向者却是梦，反复又自疑。
神明日夜往，内顾行者尸。
何由摆尘坌，荣辱两莫期。
清泉与白云，终老得自怡。

绀油幕见黄金钩，贝玑磊落澄不流。
纷纷媚影动波上，的的远势横沙头。
前山渐昏渔唱息，唯有疏苇吟穷秋。
予方弭檝对此景，时欲乘兴长夜游。
青蛾荡桨忽远至，虽有雅约犹嚬羞。
彩舟鲜明四窗辟，兰酎辛滑嘉宾留。
歌余清冽贯众耳，笑动姿采生香{耩耒=巾}。
玉盘脍鲈光一色，饤簇殽核随所搜。
河斜参倒气逾治，我起饮子子必酬。
共知此会不易得，邂逅得此难再求。
区区才知自劳役，扰扰尘俗多悲忧。
已醉更歌更起舞，明日分散空离愁。

人言春雨好，更好晚来晴。
树色通帘翠，烟姿著物明。
得泥初燕喜，避弋去鸿轻。
谁见危栏外，斜阳尽眼平。

寺古名传唐相诗，三伏奔迸予何之。
云山相照翠会合，殿阁对走凉参差。
清泉绝无一尘染，长松自是拔俗姿。
二边羌胡日鬭格，释子宴坐殊不知。

维扬一株花，四海无同类。
年年后土祠，独比琼瑶贵。
中含散水芳，外团蝴蝶戏。
酴醾不见香，芍药惭多媚。
扶踈翠盖圆，散乱真珠缀。
不从众格繁，自守幽姿粹。
尝闻好事家，欲移京毂地。
既违孤洁情，终误栽培意。
洛阳红牡丹，适时名转异。
新荣托旧枝，万状呈妖丽。
天工借颜色，深淡随人智。
三春爱赏时，车马喧如市。
草木禀赋殊，得失岂轻议。
我来首见花，对花聊自醉。

俗人之爱花，重色不重香。
吾今得真赏，似矫时之常。
所爱夜合花，清芬逾众芳。
叶叶自相对，开敛随阴阳。
不惭历草滋，独擅尧阶祥。
得此合欢名，忧忿诚可忘。
茸茸红白姿，百和从风飏。
沉水燎庭槛，薰陆纷缨裳。
弥月固未歇，况兹夏景长。
凡目不我贵，馥烈徒自将。
仲尼失灭明，史迁疑子房。
以貌不以行，举世同悲伤。
予欲先馨德，群艳孰可方。
埋饶妖牡丹，须让花中王。

广陵芍药真奇差，名与洛花相上天。
洛花年来品格卑，所在随人趁高价。
接头着处骋新妍，轻去本根无顾藉。
不论姚花与魏花，只供俗目陪妖姹。
广陵之花性绝高，得地不移归造化。
大豪人力或强迁，费尽雍培无艳冶。
东君固是花之主，千苞万萼从荣谢。
似矫东君泛爱心，枉杀春风不肯嫁。
遂令天下走香名，髣髴丹青竞夸诧。
以此扬花较洛花，自合扬花推定霸。
其间绝色可粗陈，天工着意诚堪讶。
仙家冠子镂红云，金线妆治无匹亚。
旋心体弱不胜枝，宝髻欹斜犹堕马。
冰雪肌肤一缬斑，新试守宫明似赭。
双头两两最多情，象物更呈鞍面窊。
楼子亭亭欠姿媚，特有怪状堪图写。
见者方知画不真，未见直疑传者诈。
前贤大欲巧赋咏，片言未出心先怕。
天上人间少其比，不似余芳资假借。
我来淮海涉三春，三访龙兴旧僧舍。
问得龙兴好事僧，每岁看承不敢暇。
后园栽植虽甚蕃，及见花成由取舍。
出群标致必惊人，方徙矮坛临大厦。
客来只见轩槛前，国艳天姿相照射。
因知灵种本自然，须凭精识能陶冶。
君子果有育材心，请视维扬种花者。

广陵芍药真奇差，名与洛花相上天。
洛花年来品格卑，所在随人趁高价。
接头着处骋新妍，轻去本根无顾藉。
不论姚花与魏花，只供俗目陪妖姹。
广陵之花性绝高，得地不移归造化。
大豪人力或强迁，费尽雍培无艳冶。
东君固是花之主，千苞万萼从荣谢。
似矫东君泛爱心，枉杀春风不肯嫁。
遂令天下走香名，髣髴丹青竞夸诧。
以此扬花较洛花，自合扬花推定霸。
其间绝色可粗陈，天工着意诚堪讶。
仙家冠子镂红云，金线妆治无匹亚。
旋心体弱不胜枝，宝髻欹斜犹堕马。
冰雪肌肤一缬斑，新试守宫明似赭。
双头两两最多情，象物更呈鞍面窊。
楼子亭亭欠姿媚，特有怪状堪图写。
见者方知画不真，未见直疑传者诈。
前贤大欲巧赋咏，片言未出心先怕。
天上人间少其比，不似余芳资假借。
我来淮海涉三春，三访龙兴旧僧舍。
问得龙兴好事僧，每岁看承不敢暇。
后园栽植虽甚蕃，及见花成由取舍。
出群标致必惊人，方徙矮坛临大厦。
客来只见轩槛前，国艳天姿相照射。
因知灵种本自然，须凭精识能陶冶。
君子果有育材心，请视维扬种花者。

公之德业天下重，四海万物思坏罏。
太平之策未全发，先朝请老叩帝居。
天子只欲励薄俗，不惜一夔从二疏。
公持俭节出天性，下建万世清风孤。
归卜睢阳旋营第，栋宇仅足容妻孥。
自此闲燕何所乐，非丝非竹非歌壶。
经史日与圣贤遇，参以吟咏为自娱。
兴来弄翰尤得意，真楷之外精草书。
因书乞得字数幅，伯英筋肉羲之肤。
字体真浑远到古，神马初见八卦图。
精神熠熠欲飞动，鸾凤鼓舞龙蛇摅。
天姿瘦硬斥俗软，狂藤束缠岩松枯。
中含婉媚更可爱，十葩万萼争春敷。
开合向背一皆好，造化欲衒天工夫。
张旭虽颠怀素逸，较以年力非公徒。
公今眉寿俯八十，老笔劲健自古无。
固知大贤不世出，百福来萃相所扶。
公之佳婿苏子美，得公一二名已沽。
矜奇恃俊颇自放，质之公法惭豪麤。
乘欢捧以示僚属，一坐耸骇叹且呼。
便欲刻石传不朽，荒边匠拙无人模。
归来一一戒儿侄，秘重世与家谍俱。
重巾密橐置吾室，宝护直比骊颔珠。
神物孰敢容易探，电雹霹雳来须臾。

雪霁春来极目心，远眉新黛破遥岑。
风传花信值寒晚，烟染柳姿随日春。
酒美好陪游骑鬭，桃香谁待此门寻。
欢期未集芳辰在，冤对慵翻简字金。

郁郁山头翠色攒，就中高格出林端。
霜凌劲节难摧抑，石缠危根任屈盘。
古鬣自随仙日老，孤风不入俗人看。
时来匠者须回顾，且禀幽姿待岁寒。

灵馆骊山下，开元迹尚遗。
莲穿喷玉溜，字缺照人碑。
古殿天姿晦，真工石像奇。
羽衣沉旧曲，锦雁失前池。
不见长生鹿，犹看连理枝。
辞雄小杜句，意尽老陈诗。
治乱由斯监，贤愚共一悲。
时君自奢俭，绣岭此何知。

当日曾移碧玉竿，缭坦交植竞檀栾。
栽培尽力宜长盛，翦拂无人已半残。
洗出烟姿还雅澹，削开龙影起幽蟠。
此君高节殊堪慕，贤者来须着意看。

青青岁寒之淡交，柏也揖逊苍髯梢。
凛姿古调瘠而实，昔未成才先莫逆。
执此能事柄者谁，弹压玉霄王紫微。
千古万古不可追，落子亦复四十围。
公乎多才亦多艺，小试縯纶光帝制。
复将余墨散余春，烟云树石皆精神。
擎重雪枝寒不倚，霜干相周不相比。
山林豪逸并孤标，冠剑大臣横劲气。
想当欲画未画时，积思凝虑全天倪。
忽然直上盘云霓，不见笔墨之畛畦。
因依方寸亦磅礴，岂止一丘仍一壑。
良木非摧石不崩，於戏九原不可作。

坎井只丈寻，得名由参寥。
丈人玄豹姿，养德富不骄。
想当发泉蒙，如此湛弗摇。
珠明水增媚，镜浄尘当消。
陶泓勺余沥，采笔生春潮。
止则云沉沉，涨则桃夭夭。
淘趁槐火新，战与坡仙挑。
坛拜十四字，高山郁岧嶤。
灯灺谩图续，些苦何能招。
须公起九原，为我饮一瓢。
於戏不可作，仰止苍崖腰。

花开更好亭前枝，亭曰更好花更奇。
我犹未到春已到，春不到此将焉归。
千山万山俨环抱，一树两树藏嵚{山/欹}。
晓妆弗受朱粉污，老去自著莓苔衣。
澹交霜髯与苍玉，雅宜茅舍横疏篱。
云英风味有余裕，石鲸鳞甲饶华滋。
恍然罗浮月中见，髿髿绀发森冰肌。
又如大窖冻不死，凛凛素节无瑕疵。
纷纷红紫不解事，与春角逐何迟迟。
待文作兴不足道，凡民碌碌终奚为。
孤芳拔俗千万丈，未暇相与论襟期。
贞姿皓态美无度，幽意独许鲜风知。
悠然凭高一披拂，僧窗处处开晴霏。
窗间跏趺拥风叶，照几碧眸岩电驰。
渊渊方寸湛古井，一沤不动清涟漪。
天香閟此无尽藏，潜于鼻观通几微。
水流山空但自笑，理与神遇端如斯。
乡来孤山水清浅，龟肤鹤膝相参差。
青铜盘屈破香雪，紫铁矫揉骈明玑。
膏肓泉石政为此，冠冕草木今其谁。
天公亦复加靳惜，阔著湖水无边涯。
八篇只遣处士赋，一点不放红尘飞。
是中泉石固深秀，惜欠晴湖山四围。
客如我辈亦不恶，拟赓疏影横斜诗。
后车合改效颦辙，亦若佩弦仍佩韦。

大巧出天姿，何年幻怪奇。
身轻成俗蜕，调古弗时宜。
方外虽圭角，宏中填侧欹。
同盟今几辈，郜鼎与宗彝。

飞来何处山，秀整连凤池。
绝胜一鉏地，天地不得私。
朣朣斗牛间，明玉生华滋。
凛姿岁寒后，萧洒观孙枝。
出宰山水县，小谢城东陲。
琴瑟日在御，棰楚不苟施。
春风河阳花，次第芳菲菲。
屈指九十日，日日把酒卮。
玉山不须扶，百里皆酣嘻。
行扳星辰履，颉颃丛霄蜚。
故家厚培{土雍}，衮绣看传衣。

眼明不识春风影，收拾风烟入梦思。
一笑自知天下白，墨名乌足累冰姿。

空山雨淫秋，妒我庭中犀。
犀敷粟玉英，浸渍仍葳蕤。
有如春方中，名品嗟淋漓。
因依海棠泪，著此霜蟾枝。
闻此辄掩耳，代犀前致辞。
燕脂怨无香，姿色独媚时。
烘晴睡未足，已惊胡马嘶。
雕零怕随雨，嫣然成怆凄。
鲜明擅韶华，不足较等夷。
自怜宫样黄，不结春风知。
木兰固可友，宿莽亦可师。
正色俗子憎，浓馥天风吹。
苔痕浄如染，绿展承霏霏。
故家换骨法，降真合传衣。
大山与小山，骚雅同衿期。
至今百世下，犹有芗林诗。
何心与物竞，有泪无从挥。

君恩如海海不深，妾义如铁利断金。
舍生取义我所欲，忍死织室羞同心。
春姿忽作秋蓬委，一寸刚明曾不死。
明年原上野花繁，一枝自托华风起。
袅袅娉娉不成艳，态度浅深生色染。
向人欲诉却无言，寂寞千年恨谁掩。
芳郊游女宛转歌，倚春拍手看婆娑。
露晞初日枝头坠，犹有君王别时泪。
翻刘覆楚知几何，大风竟作还乡歌。
淮南区区欲为帝，淮阴堂堂贺陈狶。

清婉浑非铁石姿，故家别调合传衣。
华风不疗春痕瘦，可是工夫不造微。

刺史天开卷暝云，凛姿如玉照人明。
蓬莱地近异尘世，箕颍风高凝古情。
度外峻超千文俗，春来又劝一年耕。
屏藩王室皆同姓，况是金瓯覆姓名。

透云两鸿鹄，何年忽卑飞。
指爪泥上留，弗与岁月移。
大声疾璆琳，万窍不敢嘶。
琅然答空山，玲然震清溪。
俯仰半千载，日日春菲菲。
绪余及草木，草木竟莫知。
坐令万金产，不直五字奇。
江左数六谢，选中辄见推。
清新辈阿连，亦岂愧客儿。
开元天宝间，有客偿心期。
玉颓沈香北，健笔挥珠玑。
天威不可夺，人爵不可縻。
此邦非故乡，每至辄倦归。
楼居寄逸想，更较先后为。
有美池上仙，凛凛岩壑姿。
辙飞两公后，惄若饥渴思。
作堂肖公像，叠嶂双溪西。
幻出天上人，对峙玉羽衣。
乾坤浩荡春，盎盎在两眉。
清冰照人冷，恍如吟啸时。
泠泠气欲仙，拟馽游龙骑。
世隘乌足容，才大不得施。
至今骚雅流，临风挥涕洏。

凛姿行复伟衣冠，螭亦何曾耻暂蟠。
入梦少曾忘博约，得书多是报平安。
雪零短发新尤甚，盟近黄花旧不寒。
肯入乱山相劳苦，密云香郁破团团。

澄练彻山脉，玉透山池沙。
老火奋残烁，凛姿炖不瑕。
方方秋一奁，弹压红万葩。
安得濂溪叟，来赋东林花。

故家寻钓鳌，遗俗问佛世。
喜逢十六人，不闻四句偈。
风姿如隠槃，服御乃古制。
开卷发遐想，瞪目得熟睨。
绝溪将安之，深厉浅则揭。
岸登植瘦策，石踞整坏毳。
预流逮无学，劝进惮劳勚。
岿然望等妙，迢递苦跋疐。
悠悠马不前，亹亹驾辄税。
弗悟燕安毒，遂失远大计。
双林受遗托，久视不得逝。
岂知古龙象，所向必超诣。
弗践极则处，弗到弗小憩。
朅来吊形影，相与话情契。
丁宁勇着鞭，同振木方袂。

涧边寻得压残枝，远寄蓬仙换得诗。
闯水花多凝雪重，漱冰香透出山迟。
笑从秘府朱颜索，洁与缁云素幌宜。
檐隙一痕华月堕，伴蟾蜍玉惜贞姿。

𫕥霜槁百卉，拒霜独开花。
寒驱煖消落，秋借春韶华。
酣酣罗珍姿，表表骈翠葩。
晴云剪新绮，落日明丹砂。
瀣冷褪宿艳，叶散摘零霞。
离骚比君子，城阙藏山家。
二月三月时，红紫相矜夸。
西风一摇落，乱委随蓬麻。
花中障颓澜，晚节礼有加。
芳洁以类从，薰莸分等差。
梅追元气回，菊制暮景斜。
弗使四时气，断续令人嗟。

凛然晋宋美风姿，又似君家古少仪。
剧县一经名辈作，春江相与白鸥宜。
盘根小试难藏利，剖竹乔迁勿复疑。
鸡犬相闻才隔岸，日边书到欲先知。

素琼红玉晕轻盈，落落层层傍砌明。
大雅不收成谩与，定随姿态昧修名。

芰荷为屋，芙蓉为裳。
芳茝纫佩，落英贮粻。
熏以石林，书传之香。
瀹以太华，玉井之凉。
濯人间烟火气，毋干吾丘壑姿。
洎夫锦心之与绣肠，发卍庵之韬略，示我武之维扬。
适妙喜国拓吾故疆。
安在乎广莫之野，而无何有之乡。

华峰跨苍穹，下有云一壑。
翚飞二百秋，蜂巢几千落。
灵泉际空留，宿雾临除薄。
山呈万古姿，竹陨六月箨。
当年有贤令，神交契冥漠。
怀哉精魄归，永矣香火托。
至今书壁间，读者为嗟愕。
好事继前志，刳岩成此阁。
仰看斗插椽，俯听泉入铎。
晤言千载心，英气凛欲作。
西崖望蒙顶，跻攀计已昨。
忽闻良友同，共写襟期乐。
遐登破嵘屼，幽讨待绰约。
磅礴富蒸郁，阴衣茫纷错。
再拜五华君，许莅他日约。
霜威净余氛，晴宇洞寥廓。

冰姿琼骨浄无瑕，竹外溪边处士家。
若使牡丹开得早，有谁风雪看梅花。

昔年严大夫，偶来怨迁谪。
我本麋鹿姿，得此已自适。
乘闲陟上方，□寻唐人石。
岂期当三伏，一天云四幂。
快哉风南来，万籁相呼吸。
雨余禾麻润，是山皆喜色。
一杯倾晚饮，绿瓜间未实。
是非不到耳，休厌山城寂。
树影抹横烟，角声暗落日。
长江去不返，况此百年客。
企首老玉仙，白发何由摘。

渐止牛羊牧，还添雨露滋。
但令萌蘗长，自有岁寒姿。

萧然瘦鹤姿，不受世俗尘。
吾衰久矣夫，眼明见斯人。

近闻李郭舟，送往涉重湖。
我欲与之俱，鹢飞过宋都。
死生见交情，嗟我失东隅。
归来整杖屦，颜厚见彼姝。
念昔担簦日，篮缕出无襦。
公子载与归，樽酒日相娱。
所愧身为客，如彼绕树乌。
食苹鹿在野，呦呦呼其{鹿/需}。
鸿雁稽来书，提壶空劝沽。
输君山中行，梅梢嗅紫萸。
又有好事人，开宴勤招呼。
翻然弃舟楫，跃马问长途。
嗟我困行役，胜游那能觎。
方今神圣君，南风歌有虞。
所须贤与能，搜罗遍八区。
公等梁栋姿，咳唾玉与珠。
尚从山泽游，此理良可吁。
翻思六月息，岂即非南图。
料公赐环日，祸转当亡胡。
愿借尚方剑，先斩张禹颅。
小子虽不敏，敢效一得愚。

群居厌嚣烦，兀坐怅离索。
动静两何心，求端徯先觉。
张氏好兄弟，同游得先诺。
重以临邛客，雍容出莲幕。
二难秀金枝，高会困酬酢。
客来惊醉梦，倒屣出帘箔。
符子方下帷，训子传家学。
汤子方涉笔，词赋工雕斵。
闭门各有适，跫然闻剥啄。
钱君丈人行，邂逅同出郭。
冲飚翼飞盖，宿润沾芒𪨗。
山僧迎户外，萧散出林鹤。
升堂忽起敬，先正事超卓。
于今国犹活，繄尔尽忠恪。
禅房灯火暗，遗像丹青落。
惟余我辈人，往事记其略。
缅怀百年后，贤愚一丘貉。
风炉催煮茗，胸次浇磊落。
开轩一凝睇，伟观夺岩壑。
古木矫龙蛇，藤萝喧鸟雀。
亭亭阶前竹，左右森矛矟。
老干欲摩空，穉绿犹含箨。
微风度疏棂，万窍呈笙籥。
鼎来闻歌呼，冠带亦褒博。
汝岂陈孟公，四坐为惊愕。
祸福宁所知，字画妄穿凿。
俳优时所拙，掀髯资一噱。
山僧如有意，太息事殊昨。
众真拥灵君，昨梦非冥漠。
人情良易感，意气随飘泊。
焉知宋玉赋，浪费屠门嚼。
朝云无定姿，密意终难托。
弃置勿重陈，声色等臭恶。
觞行奉壶矢，尚想古乐乐。
围棋对空枰，白日忽飞雹。
势成秦始大，计误鲁日削。
将士儿戏尔，回旋守宫钥。
车马或殆烦，俘虏到帏幄。
张拳合奇偶，奋臂几攫抟。
嘉名袭百子，覆射师方朔。
数穷或自蹈，世事真难度。
情性渐浩浩，奥义相磨琢。
寿夭征彭殇，小大稽鹏鸒。
天高何所悬，地垕何所著。
孰怒而雷震，孰笑而电烁。
兴王悼茕独，季世惨炮烙。
道隆此何幸，道降此何薄。
生乎谁汝恩，逝矣谁汝虐。
毫厘有必争，司马振铙镯。
义正誓不屈，勇士赴鼎镬。
少焉两忘言，水浄潜鳞灼。
行乐未有极，暮霞横日脚。
催归走童隶，欲去仍复却。
顾瞻忽有念，郁悒忘谐谑。
凿井成先志，结甃石凿凿。
危亭俯逵道，栋宇更旁拓。
北牖瞰清渠，西轩粲花药。
借问彼何营，游手事蒲博。
荆簪田家妇，群居勇奔跃。
有问不能对，彼岂弃耕获。
似言岁苦饥，货鬻逮钱镈。
多谢贤令君，恻怛忧民瘼。
精诚彻高厚，一雨洗炎熇。
种艺贵及时，少稽沟浍涸。
丁钱曾几何，秋苗遗合勺。
牌追甚星火，胥吏逾毒蠚。
或云勾稽职，久矣废矩彟。
催科苦重叠，受害遍贫弱。
丁壮腹难枵，努力重锄获。
老妇徒跣去，讵敢辞笞掠。
暮归已戴星，晨出鸡咿喔。
疾行君勿嗤，寸步千里邈。
吾闻古哲王，重本抑末作。
岂其倚市门，余财暨丹雘。
而此力田民，往往困椎剥。
令君诚昭昭，忠告期谔谔。
念此久忘归，露濡襟袖渥。
余香来佛殿，幽响动檐铎。
空庭炳双烛，木末翻鸟鹊。
清兴浩无涯，洗盏复更酌。
残杯屏督邮，珍送来丝络。
兹懽诚有余，兹会叹难数。
别驾人中仙，精爽排秋鹗。
六年脱曹尉，缇车佐方岳。
少须尺一诏，归持紫荷橐。
堂堂蒲圻掾，少学鄙卫霍。
栖迟绾黄绶，百炼敛锋锷。
踞鞍尚堪行，投笔清河洛。
含山控边陲，壮志方𫏋𫏋。
逝将策殊勋，恩光辉棣萼。
粹然六君子，总抱荆山璞。
或登贤能书，拏云出头角。
或游王侯间，健笔驱蛟鳄。
或欲振家声，尘言束高阁。
行矣拔连茹，大廷副亲擢。
谁其恋乡邑，株守甘龌龊。
惟予与世违，自分同尺蠖。
他时一樽酒，重赴山僧约。

绝代有佳人，洁齐处深宫。
组织成文章，黼黻可帝躬。
兰菊媚幽姿，桃李自春风。
出门非所识，所识非所从。
婉娈彼谁女，剪制了不工。
膏沐倚市门，苟为悦己容。
顾盼若有得，刍雉靡不同。
出门惟所之，谐笑缭西东。
寄语道傍人，取舍须至公。
荣华一时耳，礼义百年中。

我家荆溪东，矮屋八九间。
石田人不耕，自占水一湾。
十年去城市，乐此清昼闲。
饱闻西州英，奥学窥孔颜。
见贤岂无时，冰开水潺潺。
朅来洁齐俟，一语开冥顽。
锦机神所秘，启示不吾悭。
追随妙高台，勇往不作艰。
蹇步驱弗前，逸驾杳难攀。
惆怅默无言，诗卷惭空还。
三茅在何许，天末耸髻鬟。
胜处不可穷，老我尝窥斑。
幽人去不归，夜鹤守松关。
夫君金玉姿，秀气超人寰。
兴来得同游，句就知难删。
应同太史笔，有副藏名山。

辟书朝东来，海上便拟寻蓬莱，坐令斥卤皆春台。
辟书暮西至，颁春又拟陪千骑，江水江花尽和气。
浮屠将就要合尖，洊雷唤起蛰中潜，东西惟命夫何嫌。
诸么争令出门下，意岂专为一日雅。
君姿秀整气清遒，露华凝晓月澄秋。
胸中武库森戈矛，笔下倒泻三峡流。
甘泉持橐侍凝旒，青毡旧物唾手收。
幡然正应侧席求，东行西行宁久留。
祖帐驰华轩，嗟余守环堵。
赠言古有证，临分敢无语。
纷纷曳紫腰黄金，俨然望之真天人。
万世在其后，念之徒酸辛。
富贵诚可乐，名义吁可畏。
此意傥无忘，雁来频寄字。

君不见茅屋下，四壁床敷窄。
又不见朱门中，金碧锁空宅。
宅成更欲致良材，水浮陆走空山泽。
茅屋区区诚已疏，朱门汲汲彼何迫。
劝君勿学伏波老，自诡裹尸须马革。
又勿学金谷人，绮窗阿阁绵阡陌。
但令庭宇洁，颇与尘嚣隔。
市声不至乱琴书，厨烟可免冲咽哑。
庶几家人安，亦使我心获。
吾宗开敏姿，富有济时策。
栋宇著易象，义不假探索。
况闻玉堂直，视草须元白。
所期不日成，毋使中道画。
庶奉紫芝泥，即刷青云翮。

我翁本诗仙，游戏沧海上。
引手掣鲸鲵，失脚堕尘网。
身穷道则腴，年高气弥壮。
平生无长物，饮尽千斛酿。
传家古锦囊，自作金玉想。
篇章久零落，人间眇余响。
搜求二十年，痛泪湿黄壤。
君家图书府，墨色照青嶂。
我翁有遗迹，数纸古田样。
髣髴锺王体，吟句更豪放。
把玩竹林间，寒风凛凄惨。
昂昂野鹤姿，愧无中散状。
儿孤襁褓中，家风随扫荡。
于兹见笔法，可想翁无恙。
幽居寂寞乡，风月共来往。
众丑成独妍，群喑怪孤唱。
一生既蹉跎，人琴遂俱丧。
托君名不朽，斯文岂天相。
旧作忽新传，识者动慨赏。
嗟予忝厥嗣，朝夕愧俯仰。
敢坠显扬思，幽光发草莽。
假此见诸公，丐铭松柏圹。
君其启惠心，慰彼九泉望。

北风朝暮寒，园林日萧条。
自非松柏姿，何叶不飘摇。
儒衣历多难，陋巷困箪瓢。
无地可躬耕，无才仕王朝。
一饥驱我来，骑馿吟灞桥。
通名丞相府，数月不见招。
欲登五侯门，非皓齿细腰。
索米长安街，满口读诗骚。
时人试静听，霜枝啭寒蜩。
倘可悦人耳，安望如箫韶。

吾儿来侍侧，供我一秋兰。
萧然出尘姿，能禁风露寒。
移根自岩壑，归我几案间。
养之以水石，副之以小山。
俨如对益友，朝夕共盘桓。
清香可呼吸，薰我老肺肝。
不过十数根，当作九畹看。

长身如病鹤，吟苦如蟋蟀。
顾此憔悴姿，痴生年八秩。
举世皆好竽，老夫方鼓瑟。
梅花莫笑人，茅檐炙朝日。

仆本山野人，渔樵共居处。
小年学父诗，用心亦良苦。
搜索空虚腹，缀缉艰辛语。
糊口走四方，白头无伴侣。
前年得严粲，今年得严羽。
我自得二严，牛铎谐锺吕。
粲也苦吟身，束之以簪组。
遍参百家体，终乃师杜甫。
羽也天姿高，不肯事科举。
风雅与骚些，历历在肺腑。
持论伤太高，与世或龃龉。
长歌激古风，自立一门户。
二严我所敬，二严亦我与。
我老归故山，残年能几许。
平生五百篇，无人为之主。
零落天地间，未必是尘土。
再拜祝二严，为我收拾取。

昨应童科日，群儿立下风。
丰姿倾众目，文采动诸公。
两耳能兼听，六经皆暗通。
相期到杨晏，有始柰无终。

不能成佛不能仙，虚度人间六十年。
镜里姿容虽老矣，酒边意气尚飘然。
安排玉白花红句，趁办橙黄橘绿天。
无柰秋风动归兴，明朝问讯下江船。

本有瓜葛旧，况乃桑梓情。
浮云无定姿，飘泊湖溪滨。
春晴百花发，忍对江头别。
垂杨弄柔丝，含愁不能折。
湖溪故人心，寒潭照秋月。
一别经十年，俯仰伤契阔。
为言山中友，青阳半华发。

秋风日日吹芳草，山北山南迹如扫。
江梅一夜暗将春，疏影横斜水边道。
道逢驿使江南归，袖中袖出天香老。
英姿独步霜雪中，清癯只为风流早。

篱落当岁暮，春至无人知。
鸾鹤倏尔集，蜂蝶还先期。
月落步疏影，空明见幽姿。
香气谁与达，赖有清风吹。

庆元二年春，有诏来自东。
曰东川漕臣，忧国尽变通。
东川十五郡，连年岁不丰。
国计仅以足，民力几穷空。
赖兹经纶手，调护遂奏功。
曰维榷牧司，有言惊圣聪。
咨尔予漕臣，佥言尔惟忠。
往哉其抚事，惟和惟其中。
蜀人闻天书，喜气如春风。
窃思斟酌权，大概不可穷。
在昔元祐间，委付失狂童。
苞苴肆分行，锥刀到心胸。
小苏抗章论，大苏以诗攻。
至今百世下，得失烂如烘。
明公冰霜姿，材业尤雄雄。
剸割一指间，妙用付天工。
鸟兽虽无知，好恶人则同。
觌德自来驯，遇暴辄兴戎。
从兹三边人，稽首不敢凶。
蜀人愿公留，天子将思公。
谓公曰还归，其以来年冬。

忆昨我初往，斗杓正南陬。
阳气已汗漫，伏阴才如勾。
既见御史公，文书烦校雠。
时时延上坐，不听毁者谋。
公兄东溪老，博我诗之幽。
轩然肯相顾，妙语吐如流。
诸郎冰雪姿，学问谁朋俦。
其长遇我厚，久要何绸缪。
感知不忍去，坐阅四月周。
寒暑无停机，忽忽今已秋。
我学曾几何，我怀良独忧。
亲庭催我归，岁晏无寒不。
朋友催我归，仁义相讲求。
山林本其性，麋鹿本其游。
再拜谢所知，去去毋苦留。

芳洲日云夕，薄言撷兰荃。
悠悠无与赠，脉脉空自怜。
美人洵且都，为加一笑嫣。
知己古所重，欲报甘縻捐。
未省晼晚姿，可复成春妍。
彼哉爨下桐，犹为朱丝弦。

阿瞒瓜分姿，见之垂髫中。
此心既弗乂，此道安可洪。
汉祚既坠地，余子方困穷。
仁义傥自唱，历数岂不同。
挟令及宫阃，杀士延奴童。
至今吊古徒，哀痛殊未终。
实以己偪仄，遂令彼长雄。
画图出后世，略见经营工。
想其鼎峙势，亦天诱其衷。
此章弗徒歌，聊以裨国风。

投余兮绿波，彼土偶兮柰何。
余魂兮无依，依余兄兮山阿。
兄姿兮甚雄，青骨兮朱弓。
称天兮诉余冤，令谗夫兮不终。

方师凿破天地髓，碧龙吹出冰霜寒。
一泓清澄绝泥滓，万窍号勋无波澜。
倒海翻江俱是幻，贮风留月得真观。
我来酌饮冷彻骨，飘飘此身在霄汉。
惠山之泉甘如饴，但随茗碗争新奇。
廉泉让水名匪欺，祗以贤者为品题。
此泉源流本曹溪，名之以定实亦宜。
尝试以手测其涯，雨不泛溢旱不亏。
莫言此乏蜿蜒姿，虫行蛭动皆可疑。
咫尺中闲涵世界，寂然心印本无碍。
不与儿童搅水浑，留照须眉长自在。

采采芳梅枝，琐碎白云姿。
在山千花怨，出山百鸟啼。
操持思所寄，转趾述所思。
清披太始风，寒应太虚月。
一日拂人衣，三岁香不歇。

君才如骕骦，道里未可量。
读书串脉络，如海东赴洋。
五年隔异县，信若参与商。
昨者戒车马，故意改未尝。
我家小于斗，下榻出仓黄。
绳枢三椽共，君视犹雕梁。
贫又少甘脆，而君甘秕糠。
晨兴乌鹊先，夕憩星宿张。
上言体金玉，时节登虞唐。
下言复家世，努力事文章。
琐细及儿女，骨肉谊莫当。
君来历州府，所在诸侯良。
肝胆皆善子，子去锥脱囊。
问胡独善我，风雨度钱唐。
我时熟君指，又不罗酒浆。
何况动邻里，磨刀向猪羊。
青灯两夫影，陈义劝交相。
谓言经时留，十日又理装。
但携本经册，沃州山水乡。
子宁舍我去，我意未子忘。
相逢一岁短，相别一日长。
何缘子吾所，不然我君傍。
君虽老马姿，今乃骥服箱。
刷燕日千里，阔步徐康庄。
江水有时西，东下斯滥觞。
奫{大/沦}至澎湃，穿溜极怀襄。
死生渠有命，贫贱士之常。
孔融委曹操，汲黯卑张汤。
人生出处分，荣谢均阴阳。
念我懒拙病，久已在膏肓。
此方困忧患，惩艾百战创。
安时而处顺，天道不可详。
鲁连蹈东海，屈原赋沅湘。
此志竟未遂，眼看都茫茫。
君怀万金产，待价空四方。
古闻韫椟贵，世有刖足伤。
蓝田种洵美，死鼠名须防。
鲁方秉周礼，汉亦绝楚粮。
易求哥舒翰，难觅张子房。
英雄出儒素，金印垂襕裳。
吾祖元祐末，奉使詟戎羌。
子孙失遗武，史册无晶光。
君家著胆略，并驱从两狼。
弯弓射敌首，灭敌使走藏。
此事属乃翁，翁今膂力强。
问翁来何时，九月天雨霜。
此时君适我，促膝话绳床。
作诗致近讯，愿子益自将。
君看绕指柔，会作百炼刚。
岂云建厦缺，期子柱明堂。

客从王家来，示我王家物。
云是彼樵者，垦山之所得。
升沉有时节，至宝不浪出。
祖先暨儿息，嗜好俱第一。
青毡未渠失，近代无此笔。
观其逼人处，造次神品入。
石遗半缺啮，行草百十七。
昭陵不可及，季孟精爽集。
天地倏开张，鬼神为之泣。
泓也玉璧姿，肯为泥沙没。
呜呼黄祊殉，人事止枯骨。
临池例饮墨，有底鹅领识。
夫君矧其后，妙契过漂石。
居然今视昔，年数正八百。

太饱伤清气，微寒最好诗。
轻鸥怜野性，垂柳让风姿。
智巧从天赋，疏狂听我为。
极知贫者病，未许药能医。

老去真无几，为官又不成。
殷勤驱病体，端的为交情。
人以风姿胜，梅将雪意争。
知君定怀我，株坐或遐征。

羊车洗马好谈玄，玉立风姿一少年。
不枉当时人看杀，如今何处觅幽阡。

夫君落落大雅姿，声名早与贺白驰。
锦囊千首不疗饥，非诗穷人穷乃时。
忆昔闻君未识面，独传句法夸清健。
朅来白下一相逢，倾盖论心曾几见。
划然起柁春江流，我亦江头寻去舟。
人生相聚会有别，江水江花无尽愁。
万事不如归去好，石田茅屋生春草。
如君自是玉堂仙，轻车缓辔长安道。
春日迟迟柳依依，攀柔条兮送君归。

汉家无计饵单于，掖庭为出千金姝。
秀色妍姿玉不如，天子一见先嗟吁。
三千粉黛尔殊绝，谋身独拙何蠢愚。
梨花带雨辞殿隅，遗恨画工犹可诛。
世人重色多欷歔，不思婉娈同戈殳。
君王蚤识应耽娱，皇天为遣投穹庐。
乃知汉计自不疏，画工忧国非奸谀。
君不见后世佳人号太真，坐令九鼎污胡尘。
当时早解挥妖丽，长作开元一圣君。

后生若无闻，诸老久矣衰。
西蜀惜子云，南闽见孙枝。
文章擅妍丽，草木春葳蕤。
从君授真诀，恐我无仙姿。

飞乌哑哑鸣，未倦投深枝。
如何三年仕，束带事鞯羁。
丈夫志有在，岂为日再炊。
事业不足道，空成楚冠縻。
有时屏朱墨，静坐欲无为。
不复顾目前，屠沽鬭群儿。
食焉不能怠，况有尸素讥。
风俗幸朴茂，不与骄侈期。
抚摩雅无术，一稔适登时。
吏议尚见贷，兹怀敢萌欺。
一日事必葺，九仞功易隳。
垂满得佳友，天怜愚顿姿。

家山四年别，梅萼忽横枝。
久拟投倦翼，还成效雌羁。
初之一毫补，谩素五十炊。
所就竟何事，敢言厌拘縻。
吏民笑已满，虽勤欲奚为。
答以事不然，吾心异群儿。
矻矻不能闲，任汝了事讥。
吾道日已长，天运无穷期。
常恐业未富，无以答明时。
归将闭门坐，谨学毋自欺。
刻心事仁勇，立志防怠隳。
乞我刀圭剂，发此蒙昧姿。

老梅抱奇姿，寂寞山之阳。
风月已为友，云水环其乡。
蜂蝶不能到，林深自扬扬。
萧疏谢公墅，淡静午桥庄。
门前有游子，跨马服牛箱。
冲冲自朋往，衮衮不可量。
谁趋雪霜地，竞媚桃李场。
唯夸颜色好，岂寤道德凉。
伟此岁寒植，千载有耿光。
罙高万物表，耻并群花芳。
刚肠逾铁石，劲气侵颜行。
况有至佳实，未熟世已望。
负以黄金鼎，登之白玉堂。
调胹谐众口，隽永讵可忘。
致君高舜禹，美俗归轩唐。
药石神圣主，岂但尉黔苍。
功名满蛮貊，誉处还括囊。
终始不少玷，圭璋更颙昂。
我实爱君厚，祷颂无以将。
所愿进退节，皋夔与疏杨。
遂使见慕徒，夙志惬以偿。
翩翩赠行诗，满袖鸣玕琅。
词翰两清绝，山阴咏壶觞。
么微顾曷称，皦皦在中肠。
持用娱霸旅，籍手拜含香。

我非识字空有志，丱角已探翰墨场。
于今四十竟何益，聊取上代资平章。
率更清峭骨骼坚，云厌古柏微春阳。
虞君态度绝可爱，皎皎玉女乘鸾翔。
褚君妍姿媚人眼，晚岁亦复兀老苍。
薛君风味宁不好，未免籍湜屡仆僵。
太宗天性好儒翰，右军墨宝三千张。
君臣刻意事摹仿，往往一造夫子堂。
终然却视不可及，长松贞洁白玉刚。
以言其体莫减增，以言其健不屈彊。
以言其肌不露骨，以言其媚中含霜。
仙人溷迹在尘世，欲自揜晦终遗光。
岂如今人作潇洒，曼肤平胁施罗裳。
安得刀圭换凡骨，飞上青天原此术。

我来一载强，再觌凤山面。
时当秋末垂，群木尚葱倩。
卓彼鸾停姿，清流洁于练。
照影眩其仪，世治乃一见。
伊予独何人，娄获遇奇盼。
去年旱少收，田里多流转。
今年虽得稔，旧恙复枝蔓。
圣主肩有虞，斯瑞遂可援。
却笑闽越氏，虽美谁与传。
山势较奇崛，泉源费洿羡。
坚松峻壁挂，暗溜阴崖溅。
莎寒晚不雕，果异红堪恋。
四围巧逻遮，千级窘攀缘。
弟兄承板舆，向晚不知倦。
诗成寄山中，聊用纪缱绻。

团团翠盖中圆规，风雨精神壮两仪。
一日不戕凌雪操，千年留得入云枝。
长垂道路清凉荫，更有神仙洒落姿。
南国至今忠恵泽，往来那更诵坡诗。

桃溪蜂蝶醉红裙，度岭冰姿尚卧云。
不独山川限闽浙，由来天意亦区分。

山寒尽日少人知，调鼎风流却在兹。
但得此君为益友，不嫌青女妒妍姿。
应愁我辈来何晚，岂共春风别有私。
不忍折枝飞减玉，留看小雨弄黄时。

经行造次有新诗，吞吐珠玑不自奇。
寸管久期窥变豹，深丛今幸见孤罴。
高情陶谢犹能及，圣处阴何讵得知。
乞与金丹换凡骨，飞遨祇恐乏仙姿。

浙水人如大雅诗，唯君出句最能奇。
腾声直欲骖鸾鹤，赤子犹思缚虎罴。
览卷几年如旧识，忘年今日辱新知。
漳滨尚许陪尊俎，想像梅花是玉姿。

谁将铅粉比清真，天赋殊姿秀色匀。
祇许谪仙为酒友，应呼卫玠作尘人。
悬灯不减秋冬雪，入盏先浮隔岁春。
堪笑古今同一白，诗人吟著总凝神。

明珠的皪逞妍姿，倏见风前舞袖披。
祇是嚼芳酸已露，况当小雨弄黄时。

一官难换北山薇，结屋栽花度四时。
果熟不妨禽摘尽，酒香惟恐客来迟。
小蘋低唱花间曲，阿广高吟李下诗。
客久办心分半隠，尚嫌风骨欠仙姿。

聚散空中不可期，虚含五色岂多姿。
归来便合沈踪迹，却是行人见出时。

上林不花一水净，游鱼姿媚翻寒景。
钓蓑风冷天欲霜，惟有白鸥双对影。
北邻白帻南乌巾，暮鸦共集无行人。
草堂老翁唤不醒，孤照野梅消息新。

玄冬雪霰零，寒梅吐花白。
皎皎冰玉姿，六出同一色。
佳士开幽轩，于此心境悦。
味澹志愈坚，冰霜励高节。
永言贞素心，千载共孤洁。

养得翔鸾舞凤枝，不知雨露几含滋。
但同栎社长无用，留作明堂柱石姿。

大原发邹鲁，功德被九州。
迢迢数千年，伊洛乘其流。
去之又百载，武夷阐诸幽。
斯文代显晦，天意非人谋。
正脉远相续，何必并世游。
峩峩陵阳山，下镇西南陬。
师法自心得，如亲接前修。
一气妙亭毒，小大各有求。
惟此生息机，不隔春与秋。
皎皎冰雪姿，高疑揖浮丘。
太虚丽日月，纤翳无停留。
本根自深茂，况复加穷搜。
微言析脉理，要指会衿喉。
工夫自中积，应物乃其优。
汉庭高论著，周原出咨诹。
耿耿恻隠心，若将纳诸沟。
拳拳敬王义，敢有非嘉猷。
俯视不义贵，如比空云浮。
所虞素学负，岂愿清名收。
阊阖入云端，蜀天方阻修。
西上香炉峰，江流去悠悠。
问学久不明，风俗日以偷。
塞口谨勿言，令人但深忧。
世如大膏肓，终当待公瘳。
格天未易到，责己尤难周。
大学无已时，白首何当休。
陋质谢顽朽，居然费雕锼。
建德苦不勇，怀知若为酬。
四非去未能，用力信有由。
永当佩深训，无作明公羞。

江公与二敏，同葬敷山阴。
下有虎豹藏，上有猩鼯吟。
颇闻梁柱姿，时受斤斧侵。
展转不成寐，令人若为心。

三君异代同清节，百口流芳共一祠。
岂但吴江夸美绩，要教今古慕英姿。
寒江钓雪堪供脍，夜月垂虹直可骑。
著脚岂容成默默，祇缘题好愧留诗。

君不见樵人王翰画山水，一夜风雷揭窗纸。
又不见长沙洞清画龙蛇，满轴烟云翻撚指。
二子相去数百年，笔端妙意谁能传。
双溪道人何所授，一见笔法堪齐肩。
笔一淡，轻烟映出垂杨岸。
远山依约有还无，斜照不红秋水漫。
笔一浓，黑云万叠翻狂风。
江天日暮暗烟霭，天地星斗皆昏朦。
潇湘诗人不解语，被君吐作无声句。
何时觅取绡一缣，写我英姿伴烟雨。

麻姑之山高接天，世言中有麻姑仙。
朱颜玉爪镇长在，不知阅世经几年。
问此仙今在何许，当初果是谁家女。
似因一念到人寰，已作人间夫妇缘。
初说道人亦仙客，帝遣人间司翰墨。
后来生得宁馨儿，意其得此仙为妻。
祗今源源产仙裔，芝兰玉树生庭砌。
翩翩已作鸾凤飞，看看又是麒麟瑞。
麻姑本是神仙妻，祗今又产神仙儿。
阿儿举酒为母寿，问母出世当何时。
母言不记年与代，但知景物依然在。
于时天宇重清霜，更经浃日生新阳。
祥烟蔼蔼瑞气拥，后张宝盖前旌{旌生=童}。
乐声隠隠钧天长，满空鸾鹤交飞翔。
月娥神女更导送，琼琚玉佩声丁当。
明星一点光满室，此是仙妃诞生日。
霜标雪操冰玉姿，生与梅花共时节。
定知不比百卉凡，结子和羹味应别。
君不见君家鼻祖唐兴初，日与房杜为朋徒。
阿母见之惊且呼，亟将馔殽供欢娱。
后来夹辅龙姿主，果作凌烟名宰辅。
至今孙子又复然，史君开府知其贤。
一朝罗致来幕下，鲜鲜绿水同红莲。
我闻吉星聚会民之福，它年事业于今卜。
萱堂戏彩雅意足，日月临长醉醽醁。
更将何物比遐龄，麻姑山色年年青。

麻姑之山高接天，世言中有麻姑仙。
朱颜玉爪镇长在，不知阅世经几年。
问此仙今在何许，当初果是谁家女。
似因一念到人寰，已作人间夫妇缘。
初说道人亦仙客，帝遣人间司翰墨。
后来生得宁馨儿，意其得此仙为妻。
祗今源源产仙裔，芝兰玉树生庭砌。
翩翩已作鸾凤飞，看看又是麒麟瑞。
麻姑本是神仙妻，祗今又产神仙儿。
阿儿举酒为母寿，问母出世当何时。
母言不记年与代，但知景物依然在。
于时天宇重清霜，更经浃日生新阳。
祥烟蔼蔼瑞气拥，后张宝盖前旌{旌生=童}。
乐声隠隠钧天长，满空鸾鹤交飞翔。
月娥神女更导送，琼琚玉佩声丁当。
明星一点光满室，此是仙妃诞生日。
霜标雪操冰玉姿，生与梅花共时节。
定知不比百卉凡，结子和羹味应别。
君不见君家鼻祖唐兴初，日与房杜为朋徒。
阿母见之惊且呼，亟将馔殽供欢娱。
后来夹辅龙姿主，果作凌烟名宰辅。
至今孙子又复然，史君开府知其贤。
一朝罗致来幕下，鲜鲜绿水同红莲。
我闻吉星聚会民之福，它年事业于今卜。
萱堂戏彩雅意足，日月临长醉醽醁。
更将何物比遐龄，麻姑山色年年青。

艺祖立鳌极，腹心赵书记。
披图指幽燕，翰死谁可继。
异时拾空城，中国坐自弊。
伊吾纷抵掌，须作根本计。
仁皇柔北夷，富公效表饵。
终身耻言功，力辞枢密使。
况今百年间，未洗新亭泪。
平凉急寻盟，正恐废大义。
中朝两说分，各植汉赵帜。
诏书趣公归，渴欲断群议。
矫矫鸾凤姿，鼎鼎廊庙器。
持心水镜平，料事蓍蔡智。
天道方好还，上策先自治。
折衷和战间，守乃万全利。
西关碎其有，东垒掇所弃。
证状朝暮殊，守亦岂易事。
医国得和扁，神圣工巧备。
囊中黄昏汤，着手须早试。
外御几边将，中权一阃制。
当思择时髦，不在变局势。
忠贤乃命脉，公道实元气。
精神以此彊，可却十万骑。
淮南畏汲黯，奉天倚陆贽。
中兴在公手，一语泽百世。
太山重名节，鸿毛等富贵。
不惟天下望，是亦文定志。
紫枢摩斗极，青藜照中秘。
江风驾樯乌，天阔秋雨霁。
诸生笑牵衣，狂语出半醉。
勿作醉语看，嚼蜡或有味。

故人寒踏龙门路，来听深山唱竹枝。
半世向人长落落，几回于我独奇奇。
淡交似水有余味，薄俗如云无定姿。
一点青灯俱白发，相看不语只心知。

向背有深态，纤秾无定姿。
最怜花脱后，全似蕊包时。

秋横岱岳气象豪，仰瞻万仞青且高。
上凌层汉直咫尺，下视列岫真儿曹。
此山万古储胜迹，年年人庆东平日。
谁知此岳复降神，锺作南州人第一。
我公之生超凡尘，申甫当年应此身。
岳之大兮公器宇，岳之秀兮公精神。
平生节义磨天地，冰雪丰姿了无翳。
词锋凛凛人胆寒，少年斫却月中桂。
人指杭川水遶东，于今清澈亦如公。
太平官府能重创，等闲清兴独哦松。
他年三凤成名了，笑道双亲犹未老。
料应坐席煖方生，又赴九天紫泥诏。
金鸭香浓庆诞神，好看戏彩满堂新。
不须把酒殷勤祝，岳算从来无尽春。

石友抱奇璞，朅来掾吾邦。
昂然凌霄姿，莒鼎独力扛。
入幕有此士，诸人亮难双。
决事风赴谷，哦诗雨翻江。
青衫裹妍骨，黑发今眉庞。
世无九方皋，谁识骊与駹。
一朝解绶去，船鼓催逢逢。
阖府少颜色，我心若为降。
倦游方闭门，寄傲但一窗。
惜别不得饯，况能缀羊腔。
明廷急才俊，召驿南逾泷。
森森邓林枝，剪拔穷株桩。
岂其饭牛戚，未作展骥庞。
早晚对北阙，叶钟发鲸撞。

竹下幽香祗自知，孤高终近岁寒姿。
垂杨曼舞多娇态，倚赖东风得几时。

菊坡笔挽千钧力，剪就冰绡出鲛织。
谪仙笑作扬州诗，鹏赋消摇六月息。
市门聊学子真隠，下坐还从季野识。
清标自是孤山姿，{女监}视唐家六宫色。
芒端琢句貌疏影，竹边着渠牛砺石。
枝横带雪最佳处，近水清寒月先得。
语梅政可兄涪翁，冻雨浯溪打碑墨。

万里修程占学力，色丝黄绢新组织。
只今下笔追二雅，端如养气闭千息。
公子何自知寒梅，须知三长具精识。
亭亭玉雪瑞烟晓，爱日香浮彩衣色。
自然雅韵出天姿，芝兰那肯羡玄石。
我惭姱节对俚语，炊沙镂冰竟何得。
愿君写入遂锦堂，冷蘂疏枝陪淡墨。

好恶移人信有力，宫姬尚取昆仑织。
刚姿未必广平爱，皓首谁怜赵岐息。
夷车衡茝荪芷荃，富矣离骚夸博识。
灵均颂橘不及梅，内白孰为有精色。
夫何卞玉楚见弃，素荣无乃碔砆石。
梅古贤人又何怨，伯夷正自求仁得。
氏以墨胎端自污，请效公输为削墨。

平生周伯仁，耿耿空洞腹。
翛然猿鹤姿，岂辨鸠鹰目。
仆射不解事，居士偶题木。
种柳仅成五，乐园祗可独。
皓首愧商隠，湛恩霑汉漉。
城府百无有，丘壑一已足。
讵省醉裙红，安识坠楼绿。
生经未渠谙，酒颂聊喜读。
耳热闻秦声，浪谓肉胜竹。
高阳有勍者，盛气如曲沃。
直须殿上饮，抚床径呼仆。
竞看椀挥金，几欲斗撞玉。
方丈食万钱，娉婷珠一斛。
岂复堪束带，靡徙揖郡督。
耆寿祝老饕，嘉名艳春麹。
乃知梁州萄，大胜伯始菊。
相逢作青眼，洗去尔许俗。
泠然曲寡和，尚有骑能属。
元和一渔翁，喜共学士六。
吴歈间雅奏，楚优效孙叔。
石鼎夜未央，春空云已族。
何当一会期，清驩溢寒醁。

晚唐诗似晚春景，姿媚有余风骨轻。
千岁俄逢古罍洗，摩挲篆籀眼增明。

去年来见公，略以书自陈。
今年来见公，知公意已亲。
一见为我喜，再见为我颦。
温存到风雨，检点及米薪。
会我群玉堂，坐上皆伟人。
欲引野鹤姿，轩昂出京尘。
公自哀其穷，我岂有足珍。
但愿公富贵，何忧我贱贫。
过从两三月，意味十万春。
将非前世缘，更结来生因。
所恨难久留，归理青溪缗。
公亦厌承明，请牧江海滨。
嗟我老于行，东西足悲辛。
那宜种橘柚，幸使守松筠。

唐台压郡东北陲，势旋力转奔而驰。
伟哉造物谁其尸，一山中起高峩巍。
群峰环辅拱以立，背面肘腋相倚毗。
怪石差差少媚色，长松落落无邪姿。
岩隈有路数百仞，直登不悔形神疲。
中间轩豁浮图舍，栋宇彩错金璧辉。
寒泉一亩清可鉴，优游鳣鲔扬鳞鬐。
猿闲鸟暇两呼笑，老僧矍铄趋且嬉。
天风烈烈骨毛竦，更云六月无炎曦。
攀缘绝顶下四顾，溪山百里如掌窥。
我思宜有隐君子，放心不与时安危。
巢由之行已高世，白云卧此逃尧妫。

背琴肩酒上青城，云为开收月为明。
观宿有诗招主簿，庐空无分遇先生。
墙留古画仙姿活，石载奇文俗眼惊。
却念吾乡山亦好，二年孤负烂柯行。

素萼清香并酒卮，主人勤意嘱留诗。
为逢蜀国新开日，却忆江南旧赏时。
春密未通桃李信，腊残都放雪霜姿。
先公旧植亭栏外，肯构重来见本枝。

介亭群石似飞来，深插云林两两排。
占得群峰最高地，翠姿何处有尘霾。

我竹林翁所得奇，心传佛要面仙姿。
年年六月十二日，观取高斋祝寿诗。

岁寒姿性禀于天，一变人疑换骨仙。
操是寒松心是石，始终全类古真贤。

刘子出西江，访我江之东。
何人与偕来，衔袖八钜公。
韩欧开济姿，如晴月生空。
潞公山岳重，文正霜桧同。
玉立者坡仙，天游匪涪翁。
一朝参我前，毛发生清风。
凄其赵韩王，小异凌烟中。
半山执拗面，亦得传无穷。

唐人重科甲，拟以折桂荣。
一登群仙籍，不羡千佛经。
终全岁寒姿，乃比秋香清。
咄彼牛李辈，伊优至公卿。
迨今齿其人，名字犹臊腥。
卓哉刘户曹，直气霜棱棱。
一朝脱淡墨，千古扬芬馨。
鸡峰有名家，奕叶彯儒缨。
庭中三嘉树，屹立长宁宁。
西风正摇落，翠葆黄金英。
劲节松可友，孤芳梅谓兄。
丁宁命诸郎，我岂贪浮名。
爱此臭味同，故以书吾楹。
尔曹方茂学，志取宫袍青。
要须勉植立，毋但希腾凌。
己大外物小，道充人爵轻。
当如燕山窦，义方垂世评。
勿效东堂诜，射策矜虚声。
懿哉君斯言，可折末俗醒。
刻诗堂之楣，室观全氏兴。

长安十二门，冠盖如云稠。
浮骖不停趋，九衢滔滔流。
朝握扶桑辔，暮行背椒丘。
驾言往从之，道左伤吾辀。
温陵有佳士，清姿秀琅球。
蚤畴抡魁望，盛之蓬瀛洲。
荣进付膜外，寡欲自日休。
需章臣有母，自诡以一州。
彤幨下青冥，锦舆居上头。
小施活国手，雕瘵会有瘳。
同省并门居，昔我陪清游。
一时四同年，气味骨肉侔。
而君堂堂去，别袂挽不留。
迅商起层旻，候虫催功裘。
问学常苦艰，岁月忽忽遒。
古今同一歧，古岂真难俦。
愿言事穮蔉，勿作刈获谋。
会面岂不再，为君刮双眸。

平生苏太史，清姿秀球琅。
异时玉堂对，历历汉兴亡。
直作根本虑，不怀弃捐伤。
修名望蓬岛，轶轨抹扶桑。
中道忽回薄，饮马以相羊。
昔为同年友，今为同舍郎。
不肯三日别，况各天一方。
我乞汉嘉绶，君怀庐陵章。
我无百何阙，君亦千里翔。
怀贤慨时事，百忧结中肠。
愿言保嘉猷，不愧欧公乡。

共惟仁义心，无贤愚圣狂。
纷纷万弓箭，独以寸铁当。
毫{厘里=毛}有不察，居然失其乡。
察则我固有，而失岂真亡。
周君海内秀，清姿竞球琅。
牛刀十九年，犹顾善而藏。
用世无内外，意行独安详。
乃知旦昼物，特为弱者彊。
许时京尘中，解后两匆忙。
前日同李郭，它日盟范张。
岂谓客逢客，乃或得相羊。
此道日寥落，此意谁平章。
为人作生活，悠悠老扶桑。
勉哉迪嘉猷，岁晚垂令芳。
我亦从此去，后会丘之阳。

阴阳互推移，气数有信屈。
涧松发贞姿，庭梅睟生色。
虽无桃李容，桓桓保终吉。

敝貂冲寒马声湿，余杭门外送归客。
去年曾送六朱幡，今年又送四千石。
更有三令相后先，采不盈筐去如织。
蒙蒙风雪人气薄，漠漠烟尘剑花蚀。
独立长空倚天壁，几度乞归归未得。
贰卿荦荦天与姿，不肯随俗相脂韦。
声名早落虞舜聪，霞裾云佩明春晖。
虞舜已死不复返，云埋苍梧天地悲。
万物兴歇各有期，人生出处宁无时。
揽裾结佩下霄汉，苟得吾志官无卑。
史臣昨侍玉皇案，爱民一语何孜孜。
愿公领此深长思，民力竭矣谁其知。
更须同志共此事，则公且去吾亦归。

和羹心事岁寒姿，若第风标舍更谁。
谩道色轻花更艳，几成涂抹水边枝。

几许中和酿此身，秋风江上玉精神。
性姿无忤水行地，富贵有缘花得春。
闲处消摇欣佚老，会朝魁艾正须人。
绝知云滃龙渊湿，莫倚晴江把钓缗。

烈日严霜恣挟持，孤标荦荦肯随时。
笑看世上闲桃李，一夕狂风失令姿。

徘徊江路侧，何以慰相思。
阳彩来寒树，贞姿倚暮篱。
飘零怀远道，辽索负芳时。
伫立幽吟苦，余怀将诉谁。

随牒沧海隅，两见初月吐。
缅怀故山友，飘散等风雨。
低头翻簿书，仄足随步武。
荒哉旧时学，千石压一缕。
泾渭谁浊清，荼荠互甘苦。
痴儿了官事，朝饭或过午。
聊为五斗淹，未受三命俯。
有得那免失，无阙孰为补。
门前流水车，六辔去如组。
忽逢阮生途，微径何由取。
夸者类死权，所死固已粗。
人生天地间，谁客复谁主。
蛙鸣傥适意，贤于两部鼓。
蜗角起相攘，战剧赤白羽。
息机自搰搰，独趣甘踽踽。
喧寂不相谋，笑人从邓禹。
行藏正有时，倚楼追杜甫。
固知抱书癖，未肯学钱虏。
长缨羁单于，尺纸招赞普。
古来磊落人，过眼蚊蚋聚。
且复对青山，天外修眉妩。
悠然成独酌，醉语免童羖。
是时秋冬交，寒事欲墐户。
蛩螀夜唧唧，草木霜莽莽。
新诗从何来，令我隘寰宇。
飒然出世姿，一蜕尘与土。
海风入书帏，吟和鸥鸦{木虏}。
夜光惊照室，恍若珠还浦。
拂研染松煤，自汲寒井甒。
恶语未用删，意澹声节古。
起看参斗横，的历挂枌栩。

尔梅生不辰，失身蔬茹圃。
虽沾灌溉力，却受秽浊侮。
未能同臭味，祇得共甘苦。
青随菜甲肥，翠引蒿芽吐。
与时自高下，何意较尔汝。
畦丁厌长成，恐碍寸金土。
清阴仰密叶，日日逢而怒。
踈柯并柔枝，旦旦伐而斧。
如此冰玉姿，若为荆棘伍。
孤标余寸息，老命悬一缕。
四围苍藓黏，半心蚀虫蛊。
禁持几霜雪，剥落久风雨。
潜阳动地脉，生意顿鼓舞。
涂抹三四花，岂自矜媚妩。
香清不如少，骨劲不嫌古。
试问白玉堂，何如破茅宇。
毕竟天地间，贵贱各有主。
苟非吾所安，虽荣亦何取。
说与此花知，善自且撑拄。
须有岁寒人，徙根松竹坞。
知汝非错薪，肯容刈其楚。
巡檐一笑春，能忘在莒不。

君王未肯赐西湖，鸥鹭丛中借地居。
憔悴风姿今钓叟，痴心犹望故人书。

无事时来立葑田，几回惊去为归船。
霜姿不特他人爱，照影沧波亦自怜。

妙手谁烘染，梳烟沐雨姿。
一声长笛晚，人在倚楼时。

玉质冰姿出淤泥，花间朵朵簇孩儿。
不因洁白身清净，安得灵根孕九疑。

难兄冰雪姿，难弟金玉相。
一夷与一惠，共此岁晚香。
凌波孤山下，不染尘{土盍}场。
故山尚无恙，愈觉风味长。
夜阑更秉烛，檐雪声锵锵。

浮艳夸春苑，贞耐还秋花。
有菊与芙蓉，谁能分等差。
金蕊含朝晖，丹脸粲夕霞。
素商太冷淡，岁晚生光华。
诗人抱幽独，东篱爱天葩。
可惜亭亭姿，误以脂粉加。
知音须子期，知味须易牙。
临风慨千古，云海浩无涯。

金飚荡天末，清泠聚兹花。
凛然傲且拒，霜天肩正差。
好事共一观，目眩五色霞。
但此慰寂寞，那复矜荣华。
谁无兰蕙姿，谁无桃杏葩。
秋边竟谁语，短瓶插交加。
但知爱风味，何必加齿牙。
未能输一醉，有兴浩无涯。

思昔汉中殆，羯奴自荒逖。
驱侵警边陲，腥臊污华国。
官守蒙胡尘，宫庙入胡域。
奸回执国命，地土轻弃掷。
倒悬头足互，妖氛日月黑。
念之不忍言，言之泪沾臆。
寿皇雄武姿，一洗曾莫得。
祖宗固有灵，何以重此戚。
忠贤固有心，何以久阻抑。
忍耻坐薪亦几年，生聚教训亦纤悉。
昨者飞诏天上来，积秽坐欲一朝涤。
忘形感愤泣东南，气生果锐吞西北。
似闻元戎已启行，官军所到无勍敌。
倒戈横尸四十里，搴旗获马六千匹。
长安遗老今尚在，壶浆筐篚输悃愊。
勇威义气有如此，鼎鱼鬭沸真假息。
事虽未必合所闻，要之天地当开辟。
池鱼一日羊角上，此理从来有通塞。
世人信古不信今，动把国事作嘲赥。
胡憯不念涵煦恩，坐看行人鬭道侧。
嗟予少小则古昔，有志未就苦弱植。
茅檐独对参斗横，百感交情节屡击。
男儿出世岂无为，七尺非供蝼蚁食。
当年幕庭三诵人，乃有洙泗诗礼客。
岂作今人蠹简编，琢肾雕肝缉文墨。
干戈社稷不入用，有作以糜煮砂砾。
我欲匹马胡儿中，直指燕山以功勒。

空谷寒花好，荒村野路长。
有怀寻往事，无语搅枯肠。
老气犹无恙，幽姿只自香。
喜君歌白雪，茂对此新阳。

叶带春姿如泼淀，花多秋色似凝酥。
恍疑鹭立清波上，只欠渔舟凑画图。

探幽不知疲，前赏方未极。
晨行越高岭，拔地见峭石。
有如万菡萏，玲珑倚秋碧。
东西忽异状，顾步忘所历。
一峰柱中天，壁立千仞直。
旁无寸土势，始觉造化力。
凛凛苍铁姿，漠漠太古色。
俯疑霹雳怒，仰视元气黑。
溟波啮南维，在昔因荡激。
伊谁拔山来，作此颠倒侧。
诸峰左右辏，参差列矛戟。
或如削层霞，薰蒸半天赤。
或如簸大旗，千骑皆辟易。
或颖如书空，或攫如戏翼。
或如龙夭矫，两石陷其脊。
噀雨空洞中，幽响日夜滴。
扪萝展奇眺，百态堕胸臆。
眼光乱崖窍，日气光映射。
似闻多灵秘，路绝天所惜。
侧身下篁筿，倦坐屡胁息。
沈思融结初，令人叹开辟。

良月四之日，景物何多奇。
露洗宇四静，月抹天一涯。
景星助月夜，光入清溪湄。
奎星照江南，人文良在兹。
昔为西长庚，梦与斯人期。
今为南极老，微云淡庞眉。
际此小春日，胜彼芳春时。
桃梅妙生意，微吐三五枝。
野垂黄金穟，人饱白玉粢。
芙容花成城，拔然凌霜姿。
暮开红菡萏，朝发白蜀葵。
菊见正中色，潇然疏竹篱。
不共众芳竞，独与晚岁宜。
时异物孤特，人生复何疑。
我翁在物表，清吟彻骨肌。
不以世间利，容易得涴伊。
今年七十二，浩然元不衰。
孤坐小阁上，台融融熙熙。
布衾纸帐间，莹若冰雪姿。
自从知止后，何思复何为。
但愿主益圣，比肩皆皋夔。
东南盛仁气，不战屈四夷。
丰穰岁相似，赤子无啼饥。
得老太平世，仁寿非吾私。
负暄娱爱日，煮芹甘如饴。
无妄漫微疾，勿药喜自随。
近谈小命者，尝以行年推。
盛言天河水，一气木主治。
后来年尚多，康强被春祺。
儿曹心自喜，何幸如君词。
只今介翁寿，数尚逾期颐。
一百三四十，太古常不离。
拜手稽首愿，永庇儿辈痴。

良月四之日，景物何多奇。
露洗宇四静，月抹天一涯。
景星助月夜，光入清溪湄。
奎星照江南，人文良在兹。
昔为西长庚，梦与斯人期。
今为南极老，微云淡庞眉。
际此小春日，胜彼芳春时。
桃梅妙生意，微吐三五枝。
野垂黄金穟，人饱白玉粢。
芙容花成城，拔然凌霜姿。
暮开红菡萏，朝发白蜀葵。
菊见正中色，潇然疏竹篱。
不共众芳竞，独与晚岁宜。
时异物孤特，人生复何疑。
我翁在物表，清吟彻骨肌。
不以世间利，容易得涴伊。
今年七十二，浩然元不衰。
孤坐小阁上，台融融熙熙。
布衾纸帐间，莹若冰雪姿。
自从知止后，何思复何为。
但愿主益圣，比肩皆皋夔。
东南盛仁气，不战屈四夷。
丰穰岁相似，赤子无啼饥。
得老太平世，仁寿非吾私。
负暄娱爱日，煮芹甘如饴。
无妄漫微疾，勿药喜自随。
近谈小命者，尝以行年推。
盛言天河水，一气木主治。
后来年尚多，康强被春祺。
儿曹心自喜，何幸如君词。
只今介翁寿，数尚逾期颐。
一百三四十，太古常不离。
拜手稽首愿，永庇儿辈痴。

三山来由北岩溪，三十里近何崛奇。
地辟天开几千期，神藏鬼秘人莫窥。
竹溪黄溪何派支，太白子厚名始垂。
未知此溪发其谁，河潢自天磐石资。
含霜夺日森旌麾，岩电银海增双辉。
出千古秘此一时，潭间归来为发挥。
宝藏骤兴福所希，溪宜有灵潜自嗤。
非公遇我我遇伊，昔无今始有己知，宜为知己加护持。
成鼎可绝魅与魑，游骑可驰骥与骐。
两山插天天犹低，如城夹地地莫巇。
混混中间流天池，往来深藏龙与螭。
巨石万状磊不羁，奇木万种名莫推。
始度石梁堂少栖，方见主人心远而。
此身恍在何天涯，非人间世如惊疑。
须臾缓步行委蛇，双龙之湫气杳微。
进前宿云云欲迷，叠嶂高张熊虎旗。
凫潀石门互变移，翠密玉练冰雪飞，壁立万仞文公题。
愈上愈高青云齐，书堂屹立天然基。
如有千岩万壑姿，一览俱尽无纤遗，主人惠我何多为。
时方六月三伏期，但觉清冷生冰肌。
清境清赏何加兹，更醉似酒醇不醨。
饱水饱石浑不饥，更饱一德充肝脾。
大帅如古刺史规，溪变为好政可追。
仆如柳子有许疵，溪改为愚尝自悲。
主人爱客忘尊卑，畏日与彼爱日晖。
洒然执热清风吹，洗尽尘襟无毫厘。
主人昔年咏浴沂，盈科放海川之师。
源流素蓄万顷陂，傅岩磻溪隠未宜。
高冈凤合朝阳曦，猿鹤知主无催归。
欲羡形容无好辞，斐然狂简嗟非诗。

周郎二十四年少，盖世功名随一燎。
亲提三万走曹瞒，不以敌勍恨兵少。
豫州失匕已胆折，一日目明惊二妙。
最怜黄盖不知名，吏士相从倚营啸。
阿奴火攻本无策，破竹自繇人不料。
贪降纳侮理固宜，泥淖华容几尽剿。
古来行师有绝地，毋乃重诒千古笑。
镞湛纵是差可认，鼎峙讵关谋所召。
二乔春锁何足言，从此天光遂分耀。
我闻汉贼久染指，奋毒摇牙噬江表。
八荒囊括岂复遗，一蹙吴宫已为沼。
当时乘胜下部骑，考地当居楚南徼。
蒙冲逆鬭须上流，揖寇那容越津要。
武昌霸基跬步耳，肯使国畿纷戟旐。
坡仙访古特寓意，横槊雄姿谁与吊。
故将异地眩疑辞，政恐因讹启讥诮。
沧浪六月卷晴雪，历历江山人物眇。
崩空乱石今几存，仿佛栖巢尚惊鸟。
夜深刁斗声四发，星斗满空群籁悄。
便须唤起紫绮裘，孤鹤南天楚江晓。

凡卉同资造化工，紫微元不待东风。
明霞绚烂琼为蕊，晓日离披绮作丛。
尘境断无青琐隔，仙姿元与赤城通。
最怜耐久堪承露，谁道花无百日红。

一枝眼底物华新，翠袖清霜更可人。
靓色不须夸缟夜，韶容聊复返青春。
日烘有意姿仍洁，露洗无言态更真。
不趁繁华更孤迥，为君唤起雪精神。

曲廊青琐午阴迟，一朵红云拥缉熙。
便座询猷亲帝问，近珰承诏引朝仪。
小臣曾是鹓鸿旧，夙幸还瞻龙凤姿。
出殿陛郎惊漏下，两行帘日影参差。

我生淳熙间，今复见淳祐。
粤从发覆额，及此已衰耇。
恭惟孝皇圣，是时方在宥。
两宫俱万年，薄海同一候。
四时无札疠，仍岁称大有。
布政具方策，诒谋谨封守。
中更继代三，更阅改年九。
帝心思止当，休命侈诞受。
夫何迩年来，谴告颇辐凑。
灾流雨雹行，星以妖彗奏。
乌旸烁天地，蝗害遍田亩。
饥氓腹□□，遗穗莽如帚。
莫量天降疵，但见证书咎。
嗟予斗升□，滥此符竹剖。
眼看人阱崖，心愧吴父母。
忽传一札下，取法四宗旧。
既叶天人助，复期风俗厚。
熙陵道化盛，仁祖历年久。
华旦盛太平，中天开永阜。
愿言缉熙袭，还见泰和又。
三春霈雷雨，一洗遍宇宙。
桁杨空滞冤，缗庾释逋负。
无文祀咸秩，有颣网皆漏。
果闻精祲合，悔祸屈伸肘。
先清塞壖尘，猩鼯尽惊走。
次反沙碛庐，鸿雁悉驯揉。
三白在腊前，一雨见春后。
星躔顺宣夜，潢池息白昼。
人心本易孚，天道常善救。
是知天爱君，岂不公所覆。
刍荛志报上，一言发白兽。
愿惟实德心，对此岁事首。
帝临心肯贰，俊吁贤必右。
体兹生物心，持此经济手。
仁民始及物，育稼须去莠。
一念端弗忘，九关真可扣。
补裳傥因线，纳约当自牖。
不量疏远姿，尚可感通否。
葵倾久未降，芹献幸匪陋。
輶轩应转闻，聊当小人缶。

乾德之五星，旋于降娄，开文祥兮。
太常之英姿，跨颉历籀，开大荒兮。
游艺之神，{车兰}古轹今，奚锺王兮。
维副车之题，在承平时，谨瑟藏兮。
维北宫之玺，施于中兴，传帝皇兮。
维臣其得之，锦弢琼函，绚宸章兮。

六郎之风姿，秀于清池。
初日之华蕤，流景发晖。
种玩之谁宜。
有美人兮，掞胸中之奇，笔下其似之。

淳古有真味，不特见于结子。
兹帖之名得示，纵摹仿于唐世，隠然犹有西晋之遗意。
彼昌黎者，或肆讥议。
谓以俗书趁姿媚，予未敢以为是。

玉册之楼压吴杭，三川锦绣开故乡。
英姿飒飒熊虎相，红袍金印交炜煌。
百年霸府仪物庞，山判近出功臣堂。
凤宅画诺鹊抵章，五云八体严且庄。
流传世世民弗忘，鬼神呵护谨毖藏。
题染犹带猊炉香，卷端藻墨十二行。
紫橐曾是天台房，我宝此帖随缣缃。
匪徒嗜古思耿光，大谊犹可占尊王。

晋有逸民，乐天不忧。
唐有遗臣，嗜古好修。
或夷惠之拟伦，或斯冰之与俦。
炯松姿而筠操，又铁画而银钩。
集二妙之全美，接千载之风流。
载酒拂石，寻壑经丘。
吾将抱此而为栗里之游。

公在嘉祐，辅政受遗如毕公高，勋烈堂堂，奉同而隮也。
公在治平，清浄画一如曹相国，德心休休，比规之随也。
公在熙宁，功成身退如裴中令，寿隽番考，乐以全其归也。
帖字宛然，既庄而复奇也。
周密无间，笔法繇此推也。
予得而藏，尚可以想麒麟之英姿也。

北山之麓有奇观，景绝人奇乃无间。
赋非雕虫句有眼，千古雄姿想萧散。
我观此卷字老懒，犹似古彝亲数颒。
借公旧诗聊永叹，跪阅墨皇三复返。

张无尽尝谓公奇男子，梦中剧谈若或见之。
矧予于手迹之遗，犹足以睹百年之风姿。
仕系于时，才高用违，览者未尝不三叹息于斯。
嘻。

态跌宕而奇伟，姿高明而通诡。
此书得于其里，兹可想见其人矣。

凛秋天气佳，令节天赐沐。
客居意莫展，胜赏诺已宿。
风澹湖不波，雾敛山更簇。
画舫厌嚣喧，笋舆恣追逐。
闲寻水乐洞，嵌空韵琴筑。
烟云互吞吐，台馆适凉燠。
非无人力胜，亦自天巧足。
侧步滑青苔，醉面爽飞瀑。
风篁转幽径，龙井鉴寒玉。
默堂定未起，清风谁与续。
四海两仙翁，三生缘契熟。
定知明月夜，屐响答空谷。
归路取名园，移尊屡更仆。
冻雨不成泥，驺骑未须趣。
峨岷渺何在，万里劳远目。
安得天瓢翻，尽把边尘沃。
文昌德宏毅，承旨气肃穆。
温雅奉常卿，忠愤胶庠博。
宫讲静有仪，正字竭忠告。
而我赘其间，自省羞朴樕。
明堂索桴栋，底用采卷曲。
平生邱壑姿，本不耐羁束。
抚事长郁陶，临觞转颦𫖹。
故园俯大江，绕屋艺嘉木。
何以娱岁晚，篱落森杞菊。
糗粮幸有储，那不返耕筑。

仙曹寄江干，吏隠适吾愿。
西轩馆梅友，屋老狸鼠觇。
坐令高世姿，不耐尘网罥。
殷勤数问讯，余力稍营缮。
八窗敞虚明，孤标对老健。
伫立惨淡中，恍觉容采绚。
天风发奇芬，霜月泼冷艳。
官卑苟逃责，交淡日相见。
冻摇哦诗吻，坚作忍饥面。
痴顽信可怜，无取复奚羡。
村醪未必佳，苦味且耐咽。
洗盏寿亲尊，春和元不欠。
勿竞桃李场，恐为吾友玷。

三生岩壑姿，失脚红尘踏。
羡君得郡去，胜事踵康乐。
云海渺无津，烟霞互开阖。
似闻石门藓，犹带屐齿蜡。
惜哉荒游误，竟为时论薄。
秉谊以事君，奚间暌与合。
矧是侯社贵，艰哉保障托。
宣室恐渴思，趣归职献纳。
我拙念请闲，雁荡恣飞𪨗。
及君留郡斋，为我拂尘榻。

泸水清，泸水之清如镜平。
蜀江西来流沄沄，内江胥命如逡巡。
两江合处耸百雉，表里益梓巴夔分，如户有限齿有唇。
云南与夜郎，甫隔东西邻。
山川之险守在人，武侯气焰千古犹长存。
有来范侯人中英，蜀国忠文之子孙，清姿劲气排秋旻。
立朝物望高缙绅，睥睨众醉甘独醒。
乌台纵好羞呈身，十年江海心朝廷。
泸水清，我歌慷慨君试听。
蜀东诸镇泸最重，范侯之来更觉一面如金城。
东军之骄昔所患，南诏之黠那易驯。
我侯方寸澄止水，镇以寡欲抚以诚。
重门严柝夕烽冷，紫逻杂耕膏雨匀。
七年逗遛不得去，边民爱侯有如父母亲。
今年北边羽书急，两川夫调纷苛征。
吏敲门，农辍耕，期限迫星火，顷刻那得停。
黄金弃卖如土贱，楮币翔踊余贯缗。
立谈之顷富作贫，县官忍复规其赢。
五十六州汹汹如浪沸，独有三泸之江清复清。
有客东州来，为我委曲陈。
范侯畴昔澹无累，贯朽之积本为民。
二分官与输一分，一分犹恐民颦呻。
军储籴本仍借给，少待秋熟宽作程，风和日晏江上村。
老醉稚拥争扶迎，吏呼何曾怒目瞠。
只有提壶布谷日日喧晓晴，乐哉三泸之国有如华胥与大庭。
九重天远呼不闻，侯忍弃我归乡枌。
强敌游魂尚三秦，边头何时能撤屯。
帑无羡帛粟空囷，将骄卒惰难使令。
义徒星散自啸聚，往往千百相为群。
秋霖淫溢稼不登，仲冬虺虺雷鼓轰，我心隠思鼻酸辛。
人情玩愒浑不悟，有才空使栖岩扃。
我闻泸民爱侯心不释，祝侯寿考备福如忠文。
侯虽洁身玩泉石，独忍一息忘吾君。
何时玺书自天下，诏侯起家朝紫清。
扶持国论开太平，整顿宇宙驱妖氛。
却学忠文挂冠神武门，笋舆野服归游峨与岷。
杜陵昔览舂陵行，知元使君实国祯。
悠悠千载缺嗣音，击节为侯歌斯文。
泸水清，泸水清，采诗之官今何人，歌成肝胆空轮囷。

模楷亲前哲，丰姿自轶群。
回翔垂白发，凌厉即青云。
幕府列功簿，诗书清塞氛。
宝仙催命驾，拱木漫新坟。

群仙遥夜倚栏时，东阁诗成一段奇。
休遣北人轻辨认，杏繁较似乏清姿。

碧桃花底小寒轻，绰约仙姿格外清。
锦绣卷还春去了，蓝桥风露放云英。

秋气高寒公始生，禀姿多得圣之清。
官箴未许冰为洁，心事真堪月比明。
久合紫囊还再世，却令皂盖历三城。
凭谁尽纪前张政，只听村谣里唱声。

别驾来访别，征我委斋诗。
敢问委之说，别驾自发挥。
万事悉委分，吾何容心为。
抱椠游文屋，去取委所司。
一战偶得隽，敢夸词藻奇。
随牒走仕途，荐举委所知。
一朝获通籍，敢恃妍媚姿。
不见百里奚，非黠亦非痴。
爵禄委倘来，饭牛牛自肥。
不见塞上翁，无喜亦无悲。
得丧委自然，失马马复归。
委怀在琴书，栗里真吾师。
委顺听时命，香山不吾欺。
吾以名吾斋，曰委不亦宜。
王子曰不然，我言异于斯。
人性涵万善，其位配两仪。
凡天所委付，受者不得辞。
行藏道污隆，进退时安危。
委禹以治水，胼胝敢言疲。
委尹以复辟，宠利非谋私。
经制委姬旦，述作委仲尼。
今古理无二，圣贤人可希。
纲常或沦斁，委我开训彝。
杨墨路必辟，韩庄门宜麾。
宇宙或倾仆，委我力扶持。
补天出娲石，浴日升咸池。
饥者委我食，寒者委我衣。
一或负所委，是谓天职亏。
若君所言者，庄老同一岐。
梁以苦空坏，晋以清谈隳。
流弊至委弃，往事真来规。
世道真险隘，天将委之谁。
上不能使尔，夫岂无良医。
因诗重感慨，当有评是非。

玉笥高嵯峨，异石光灿皠。
紫盖有佳人，出为花县宰。
佳人秀吾宗，天姿最高垲。
饮水抱丝弦，纫兰纕蕙茝。
畴昔纠郡掾，辩狱亦几殆。
人命我所争，斗粟何足爱。
上官翻相知，剡荐异寮采。
及膺民社寄，直道肯自悔。
以柔克高明，为政尚慈恺。
农扈饱春和，荒年独不馁。
猾吏履薄霜，洗手畏纳贿。
桑间雉正驯，壁上鱼多鯘。
昔我在湘幕，相从垂两载。
书生守方拙，时妆不入队。
惟君雅知心，刮目赏奇磊。
君有桃李栽，我独芙蓉采。
无何风木悲，天乎余何罪。
归欤泣焄蒿，久矣婴病痗。
除夜接君书，乌栏墨璀璀。
访问死生余，警语鞭不逮。
为言刚近仁，直性终难改。
近乃加和平，痛自铲光彩。
万事必宗道，众流须纳海。
随时少屈伸，正直固常在。
再拜君之言，书绅戒荒怠。
时事苦间关，谁欤穆天縡。
来书尚可为，苍生久相待。

长沙一倾盖，情好如埙箎。
间关十寒暑，何时不相思。
君为睢邸教，再挹冰玉姿。
升堂拜寿母，摩顶识馨儿。
叙旧方恋恋，临分转依依。
自是成鸿燕，羽翼竟差池。
音问久不接，清宵梦见之。
鱼腹得尺素，羊胛经几炊。
陈雷不可作，千载同襟期。

有客至自泉，为我出嘉话。
泉得赵史君，谁人不称快。
天生冰玉姿，系出龟琴派。
标峻埒昭回，气清融沆瀣。
方在谏省时，朝绅推鲠介。
及膺承宣命，未到心已解。
真李报政后，纪纲日大坏。
有坐泉山堂，不守盂水戒。
户庭交贾胡，宝货通买卖。
继者廉而慈，卧疴力衰惫。
暴吏恃饕官，诛求及菅蒯。
大姓及细民，怨仇起眦睚。
我公方下车，当食辄兴喟。
寮属爱贪泉，争饮不为怪。
予将辈元结，谁肯伍樊哙。
职曹与舶属，时号大驵侩。
两疏劾四凶，人喜如爬疥。
州胥富盖藏，至则系以械。
曰此其渠魁，岂止为罥絓。
县官庇黠胥，期限稍宽解。
山判吁可惊，即日命追解。
惟仁必有勇，勇去禾中稗。
良善苦势家，至则行决夬。
府史例橐奸，今乃听自败。
无欲始能刚，刚拔园中薤。
我起瞻四方，风涛极澎湃。
砥柱设无人，沦胥靡所届。
理欲差毫芒，公私分限界。
公竖硬脊梁，浮荣等草芥。
出处民戚休，行藏道隆杀。
授公以师旄，一路息雕瘵。
位公以中书，举世警蒙聩。
宇宙倘清明，行有大除拜。
作歌者何人，江左狂生迈。

昔我游三山，稠中得二友。
初交方时父，后识游几叟。
大比献能书，厥岁在丁酉。
垂钓文海中，修鳞上钩否。
蔡簿校文回，曰方其所取。
有高说夫者，姓名出其右。
高游本弟昆，紫荆偶分剖。
游虽迟再荐，楚弓楚人有。
余评时父才，进士中少耦。
词绝似秦七，诗已迫黄九。
几叟尤不凡，耿耿良自负。
英辞沮金石，直气干星斗。
等是青云人，科第争前后。
射策对天墀，会须为举首。
三年一抡魁，须服天下口。
毋为陈诚之，要作张无垢。
狂生分不才，垂老未觉丑。
向坐太饶舌，相看拥众手。
六阶何惜镌，百谪亦甘受。
不爱骑鹤姿，看人作太守。
只读相牛经，教子事农亩。
乏地堪置锥，仰天频击缶。
二君最知心，一别忽许久。
作诗分寄之，或赏千金帚。
并简潘庭坚，何时一樽酒。

君不见山前山后雪成堆，朔风撼地声如雷。
孤根忍死受寒冻，须作百花头上魁。
寻春游子不爱惜，马蹄践蹂花狼籍。
芳姿不肯被消磨，饱尽炎凉方结实。
实成始得主人知，进登玉陛调鼎胹。
那时滋味甜如饴，无忘霜风吹折时。

华阳有乔松，直干千丈强。
盘根据厚土，劲直凌秋霜。
不知种者谁，拱把由羲皇。
不受秦人封，铁立心慨慷。
下有青牛蹲，中有琥珀藏。
长恐蛟龙姿，夜逐雷雨翔。
我愿为胎仙，高风下相羊。
共此清与高，保此坚与刚。
共闻尧舜君，至治垂衣裳。
玉帛交万国，朝觐开明堂。
我愿为榱桷，翼松为栋梁。
斲此冰雪根，绘画施青黄。
万古永不朽，长久天日光。

空谷有幽兰，孤根倚白石。
清晨作奇芬，凡卉各跼蹐。
公子偶相值，□枝置锦席。
敷荣忽变悴，色不贷一夕。
信知倾国姿，羞任桃李责。
所以富豪儿，睥睨林下客。

昔人贵松柏，为有霜雪姿。
折以赠远别，岁寒心不移。
愿言且珍藏，聊慰千日思。
青青陨秋黄，勿同杨柳丝。

嵯峨武夷山，中有梁栋姿。
凤凰鸣高岗，隠见视其时。
孰若阿房宫，下容五丈旗。
孰奏箫韶乐，和声召来仪。
才大古难用，论高人先知。
晦翁千载人，源流有余师。
衣传正大学，时吐蹇谔辞。
国步方险艰，忧端终南齐。
袖有济时策，真言琅玕披。
忠嘉许稷契，不事激与随。
辩论黼座侧，听纳天颜怡。
林林陛楯郎，相顾胥叹咨。
中有张万福，拜贺太平基。
正赖中流柱，障澜使东之。
胡为勇于去，神龙不容羁。
平生廉靖操，为国张四维。
西风送汉节，凛凛生霜威。
皇华驰周隰，昼锦辉绣衣。
清台占二星，今夕躔已移。
江右九州地，俗弊民已疲。
高褰赤帷裳，下照及隠微。
刑清民乃服，莠除苗始滋。
烹鲜戒政扰，漏鱼宁网稀。
要令珥笔俗，洗心学书诗。
更令佩犊子，竭力事耘耔。
鄱江歇澜波，贯索韬光辉。
丕变东楚俗，若咏洙泗涯。
小试大儒效，泰山一毫厘。
宁如立本朝，措世复雍熙。
无容孔席暖，伫兴宣室思。
归来纳绛节，平步登黄扉。
富贵推不去，乘留复奚疑。

独芳三径属秋深，清致贞姿快赏心。
解道卓为霜下杰，平生靖节最知音。

无艳无妖别有香，知心谁解赏孤芳。
渊明酩酊知何处，安得斯人共一觞。
霜里鲜鲜照眼明，人言此解制颓龄。
怜香擘破花心齅，酌尽斋中竹叶缾。
一夜清霜殒物华，寒芳开晚独堪嘉。
折来嗅了依前嗅，不是寻常儿女花。
篱菊含风暗度香，栽多不为待重阳。
愈风明目须真物，梦寐宜人入枕囊。
露丛芬馥敌兰芽，清赏终存好事家。
莫遣儿童容易折，此花开后更无花。
露裛幽花冷自香，药中功效不寻常。
祛风偏重山泉渍，胡广随缘却寿长。
清香裛露对高斋，端仗兹花慰老怀。
欲折一枝来侑酒，登高能赋属吾侪。
八月九月天气凉，遶栏种菊一齐芳。
好风应会幽人意，时去时来管送香。
不趁盛时随众卉，幽姿高韵独萧然。
别开小径连松路，常爱陶潜远世缘。
篱菊开时寒有信，幽香还酿客怀清。
折归忍负金蕉叶，欲伴骚人赋落英。
菊花有意浮杯酒，秋老霜浓满槛开。
多谢主人相管领，尽收清致助吟才。
一夜新霜著瓦轻，照窗寒菊近人清。
白发年年不负盟。

黄花漠漠弄秋晖，𥩟立阶前香在衣。
正色逢人何太晚，衰翁相对惜芬菲。
白露黄花自遶篱，幽香深谢好风吹。
陶公没后无知己，岁岁花开知为谁。
遶篱黄菊自开花，开日仍逢小雨斜。
自得金行真正色，肯参红紫鬭纷华。
金英寂寞为谁开，底许清香鼻观来。
篱下先生时得醉，余风千载出尘埃。
满园佳菊郁金黄，寿质清癯独傲霜。
且喜年年作花主，依然相伴向秋光。
五行正气产黄花，不在诗家即酒家。
诗笔酒杯俱有味，亦同元亮旧生涯。
满地黄花得意秋，移来庭槛助清幽。
自缘禀性天生异，不与繁华混一流。
篱边黄菊为谁开，转忆陶潜归去来。
插了满头仍渍酒，且谋欢洽玉山颓。
倚风黄菊遶疏篱，自有清香处处知。
今日王孙好收采，浊醪霜蟹正堪持。
金蘂繁开晓更清，薄霜浓露倍多情。
归田谁是渊明兴，独遶东篱万事轻。
丛菊疏疏著短篱，重阳前后始盈枝。
托根占得中央色，不比凡花儿女姿。
自有渊明方有菊，因人千古得嘉名。
一年好处君须记，翠叶金华刮眼明。
东篱黄菊为谁香，不学群葩附艳阳。
直待素秋霜色里，自甘深处作孤芳。
香雾霏霏欲噀人，黄花又是一番新。
陶家旧已开三径，直到如今迹未陈。
满眼黄花慰素贫，年年结侣采花频。
要收节物归觞咏，只许闲人作主人。
菊花天气近新霜，节近花须满意黄。
陶令篱边常留宿，朝来满把得幽香。
东篱九日富黄花，节物惊心祇自嗟。
尽日馨香留我醉，银瓶索酒不须赊。
斜照明明射竹篱，黄花能与岁寒期。
人疑五柳先生宅，消得携觞与赋诗。
黄花弄色近重阳，风拆霜苞细细香。
似与幽人为醉地，随晴随雨一传觞。
可意黄花是处开，芝兰风味合相陪。
应须学取陶彭泽，左把花枝右把杯。

郁郁冰壑姿，株株手亲植。
欲知来去踪，双峰耸寒碧。

吾道贵日损，纪纲付有力。
誓舍耕凿资，生以给信食。
岁晏民物耗，霜枯鹰隼击。
寂士无丰姿，空田罄尘积。
小臧别我去，晚瓢先挂壁。
饥寒并一身，舍下无遗迹。
穷达不异趣，死生共短息。
硕友谅难舍，他山终易适。

鹓甃霜明欺晓色，一笑巡檐梅摘索。
犯寒小队出郊坰，攀折南枝饯行客。
此客端的梅样清，秋水为神月为魄。
瑶葩粲日耿林园，玉树凌空挺标格。
悬知仙种出闽峤，分得幽姿来楚泽。
蘼芜蘅芷逊孤芳，万绿千红俱避席。
共惟别驾东合郎，战退膏粱凛冰檗。
流传好语到前村，是谁不道君清白。
手调金鼎升庙廊，稳继大门名烜赫。
朅来得此岁寒友，气味深长殊莫逆。
相期嚼蕊吐瑰词，更拟浮香醉琼液。
天飚吹起朝玉皇，香案前头颜咫尺。
回班烂熳赏西湖，不妨频著孤山屐。
明朝风月半凄凉，老我沧浪尚萍迹。
满城稚耋重相思，江路攀辕累千百。
归骢蹋雪度关山，有句先春寄来驿。

东出峡如筒，北行溪似线。
晨发怯春寒，午炊喜破晛。
滩高石嵚{山/欹}，浪急珠玑溅。
平生忧患心，对此倍兢战。
棹夫捷如风，舞篙接飞纤。
昔观武陵图，今见武陵面。
岩丛放斧斤，挂壁发葱蒨。
半天矗乱峰，横烟锁寒练。
猿鸟生意深，诗笔写豪健。
先生岩壑姿，对此聊自厌。
险极复推奇，一览嗟未遍。
老眼仰贪看，花生浑欲焰。
人唤不回头，决眦强自勉。
造化藏秘奇，人生能几见。
夙昔困尘埃，比来得清玩。
异境延高吟，胜览惬幽念。
直疑紫雾深，秘隠丰城剑。
便欲于此中，遁世真无闷。
朝餐色{髟/监}𩭹𩭹，暮游光潋滟。
还恐利名牵，回首成健羡。

群芳发天机，妍媸太纷竞。
秋菊繁有徒，色以黄为正。
渊明具卓识，主一无多柄。
日锄三径荒，取友霜松劲。
后人悦纷华，逐物情其性。
不见黄居中，方隅靡从令。
绿衣尊间色，心忧切吟咏。
陶菊抱幽姿，汉广绝游泳。
红紫杂赋形，变化理难竟。
妖娆妒端庄，超乘夸捷迳。
黄花秋露中，心与晚色净。
品类富脂铅，盛服妆亦靓。
佛头诧奇装，桃花卑异姓。
殿荷呼是兄，先梅可称孟。
就中甘作君，今古有同敬。
伊其标上药，隠居重题评。
汲泉撷芬英，神功治未病。
味真乏佳色，苦坐芳筵屏。
轻身引华年，蓍龟堪鉴镜。
独立傲秋霜，高风谁景行。
嘉哉夷齐贤，不仕西周盛。
解约紫茱君，梗桧延福庆。
登高睨八荒，期活苍生命。
君家瓮头春，胚𣍯归酒圣。

昆岳有佳人，婀娜苍松姿。
金石结根柯，绿叶琼瑶枝。
抱阳炉峰春，毓英巴水滋。
丝苓濯繁霜，清樾摇坤陲。
亭亭拔烟萝，渠厦谁当支。
工师胡弗来，岁寒心自知。

旧说闽人苦节稀，先生独抱岁寒姿。
老年绛帐聊开讲，当日乌台要勘诗。
东合不游缘有气，草堂未架为无赀。
轻烟小雪孤山路，折賸梅花寄一枝。

素练宽裁白社衣，普陀烟里现幽姿。
日长读彻楞伽了，闲折柑花供祖师。

昔过临平召伯时，小舟就买藕尤奇。
如拈玉麈凉双手，似泻金茎咽上池。
好事染红无意绪，痴人蒸熟减风姿。
炎州地狭陂塘少，渴死相如欠药医。

玉笥萧高士，超然物外姿。
能弹广陵操，会作豫章诗。
紫府非无分，丹房未有基。
西山多隠者，何必远求师。

走本山中人，感激趋燕台。
谬辱弓旌招，愧乏谋议陪。
先生如春风，盎然嘘陈荄。
晓入开玉帐，夕话扃铃斋。
下榻惊一府，撰杖穷千崖。
岂曰君畜伋，实惟子视回。
岁晚谋北辕，凄其难为怀。
欲言先菀结，既决犹徘徊。
是日戒行李，送者皆邹枚。
兵厨遗珍饷，祖席罗宝钗。
下令许卜夜，宁畏街鼓催。
诘旦枉牙纛，山亭陈金罍。
都人如堵墙，谓我何荣哉。
未闻从事去，亲致元戎来。
缱绻谈至夜，霜月照露苔。
长跪抱马足，离绪焉能裁。
丽谯落天杪，怅望空倚桅。
昔人死知己，骨朽名不埋。
公有管乐姿，愚非温石才。
他时倘后凋，安敢忘栽培。

先生廊庙姿，非直藩翰才。
南州彩旗留，北阙丹诏催。
重臣方暑行，停骖小裴回。
客中载枚邹，物外寻宗雷。
遂穷天海观，一豁风云怀。
眷言此灵山，自判宇宙来。
登临几朱轮，灭没随飞埃。
堂堂蔡与赵，继者其谁哉。
共惟勋业侔，况乃名节偕。
伊余忝载笔，适值祖帐开。
虽陪叔子游，独抱湛辈哀。
饯诗堪覆瓿，不敢镌苍崖。

诏书选后宫，众女竞媒致。
拂镜浓画眉，临风高绾髻。
朝犹东邻居，夕已金屋贵。
彼姝绝代姿，绰约乘云气。
箴史合古趣，佩服与今异。
宜哉寤寐求，惜也憔悴弃。
君门深复深，岁遣花鸟使。

不但行吟又卧披，掩编因有感于斯。
竞为蛙蚓号鸣态，乌睹龙鸾夭矫姿。
损挹嫌人称大好，琢磨容我指微疵。
自惭学识非匡鼎，安敢陪君共说诗。

耄矣犹耽学，天乎不背师。
仅余芭受业，曾许赐言诗。
鲁兀存尊足，虞翻乏媚姿。
回头谢房魏，努力辅明时。

蓝谿中，荆山峰，结灵凝粹生群玉，飞英荡彩如长虹。
野人初向深崖得，蹋著云根风雨黑。
满把晶荧雪霜色，特达天姿几人识。
治玉之工初琢成，荧荧辉彩锵锵声。
方瑚圆琏荐宗庙，苍珮玄圭颁帝庭。
尧兵曾用丹浦战，汉斗已碎鸿门营。
我愿琢为北斗柄，指麾五星齐七政。
庶使阴阳造化机，四时六气随吾令。

共怜洁白本天姿，纵在泥尘性不卑。
况是稻粱厌足日，好寻烟月却归时。
迹参诗雅何年尽，名系仙经四海知。
应到昆丘指来历，曾陪鸳鹭浴华池。

去年七月七，直庐闲独坐。
西日下紫微，东窗晕青琐。
露柳蜩忽鸣，风帘燕频过。
寂寂红药阶，槿花开一朵。
时清无诏诰，性澹忘物我。
兀然何所营，横枕通中卧。
梦入无何乡，蛱蝶甚幺麽。
孰谓处深严，自得放慵惰。
中官传宣旨，御诗令属和。
惊起俨衣冠，拜舞苍苔破。
逸翰龙蛇走，雅调金石播。
洋洋百世音，乃赓强牵课。
暮随丞相出，自谓天上堕。
归来备乞巧，酒肴间瓜果。
海物杂时味，罗列繁且伙。
家人乐熙熙，儿戏舞娑娑。
宠辱方若惊，倚伏忽成祸。
九月谪商于，羁縻复穷饿。
凤仪困鸱吓，骥足翻鳖跛。
山城已僻陋，旅舍甚丛脞。
夏旱麦禾死，春霜花木挫。
吾亲极衰耄，吾命何𫐘轲。
稚子啼我前，孺人病我左。
玄发半凋落，紫绶空垂拖。
客计鱼脱泉，年光蚁旋磨。
昨夜枕簟凉，西郊忽流火。
河汉势清浅，牛女姿婀娜。
商土本硗瘠，商民久劳瘅。
霜旱固不支，水潦复无柰。
居人且艰食，行商不通货。
郡小数千家，今夕唯愁呵。
吾儿索来禽，倾市得一颗。
举家成大笑，愁眉略舒軃。
自念一岁间，荣辱两偏颇。
赖有道依据，故得心安妥。
穷乎止旅人，达也登王佐。
匏瓜从系滞，糠秕任扬簸。
批凤不足言，失马聊自贺。
委顺信吾生，无可无不可。

满叶是清霜，培根无沃土。
耻作秦皇松，宁为冯异树。
英灵自有风，荫蔚长如雨。
可怜青青姿，不知人事古。

真赏由来世上稀，几人相见不相知。
如今一字成华衮，岂识龙章与凤姿。

任君北方来，手出邠州碑。
为是鲁公写，遗我我不辞。
鲁公实豪杰，慷慨忠义姿。
忆在天宝末，变起渔阳师。
猛士不敢当，儒生横义旗。
感激数十郡，连衡鬭羌夷。
新造势尚弱，胡为力未衰。
用兵竟不胜，叹息真数奇。
杲兄死常山，烈士泪满颐。
鲁公不死敌，天下皆熙熙。
奈何不爱死，再使踏鲸鳍。
公固不畏死，吾实悲当时。
缅邈念高谊，惜哉我生迟。
近日见异说，不知作者谁。
云公本不死，此事亦已奇。
大抵天下心，人人属公思。
加以不死状，慰此苦叹悲。
我欲哭公墓，莽莽不可知。
爱其平生迹，往往或孑遗。
此字出公手，一见减叹咨。
使公不善书，笔墨纷讹痴。
思其平生事，岂忍弃路歧。
况此字颇怪，堂堂伟形仪。
骏极有深稳，骨老成支离。
点画迺应和，关连不相违。
有如一人身，鼻口耳目眉。
彼此异状貌，各自相结维。
离离天上星，分如不相持。
左右自缀会，或作斗与箕。
骨严体端重，安置无欹危。
篆鼎兀大腹，高屋无弱楣。
古器合尺度，法相应矩规。
想其始下笔，庄重不自卑。
虞柳岂不好，结束烦馽羁。
笔法未离俗，庸手尚敢窥。
自我见此字，得纸无所施。
一车会百木，后斤斧易为。
团团彼明月，欲画形终非。
谁知忠义心，余力尚及斯。
因此数幅纸，使我重叹嘻。

古郡带荒山，寒泉出西郭。
嘈嘈幽响远，衮衮清光活。
当年我少年，系马弄潺湲。
爱此泉旁鹭，高姿不可攀。
今逾二十载，我老泉依旧。
临流照衰颜，始觉老且瘦。
当时同游子，半作泉下尘。
流水去不返，游人岁岁新。

郡莆卿家名望族，三仁而下爵王公。
存孤实抗回天义，报国常摅贯日忠。
德润丰姿人有异，光增谱牒世同无。
古今纪载难穷尽，一代强如一代隆。

县城荒僻民居少，吏事全稀似隠沦。
且喜桑郊接乡树，莫嗟蓝绶染京尘。
鸾姿岂合淹仇览，仙骨应难滞子真。
好在公余频寄问，我方江上学垂纶。

人久众所憎，物久众所惜。
为负磊落姿，不随寒暑易。

植物惟松柏，苍苍贯四时。
岁虽寒不改，人到老方知。
风籁龙吟冷，冰枝鹤立危。
一株独青在，万木后凋谁。
齐寝樵苏矣，秦宫点涴之。
斧斤寻未已，善保栋梁姿。

松柏无姿媚，平时未易看。
要知渠特操，直待岁隆寒。
塞草枯先白，江枫冷变丹。
凛然友青士，至此识苍官。
物遁天刑少，人全晚节难。
惟应漆园叟，与蕣合而观。

纷纷亭锦映池塘，艳冶姿容淡泊妆。
醉去恍疑曾被酒，集来未必可为裳。
有怀绝色真如面，谁改新名作断肠。
只合尊前簪老监，石丁之事太微茫。

龙章凤姿中散，麞头鼠目十郎。
一遗恨悲风操，一老死偃月堂。

空有难深作，殊无贞烈姿。
试评阿娇赋，有愧孝娥碑。

青青琅玕竹，节直中心虚。
风月与相忘，雪霜不能欺。
𣃁之献良工，堪葺黄金舆。
悲哉渭水滨，空抱岁寒姿。

春山未有杜鹃啼，花发杜鹃知不知。
寄语催归尽哀怨，莫将啼血污仙姿。

妾身如莲根，沉埋淤泥底。
虽有白玉姿，无人为拈洗。

明日方重九，先期菊已花。
固知天有意，欲祝寿无涯。
玉斝浮金蕊，冰姿映脸霞。
长生此真术，不用紫河车。

丛兰抱幽姿，结根托山壤。
所据良孤高，其下俯深广。
云气接清润，雨露从资养。
虽然翳深林，未肯群众莽。
轮蹄纷紫陌，谁此事幽赏。
幽赏纵不及，香风自来往。

别驾宝横道，冷官槁代楹。
谁令尘土姿，近映冰壶清。
君家闽山阳，泉以蒙著名。
平生养正功，烱烱心地明。
我家古泉溪，四顾岩峦萦。
日迂长者辙，来往纷振缨。
湛泉偶趋风，嗽液咀流英。
古榕憩阴阴，绿竹哦青青。
泉鸣似唤客，盈耳清音泠。
欢谣动海隅，温诏来宸京。
只今游览地，回首真邮亭。

闻名每恨不相识，相识梅关眼带青。
雪干冰姿披宿雾，银钩玉唾丽繁星。
居邻山谷传宗派，系出燕公有典刑。
陶写风光吟咏了，更培勋业照青冥。

芳信基花事，东君思亦奇。
横枝疏蓓蕾，半树老丰姿。
心共寒霜苦，香惟夜月知。
最怜清梦觉，疏影竹窗时。

新春三九左弧垂，惟有东皇造化知。
不为等闲花柳计，独应长养栋梁姿。
擎天一柱宁论价，伴月孤根永不移。
自昔中书贵多考，愿公难老过□期。

贾生陈治安，难与绛灌列。
汲黯触公卿，不得补遗阙。
直道非身谋，古今同一辙。
吾观蔡子贤，木讷有志节。
道山得良友，同舍颜色悦。
家学传考亭，议论接贤哲。
尘污具瞻地，两疏愤激切。
当宁垂宽容，在庭竞称说。
屡章丐投闲，一节往司臬。
狱情贵平反，人物宜区别。
要令大江东，精彩与昔别。
君诚给谏姿，上恩讵轻绝。
即当宣室对，忠言合稷契。

我志甘锄园，汲水敢言倦。
拟种百尺松，终宵风雨战。
土脉分瘠肥，秉性有后先。
蔚然三寸长，荆棘从旁罥。
待得成清阴，方为世人羡。
画手知姓谁，拂拭好东绢。
写此岁寒姿，爽气满庭院。
不记少小时，插株泥样贱。

园林绿暗花事稀，蜂愁蝶怨依夕晖。
天工续续施巧手，眼边无日不芳菲。
须知万物都是假，苦泥实相第二机。
支花附石水清泚，端庄自是萧然姿。
来从鹿苑尘顿洗，暂登萤窗聊发挥。
芳苞攒叶毋乃密，清香徐徐风作围。
我方寂坐息百虑，对此不觉板拄颐。
荒山草木能妩媚，从今细寻莫相违。

池边梅花种几时，枝柯古怪苔纹围。
可怜守分不入宜，开时却有天然姿。
因看冬夜月初上，景象森然最难状。
梅枝写影已清奇，不用画师作图障。

前辈经行处，壁间题小诗。
梅花还好否，要见出尘姿。

四年栖岭表，三岁客海东。
人生贵安适，奔走成何功。
去年喜归来，山花春蒙茸。
弟侄各捧觞，一笑生华风。
南山多紫芝，北山多白薇。
云空汗漫台，月午生凉辉。
俯仰仅一载，脂车复征西。
岂以丈夫志，万里犹庭闱。
岂以名山川，待公亲品题。
故园松桂林，一一含贞姿。
何时赋归来，毋令久凝思。

朝别简寂观，夜行石径谿。
谿光照厓绿，月色正相宜。
石上三道士，颀然好丰姿。
手弄金光草，或把珊瑚枝。
冯风招素手，赐我一玉卮。
叹我事远游，萧飒朱颜衰。
长林孤月落，羽盖何葳蕤。
童童乘之去，弃我忽若遗。
明发阒无睹，但有青鼯啼。

炎凉薄流光，荣悴猾生理。
芳荃化为茅，嘉橘变成枳。
谁知古大椿，霜雪自薿薿。
立身既千仞，骛阴殆百里。
宜哉富春秋，万物听独止。
先生一灵椿，耸壑屹山峙。
纳湖溉其根，后溪拥其址。
平生学问力，顿在名节里。
甘泉讵弗贵，东山不为起。
以身蹈高洁，为世律贪鄙。
坐令夸夺辈，疾走掩两耳。
乃知公进退，均为国凭恃。
恭为陛下圣，雅欲致园绮。
黄金已九环，丹诏行一纸。
公心岂轻重，上意实注委。
嘉平报初度，吉音随燕喜。
耆英七十九，仿佛富公是。
行归磻溪载，更咏淇奥美。
方觉岁寒姿，不随世变靡。
锦溪入霞觞，城山揖燕几。
祝公如大椿，明堂栋千祀。

梅有幽人骨，兰如处子姿。
二者岂不贵，清矣仁未知。
美哉水芙蓉，百花谁庶几。
可爱非可狎，不癯亦不肥。
充然德之容，莹矣仙之肌。
芬芳不容挹，既远而有遗。
洛阳妖艳品，红紫薄易萎。
东篱败坏相，著枝黏如{米离}。
此花虽已落，泛泛看红衣。
有房如栗玉，尚以金丝围。
吟玩苦不足，赋予何其奇。
因思爱莲说，稽首百世师。
非汝溪不爱，非溪不汝宜。
何人斯取斯，有道者似之。

清姿乍见似兰芽，未识多闻士友夸。
健笔如翁宜跨灶，著书先世久传家。
妙年秋日高攀桂，来岁春风早看花。
伫听龙飞新进士，一门姓字耀京华。

滨溪竹伴老梅丛，一种风姿与杏同。
直者倒垂横者瘦，水中同漾影青红。

笔落冰人语，霜凝照夜姿。
平心长似水，观政可于池。
即彼挼蓝处，看渠据案时。
清能见肝胆，烛可但须眉。
泥浊廉何有，泉贪饮自知。
笑他浑数尺，谁道是吾师。

秀骨清姿玉雪同，几多星宿入心胸。
风流王谢谈谐胜，家数常杨制诏工。
坐政事堂无六丈，登文章箓似三洪。
年来人物萧疏甚，玉座东西欠此翁。

姓名早入文章箓，姿性宜生孝友家。
视世故轻如枣叶，得时名重只皇华。
白杨何处伤心远，紫帽同游饮泪嗟。
向老伊谁同此意，独余一友在东嘉。

君本轻场屋，何心第太常。
吟姿如岛瘦，直性似萧刚。
已恨婵娟误，争知禅化忙。
功名虽有命，诗在莫俱亡。

群玉之峰千丈高，太微左宇凌星河。
承明著作记仙室，汗青芸香老研磨。
瀛洲学士水苍佩，清响戛击谐云和。
我朝仁祖重兹选，涵养泽媲周菁莪。
一时搜罗尽才杰，论事往往无讥诃。
四贤景祐国之镇，肯为公议轻倒戈。
当年枨触鼎鼐意，愿与希文同谪播。
庆历一客伤众客，醉饱过耳宁有他。
文符搜索网打尽，谣咏可但仇傲歌。
古来馆阁有如此，劲气金石相荡摩。
能令皇图耸天际，势与泰华并嵯峨。
南箕贝锦半天下，翻作采葛伤谗多。
视若弁髦如土梗，甚者足蹋鲸海波。
吁嗟此意久不作，遗响近续应非讹。
西山有孙賸文采，二十八宿心包罗。
芳菲弥章楚骚蕙，硕大且俨陈陂荷。
峨冠蓬岛两冰暑，凌溯迤逦风玉珂。
俯而就之岂不可，议论乃欲降妖魔。
纪纲一疏有奇气，几微半语驱沉疴。
手披逆鳞触震电，心翼汉鼎扶羲娥。
悠然群聩发深省，诵之穆若清风过。
凤凰肯啄我伤粟，骐骥岂饫天山禾。
殿头拜疏勇莫遏，指点归问烟江蓑。
要津未若急流退，苞栩孰与考槃过。
使乎六辔咏柔耳，清节人士歌五紽。
之齐出昼有时义，去就大抵师丘轲。
蹇予羁旅生也后，颉颃蜚佩应殊科。
前时连章乞身去，夜梦栩栩思珉璠。
天高不闻心转切，为人岂忍甘婆娑。
斧奸心事忧国念，大略相似柯伐柯。
君今询度我如执，啜其泣矣心谓何。
君不见熙宁元祐国是易，未尝俯仰惟东坡。
又不见绍圣更张罹祸惨，百折不挫称涪皤。
世间富贵何足道，倏忽殆类赴烛蛾。
妍者妩媚姿夭冶，轻儇佻巧甘媕阿。
甜淡祇腥八九息，酣寝喧鸣奏鼓鼍。
谏君超然独醒苏，回首万望蓬一窠。
倘陪高风驾黄鹄，归傲泉石间壁梭。
俯佣鱼钩晚获得，远寄或可酬清哦。
疏桐缺月漏初断，鸿影缥缈还见么。
他年邂逅谈旧事，抚掌一笑重呵呵。

寓形大块内，变灭如风埃。
依依孤兰姿，不上黄金台。
客死古岂无，君死犹蒿莱。
方君初病时，秋自京都回。
空斋数相见，书案皆寒灰。
对饭不能吃，买药亲炮煨。
气劣面如削，高说尚雄瑰。
破衾裹羸骨，今在古庙隈。
俛仰视所亲，旅榇惟霜苔。
何人置肴豆，何人陈酒杯。
故乡那得返，义冢将就培。
我成薤歌声，君闻宁不哀。

日出理簿书，夜常秉烛归。
不知花开谢，间关园鸟啼。
朅来巾峰下，三度著秋衣。
丹桂立西风，明年开向谁。
俗吏痴已甚，骚人貌难追。
坐中金兰契，萧爽芙蓉姿。
酒漓饮不醉，取欢在琴诗。
村落有贫民，拦道诉寒饥。
官涂一笑过，念此令人悲。
贤哉二大夫，露宿东西溪。

冰姿元住藐姑山，一落风尘即厚颜。
寄语清香少愁结，春光不度玉门关。

无热天中第一仙，幽姿高韵独萧然。
画图省识春风面，莫遣孤芳老涧边。

男儿铁石肠，遇秋多凄凉。
节物遽凋变，今古堪悲伤。
西来白帝风，暗惊万叶黄。
拼与舞零落，此意付夕阳。
堪叹远行子，只影天一方。
佳人去不返，苍烟冥八荒。
对此一黯然，两鬓沾吴霜。
自顾蒲柳姿，眇在烟水乡。
晚汀慨鸿雁，夜浦羞鸳鸯。
何当从宋玉，问路游高唐。

眇哉青松梢，高高九千尺。
两班森道傍，暮起凄黯色。
嗟彼昂藏姿，山林端可惜。
浩然呼西风，夜深鸣萧瑟。
此意偶相似，叹息复叹息。

孤月明秋空，清影跨洞门。
彼美婵娟姿，的是姮娥魂。
凄然到书帙，惸然入酒樽。
不归广寒家，夜游天子园。
无人知此怀，惊烟笼啼猿。

手携青藜杖，岩上俯清池。
池水夜来冰，冻磷殊未澌。
戏以藜杖尖，斲破黄琉璃。
横杖担两片，忍冻岩前嬉。
爱日怡我神，凉风吹我衣。
应念石季伦，销步锦金围。
终夜烧红兽，但饮甘如饴。
夫岂知山林，清寒益我姿。
此意谁与论，岩下青松知。

深深芙蓉城，凤笛声何长。
绰约六铢衣，云中弄明铛。
琼姿夜月暖，玉唾春风香。
去去劳怅想，峡猿啸高唐。

佳人冰雪姿，奕奕紫芝眉。
中怀径寸珠，晓夜光陆离。
似月充其庭，谓是亦良非。
乃知可怜宵，诚与姮娥期。
四座生虚白，一笑搴其衣。
拔子出红尘，相与游瑶池。
举头叫风伯，招手邀云师。
高折丹桂花，纵身空中飞。

彼美幽汀兰，开花满国香。
怅无与同心，隔水遐相望。
皓月泽清姿，凉风怜幽芳。
不及见妆台，委之田舍郎。

人赋红梅少，予诗为补遗。
霞融姑射面，酒沁寿阳肌。
太洁遭时妒，独醒为众疑。
漫随春色媚，自保岁寒姿。

冰玉丰姿不可双，霜前雪后想凄凉。
绝怜夜气浑如水，而况笛声堪断肠。
以月照之偏自瘦，无人知处忽然香。
从今桃李皆门士，谁道花中有孟尝。

千山万山翠交锁，何处瑶台天上堕。
台前吟久忽登楼，楼前开窗天入座。
留天且莫放天归，问天明月来几时。
青天推月上云表，使我对月自问之。
试问月中玉妃子，人言羿妻无乃是。
夜夜清风为作媒，欲把冰姿嫁谁氏。
桂子婆娑今几秋，蘂宫珠殿何年修。
吴刚执斧胡不休，玉兔银蟾犹更留。
我闻明皇排空听，又闻李白骑鲸水中捉。
至今天上弄银盘，依旧万星攒碧落。
但见一轮月在天，如何千江千月圆。
月还似水水似月，千眼所见皆同然。
今方得月为诗侣，月亦有情但无语。
延月不久月竟归，我欲乘风游玉宇。

一朵寒香已自奇，高丫两朵更清姿。
树前树后花都绝，折了南枝折北枝。

苍苔玉艳委西施，玉胆冰姿尚伯夷。
春色一般清浊异，梅花亦自有安危。

燕颔虎头古班超，龙章凤姿晋嵇康。
高人心地本无象，风清月冷倪梅窗。

龙章凤姿，既非嵇叔夜。
燕颔虎颈，又非班定远。
机鸣籁动，听其自然。
虚心何物，何增何损。
花满一壶春色好，半班顿露与人看。

寒浦先零之姿，古岩后凋之操。
雪满颠一味寒酸，云半肩十分枯槁。
任缘去住也，随处有余。
信手拈来也，用时恰好。
虽云理绝思惟，其柰事关怀抱。
倚天长剑用还磨，分付明岩彻长老。

寒浦先零之姿，古岩后凋之操。
雪满颠一味寒酸，云拥肩十分枯槁。
任缘而住也，触处有余。
随机而应也，无适不可。
家法森严，钳锤糙暴。
承当者谁，如溱长老。

春风忽来花满树，海棠最多绕栏吐。
客愁才动不复安，两脚春泥踏春雨。
高枝背面辞晓喧，低枝湿透挥未干。
胭脂深重粉亦殷，颜色滑腻脂肉寒。
五云忽卷晨妆毕，晓来姿态俱已失。
悔不敲门请君出，吃酒忍饥看半日。
疾呼杯酌倾已迟，但惊野雪扫还飞。
可能就赐醉眠者，烂嚼落花听鸟啼。

薏苡不类珠，疑似多谤伤。
恭惟大雅姿，南物不入囊。
铃斋一片石，历劫难赞扬。
常恐鸡林客，夜半惊虹光。

俗客敲门以病辞，拥炉时复撚吟髭。
雀栖梅日印孤影，蛛去檐风吹断丝。
旧友渐稀增感慨，良辰易过莫寻思。
六年世态看差熟，惟有青山无变姿。

人之生也直，此君亦如是。
我酷爱此君，臭味本相似。
方其出地初，一种根萌异。
刚特俨不回，钧石莫障蔽。
日夜之所息，雨露之所渍。
玉成修茂姿，表表在天地。
其静专似仁，其动辟似智。
其肃然似礼，其凝然似义。
虚中纯白生，似信不容伪。
在人该五常，在天足五气。
六月苍苍寒，不附炎热势。
雨雪披猖中，弹压万凋瘁。
似正色立朝，忠诚著于世。
似广厦万间，其荫足以庇。
似闻伯夷风，顽廉懦立志。
似坚子卿节，夷险无二致。
似见鲁仲连，不复论鄙事。
似识元紫芝，顿消名与利。
子陵钓严滩，太公钓璜渭。
风月一竿中，相从神骨契。
持此叩竹洲，考功言外意。

太湖之阳景绝奇，乾坤轩豁呈端倪。
分将一派清涟漪，南宫幻出红琉璃。
朝暾未吐烟露垂，碧纱弦里眠江妃。
六月火伞张赫曦，姑射山寒冰雪肌。
妖{女间}万态不敢窥，净洗却面凝西施。
欲雨未雨多峰奇，霞生岛上乘冯夷。
来从西蜀江水肥，似绚吴江枫落时。
水乡月午舟叶携，何处更觅昆明池。
问渠为此堂者谁，人与鸥鹭相忘机。
丹心缅慕周濂溪，爱其莹质生淤泥。
推门清风故人来，一一君子遍追随。
六郎姿貌当年非，肝肠染透铅与脂。
拈花摘叶儿女痴，弛却蚕丝牵藕丝。
纷华一扫金飚吹，皮肤剥尽实不亏。
昼清人静茶烟飞，观云叶叶无停披。
千绮万缬古宝遗，底用漫天锦障帏。
恶其文著尚䌹衣，浇灌道义培根基。
氤氲妙毓山泽姿，肤寸弥满天地维。

太湖之阳景绝奇，乾坤轩豁呈端倪。
分将一派清涟漪，南宫幻出红琉璃。
朝暾未吐烟露垂，碧纱弦里眠江妃。
六月火伞张赫曦，姑射山寒冰雪肌。
妖{女间}万态不敢窥，净洗却面凝西施。
欲雨未雨多峰奇，霞生岛上乘冯夷。
来从西蜀江水肥，似绚吴江枫落时。
水乡月午舟叶携，何处更觅昆明池。
问渠为此堂者谁，人与鸥鹭相忘机。
丹心缅慕周濂溪，爱其莹质生淤泥。
推门清风故人来，一一君子遍追随。
六郎姿貌当年非，肝肠染透铅与脂。
拈花摘叶儿女痴，弛却蚕丝牵藕丝。
纷华一扫金飚吹，皮肤剥尽实不亏。
昼清人静茶烟飞，观云叶叶无停披。
千绮万缬古宝遗，底用漫天锦障帏。
恶其文著尚䌹衣，浇灌道义培根基。
氤氲妙毓山泽姿，肤寸弥满天地维。

庭下青书带，书带瑞康成。
康成还遁世，行藏理则明。
六经具缣册，儒先效勋绩。
谁知百世下，其功明且亟。
易首纯干称六龙，六龙御天风云从。
书始唐尧大中世，荡荡如天莫可踪。
诗则二南渊且奥，春秋赏罚王道通。
礼乐灰于秦火酷，然其遗意和且雍。
汉儒掇拾无遗力，兀守章句非从容。
二京之末康成出，六经将出逢此翁。
然而本无超俗姿，犹寄视听于盲聋。
岂如先生一理贯，洞照六籍罗心胸。
历数帝王如一二，天地由我方全功。
仲尼春秋欲成日，麟出鲁郊殊超轶。
孔道大哉虽不用，所感亦大非凡质。
区区一康成，书带瑞已形。
先生非此比，况兹道既行。
当使麟凤辈，杂沓更纵横。

冰雪胸怀七泽姿，纤纤舞袖学双飞。
袢襟应念人间世，灌顶何如山上芝。
荷叶巧偷鹦鹉背，莼丝密缀燕雏衣。
回塘相伴薰风里，争看胭脂黛绿施。

与君托乡闾，东野连西墅。
谁知俯仰闲，各各岁年暮。
当时同队鱼，十已九捐故。
君抱珪璧姿，方获展寸步。
梁栋须群材，榱桷共支拄。
生从匠石园，一一居王所。
何必效鸥凫，江湖任来去。
但须饱读易，细玩奇耦数。
问之何将迎，终然抱璞素。
砥柱三门津，波澜自流注。

涉江采夫容，江水湿我衣。
厉揭不敢惮，将以遗所思。
所思不我见，持此将安归。
野花逞姿媚，众好纷莫违。
此物何足叹，但伤爱者稀。

四海指掌上，西浙复制置。
机张要省括，万里发中秘。
制札天边来，夺我嘉兴尉。
风流谁后人，太史山谷氏。
老成负大才，初筮仅小试。
雷行换风采，鼓作起憔悴。
游刃绰有余，走笔浩无愧。
青青岁寒姿，松柏森劲气。
层冰几重重，坚可敌阳𪸕。
置之筹幄中，秉心端不二。
讨贼先正名，逆顺有大义。
昼夜运日月，东生定西坠。
终古大明照，不照此丑类。
送死须臾尔，清宁一天地。
公在谁相知，郡守股肱寄。
公去谁相思，邦民共相企。
白发我独悲，青云公自喜。
顾此金兰心，终始永同味。
去住路两岐，别酒重三喟。
江湖年华晚，万物回春意。
吟边一筹先，寄我空中字。

招提俯秋水，画手借王维。
清磬递风韵，晓霜翻露姿。
茶烟邀客𥩟，帆影唤舟移。
他日成归梦，来兴楚子悲。

我尝论诗始，其道最希夷。
神工裂浑沌，声音相雄雌。
物理何钜细，人性无妍媸。
当其天真发，各鸣志所之。
斯民朴未散，粹如玉不疵。
老穉壤衢日，君臣赓歌时。
下逮雅颂作，间列民风熙。
怡愉且密勿，和厚无浇漓。
固经圣人择，要匪古义亏。
屈宋变赋体，苏李五字诗。
七字追迅电，陶谢萦寒漪。
虽各骋逸思，犹如观尊彜。
但有奇古意，了非斧凿姿。
伤心玉台后，巧丽争纷披。
雕锼以为工，叫噪以为奇。
诗乃一技尔，那复古道为。
有唐李与杜，切切哀其衰。
稍欲复古作，便觉骚些遗。
后人好异论，咸酸各行私。
白以诡见斥，甫以朴见嗤。
那知托奥妙，中有真趣怡。
昧昧作者流，行行信且疑。
我尝任胸臆，谓自唐无诗。
山川或登览，朋友或聚离。
颇以悲喜意，吐作蹇复辞。
岂有肩古作，聊欲支倾欹。
子云不可待，赏者又复谁。
所以拜坛下，傥令佐鼓旗。
庶几皇甫谧，犹能知左思。

呈外来香国，琼敷四出葩。
娇姿不受暑，睡思却便茶。
心里藏金粟，枝头簇紫芽。
长安厌歌舞，还肯到侬家。

一片寒姿苍玉质，久作歙江秋水骨。
磨瑕砻垢饱风霜，袖手南游来楚国。
我曾研破青烟痕，露华半勺拖玄云。
文理细密温而淳，伯乐一顾空马群。
癯癯好古子汪子，雅有半面如旧情。
巧取豪夺俱不敢，聘以厚礼强委禽。
吉日良辰新劝驾，绛帐交欢相慰藉。
斟酌洙泗闯紫阳，大义发越添声价。
紫阳是渠桑梓贤，久矣骖随辑坠编。
会心不惜时磨研，至理神授珠莹圆。
我今赠君明堂一柱金书墨，霜毫冠带来蟾窟。
楮先生者白而腴，即日相邀来览德。
弦歌声里春光半，浄几明窗风日暖。
四友参前无间断，俛首循循而勉勉。
万里一鞭涂甚坦，太极门开初未远。

蕙歇兰消菊已干，横枝疏影到癯仙。
向来买种恨无地，我辈钟情亦有年。
最是爱他风骨峻，如何只喜玉姿妍。
小园应怪无佳句，未放幽香到酒边。

垂柳有两种，有长有短垂。
唯兹长一种，偏与静相宜。
院宇深春后，亭台晚景时。
不胜烟羃羃，无柰日迟迟。
霡霂雨初过，清泠风乍吹。
章台街左右，华表柱东西。
起眼出墙树，拂头当路枝。
翩翻绿罗带，缥缈缕金衣。
荡飏飘晴絮，缤纷舞暖丝。
丝牵寸肠断，絮入万家飞。
婀娜王巷韵，婆娑赵后姿。
修妍张绪少，柔软沈侯羸。
濯濯青拖地，毵毵翠遶池。
般添花灼灼，引惹草凄凄。
郁郁笼山馆，踈踈映酒旗。
赠人人自泣，驻马马还嘶。
影里咿哑去，阴中𫐆辘归。
凄凉装暝霭，淡薄挂斜晖。
懊恼轻攀折，忧愁重别离。
早衰缘傍道，先茂为临溪。
楼外蝉才噪，桥边莺又啼。
生憎遮望眼，死恨学妆眉。
远客莫知数，长条曾系谁。
经霜尽憔悴，来岁却依依。

近年好花人轻之，东君恶怒人不知。
直与增价一百倍，满洛城春都买归。
一株二十有四枝，枝枝皆有倾城姿。
又恐冷地狂风吹，盛时都与籍入诗。

有勗我人兮先君之思，有陟尔岵兮我心伤悲。
望松柏之苍苍兮我无令姿，岁寒之操兮炯炯心期。

著脚孤高太出奇，冯空斜落两三枝。
大风动地吹崖裂，正是冰姿蕴藉时。

我翁久驾白云归，谁宝冰绡一旧枝。
疏影暗香浮戏墨，光风霁月惠仙姿。
只疑和靖旧争长，纵是逃禅甘伏雌。
寄语古樵毋睥睨，青毡归我不应迟。

端居洗尘虑，细读渊明诗。
畴昔慕此翁，寤寐忘调饥。
此翁非诗人，而有天然姿。
纷纷世事中，采采黄菊枝。
此语人共赏，此意畴复知。
知即翁之徒，高风接皇羲。

飞泉洒灵雨，玉田閟青芝。
中有神仙人，宛然姑射姿。
天巧从古今，虚窦开烟霏。
岁深语亦诞，目极神为驰。
我亦泉石人，夙昔梦见之。
登临悟三生，毛发何森𫄳。
未脱区中缘，玉颜畏磷缁。
仙春醉青桃，萝风吹轻丝。
凡事俱尔尔，居然骇痴儿。
留诗遗仙灵，讵解山中疑。

春云弄月黄金丝，春山草木皆仙姿。
松根对坐日西夕，群峰当前列青壁。
铿铿虚壑含古音，静听宛是商山吟。
洞石微开月当户，剪水弦冰心手语。

新阳斡坤轴，枯朽皆光荣。
棱层冰雪中，复见天地精。
姑射神所为，伯夷圣之清。
太白抱𫐘轲，灵均拥芳馨。
是子心魂间，不受纤芥萦。
独立万化先，皎皎非近名。
溪流鉴寒柯，游风吹落英。
山明雾气湿，月落参旗横。
群虚妙香发，一洗万虑轻。
纷纷儿女姿，惭愧东风情。

善舞几当场，妖姿呈窈窕。
当场人自迷，郭郎未容笑。

一亩清阴覆客衣，相逢疑是草堂时。
隠然错节盘根势，欠者昂霄耸壑姿。
天遣蛰龙凭石窟，人攀巢鹘俯霜枝。
百年培植今谁属，何待岁寒然后知。

玉蕤五出是天姿，六出时时更绝奇。
夜半同参雪花去，春风元自不曾知。

长松落落雪霜姿，欲往从之我所思。
剥啄始知摩诘病，推敲谁话贾僧诗。
可羞吾事蚊{亡/虫}等，坐失先生鸡黍期。
细雨断云秋晚路，此情犹有菊花知。

晚云撩乱商量雪，家傍梅花合有诗。
不寄一枝春苦吝，相思五夜梦先知。
乘云而下惟姑射，得圣之清者伯夷。
已戒管城三盥沐，讵令空手对冰姿。

南枝寒尽着花迟，入我新年第一诗。
明月向人应有语，老天于物本无私。
自逋之后谁相得，未雪以前春不知。
尽让世间凡草木，再三守此岁寒姿。

此君乃有宁馨儿，犀角丰盈玉不如。
老去烟姿元耸壑，生来风骨已专车。
诗肠惯识猫头笋，食指宁知熊掌鱼。
莫遣匆匆上竿绿，一春心事政关渠。

丛丛低绿玉参差，抱瓮春畦手自治。
地暖乍离烟雨气，岁寒不改雪霜姿。
太真妃以香为骨，虢国人嫌粉涴眉。
莫道秋崖无造化，解令朽壤出神奇。

昔我林皋麋鹿姿，云胡今我复来思。
舟行严濑多逢雨，山识吾宗少有诗。
风月厌谈当世事，乾坤独与古人期。
西湖烟水春无恙，坐想梅花圣得知。

澄空四无云，明月如凝霜。
岸巾南窗下，领略今夕凉。
鸱夷渴生尘，风味不可忘。
欲上排九关，笺此世故忙。
百年几今夕，今我持空觞。
竹君自可人，清影飞度墙。
挹彼风露姿，浣此冰雪肠。
明当醅瓮熟，春溜翻糟床。
良夜难虚拘，当复会此堂。
所不偿予言，有如明月光。

木叶绿未脱，菊丛黄始华。
泛萸几何日，尚觉陶巾斜。
寒梅殊不情，矜秋吐奇葩。
霜须半含蕾，春{艹拱}新茁芽。
记初手锄月，垂杨已藏鸦。
了无盘错根，但有枯槎牙。
真同弃之耳，生意讵可涯。
岁行不能半，孤秀则汝嘉。
眷言抱幽独，乃亦纷竞耶。
妨处在岁寒，奚取俗眼夸。
盍守虬龙姿，毋污蜂蝶哗。
雪霜政凌厉，春自不我遐。

客来问奚自，曰予自虞庠。
有友猿鹤姿，与子鸿雁行。
石崖郁崔嵬，玉洒高颉颃。
昔为斗与牛，今为参与商。
衔袖尺素书，寄此明月光。
吾诗眇何似，鸡群之昂昂。
唱予和者谁，一叫孤凤凰。
孰云哙等伍，乃与国士双。
大书适豪纵，深刻何炜煌。
尚余烟雨痕，急埽莓苔墙。
所嗟眼中人，未试肘后方。
平生湖海气，收拾归短章。
故虽百车渠，仅同一毫芒。
极知不入时，面有半寸霜。
再三约梅花，雪谷深韬藏。
少须具笔砚，鼓枻凌寒江。
君纫杜若佩，我制芙蓉裳。

南国候伤早，东皇驾如驰。
月正未强半，红紫皆离披。
蜀花异凡品，作态能矜持。
可怜多迫蹴，竟随群卉移。
如彼市门女，狼籍施胭脂。
又如贱锦工，忙掷梭中丝。
匆匆不耐看，欲速将何为。
碧鸡有佳人，睡足晨妆迟。
含姿自爱惜，肯受春风欺。
思之不可见，感事肠生悲。

巾山何亭亭，拔地蹲中城。
苍龙擢双角，盘空鬭孤撑。
崇雉俨环抱，兼如在涤牲。
有时霁雾搴，插我堂东荣。
虽劳拄笏望，犹赊杖藜行。
值兹阳和候，鲜晖吐新晴。
摆去缠牵累，少畅窥临情。
藉兰得胜引，共此酒一盛。
咏余百忧集，乐极万感生。
去国魂难招，怀人涕易盈。
虽无丘壑姿，宿昔芥尘缨。
寄言山中叟，未慕同幽贞。

我生天地间，自笑一疣物。
燕蝠争晨暝，龙蠖安伸屈。
三度侣黄冠，十载谢丹绂。
无学陪旃厦，无才演纶綍。
晨策恣幽探，午窗饶睡兀。
平生正坐口，自使穷到骨。
纷纷蝶争春，悄悄蟆啖月。
从来彭泽琴，不胜昭阳羯。
安有冷笑姿，可入艳阳节。
积年几穴床，经旬不逾𫔶。
时逐志和风，惯卧袁安雪。
初无子公书，谁其项斯说。
忽令管龙宫，传闻从雁帛。
还来弄香火，幸不废书册。
偷闲容我辈，用世付时哲。
鹏鷃各逍遥，何烦较优劣。

白鹤山中熊豹姿，可怜营窟傍苕溪。
无家那得还三蜀，寄迹堪嗤傅一齐。
共诧合能扪斗柄，谁知堂不爱榱题。
厦成人已辞骚国，何日同登醉似泥。

水际空明月正圆，看花候月思依然。
暗香疏影浑无赖，绰约冰姿绝可怜。

再见山城石井边，幽姿高韵独翛然。
要知不被梅花笑，更把前题改数联。

雅淡天姿固可知，能除疾瘼似良医。
道涂夸客无他语，道是征黄有近期。

江头杨柳麹尘姿，斜压渔家短短篱。
日暖游丝飞絮落，和风得路合偏吹。

有美英姿七尺长，桓桓威武孰能当。
保州萧史来依德，拒逆侯生竟败亡。
爵受重安持督节，谥书忠壮配高皇。
堂堂庙宇黄牢下，暮鼓晨锺不暂忘。

江南三月春事浓，人间处处熙东风。
山阴亭下羽觞举，长安水边箫鼓从。
衣冠酣燕太平久，干戈浸钝铁钺朽。
神州风景虽慷慨，已付新亭一杯酒。
皇天佑宋当此时，乃眷畴作邦家基。
水晶宫里毓奇瑞，翼日生此神仙姿。
平时功业在学术，治道边防讲明出。
遂将姬旦勤劳心，一洗吴人侈奢习。
襄阳自昔天下雄，形势今处常蛇中。
彤弓玈矢自临牧，轻裘缓带惟从容。
鸡鸣而起夜无寐，切切安危以身系。
四维盘石罔遗虑，千里毫厘尚深计。
一民未饱公足食，一兵尚寒公以衣。
苍颜皓鬓已若瘠，黄童白叟人其嬉。
瞻言二十三郡国，根本其蕃赖封植。
农知奠枕士超距，岂但边人戒生隙。
几番河檄动汉关，折冲随出精神间。
平淮既敌江汉盛，救邢况尽春秋难。
往时国未一兴役，动以千金大农给。
自公边用足幕府，不费中朝一毫力。
往时馈饷识调师，粟殆不及期年支。
自公留屯上方略，粒米狼戾如京坻。
规模宏大有如此，古犹其难况今撽。
朝廷宿望四海重，中外先生一人耳。
我闻文正腹有百万兵，西贼闻之心胆惊。
胸中武库今十倍，一尘宜弗轒辒侵。
忠定昔年镇全益，一信五年方做得。
况今终始一勤字，十年之间未尝息。
噫嘻楚人申讨无日休，越人生聚几岁周。
规摹止俟机会至，社稷固赖封疆谋。
史毋比公仅羊杜，雅毋咏公止申甫。
昌唐安得十元吉，平蔡惟须一裴度。
黄扉紫闼深帝思，衮衣赤舄行公归。
愿公寿躬寿王国，牛马下走亦作寿域之黔黎。

巴峡向来惟屈姊，汉宫奚事出明姬。
当时本有平戎术，中国难容绝世姿。
忍死定仇娄敬策，惜生不遇武皇时。
后人却恨毛延寿，断送春风入远夷。

英英吾宗，神骏之姿。
笔有天巧，自铸伟词。
抱负不凡，植立甚奇。
爰初筮仕，即不诡随。
笑世滔滔，相与磷缁。
过予告别，凛然自期。
耻逐京尘，愿易丛祠。
莱衣奉亲，乐道忘饥。
予惟上饶，渊源未衰。
玉山文献，考亭所推。
章涧二泉，名论清规。
迩来后生，古为似之。
仁亲友兄，径坂是师。
子归取友，伯埙仲箎。
咫尺柯山，考德订疑。
他日成就，麟祥凤仪。

煌煌使者轩，新扁焕群目。
周爰远有华，不可居无竹。
天风泠然来，云气滃而簇。
知君子猷趣，一笑等荣辱。
每云安乐窝，似胜相州纛。
凭栏对此君，竟日玩不足。
余亦慕姱节，时时赋猗绿。
闲思载醪去，悠悠想九曲。
新诗带仙姿，霞餐谢粱肉。
愿言植梅友，疏影横水澳。

节迎吹帽约郊行，衣袷登危露未零。
一笑向时分皂白，相逢今日共丹青。
清姿照世郎官宿，劲操擎天柱史星。
自有此山无此客，来同老守醉还醒。

谒想仙姿诗见之，坛高屈宋隶吾麾。
在邦无怨仁何怨，与世多违道不违。
一鲁丈夫独儒服，百曹相国漫戎衣。
折冲人物山中隠，谁佐君王立德威。

人皆山斗瞻吏部，谁敢文章近左司。
君看玉池金鲫句，尽刊腥腐带仙姿。

丰姿越女更吴姬，一笑能令酒力微。
步月归来浑未醉，家人疑自剡溪归。

赋得姿容类至中，哨枝宿叶又春风。
品题虽入江梅谱，可惜名同韵不同。

凝成姑射姿，幽洁世所独。
春近迫芳心，羞涩破唇玉。

东风吹上岁寒枝，笔下工夫颇涉奇。
此操直应同晚节，有香亦合伴冰姿。
淡于浅水笼蟾夜，清似疏篱压雪时。
春在小窗横幅里，调羹深意许谁知。

南山有虎额欲白，当年冯妇搏不得。
牛羊食尽麋鹿无，樵苏不来道榛棘。
莫徭客子心胆雄，鸡翎衔矢山桑弓。
凭林翳树毙一发，狐鸣雀噪寒山空。
向来雾雨不下食，也知文采真足惜。
萧森素壁动斓斑，猛气雄姿见风格。
我如杜陵不愿施锦鲸，琢诗包卷送赠君。
知君家学有太极，自是皋比席上人。
翦裁更入革工手，高堂寝处魑魅走。
尊前一色老莱衣，为太夫人千载寿。

川原绿已张，春去今何在。
深树涵幽姿，微云弄晴态。
禽声互酬应，林霏闲明晦。
渐远人迹稀，清音自虚籁。

似觉山桃野杏非，耻将浓绿眩群姿。
向天乞入秋风队，兰菊中间入片时。

紫轻半百远分贻，正值文园病渴时。
玉液果如孙楚赋，金柯未数上林奇。
断牙颇觉飞泉绕，老态惭非饤玉姿。
无限世间蒸食者，令人那解识檀梨。

老红落尽苍苔院，万物随时自流转。
苍然古桧夜窗前，独抱寒姿耸孤干。
幽人丈室空无埃，风声月影共徘徊。
树兮人兮两清绝，不然君肯居此哉。

将军精悍姿，齿齿碎铁石。
在昔童稚中，但闻饱经术。
纵横骋柔翰，丹雘间金碧。
有司塞明诏，敝邑屈词伯。
芹香春水生，冠玉侍重席。
脱略章句陋，搜抉穷理窟。
未及文化成，其如王土窄。
丈夫报主愿，岂必蒙清秩。
苍然请去位，满面秋栗烈。
纠合熊虎群，旌旆扬广陌。
正当摩厉闲，一鼓拔勍敌。
屯兵沔水源，千里斧截截。
浩荡排烟旻，西极安屼嵲。
奈何国无人，腐儒秉旄钺。
赏予入私门，金汤授盗贼。
公时奋臂争，反遭献玉刖。
三军视马首，痛哭下天壁。
功成坐龃龉，愤怒须插戟。
中宵拔剑起，肃肃整劲翮。
吐气风云生，搴旗陷坚列。
贯穿死生地，蹀血天地黑。
势虽众寡悬，形未雌雄决。
路穷断首尾，众尽乃手格。
岂知龙虎逝，黯淡山川色。
百万尚震惊，呜呼死诸葛。
长城但自坏，千里痛稠结。
肉食无远谋，野史有直笔。
酒酣歌节士，皛皛霜日白。

苔封鹤膝枝，流水绕疏篱。
一白雪相似，独清春不知。
风流无俗韵，恬澹出天姿。
霜月娟娟夜，吾今见所思。

疏疏竹外枝，短短水边篱。
南雪若相避，东风殊不知。
兰荃皆弱植，桃杏总凡姿。
坐叹逋仙远，清宵费梦思。

苍虬百岁枝，残雪数家篱。
点俗那能染，孤芳只自知。
肯回桃李面，要是雪霜姿。
不见紫芝久，悠悠使我思。

何处出斜枝，茅檐自竹篱。
首回春一盼，最与月相知。
严冷冰霜面，清癯山泽姿。
几番将鹤去，倚树说相思。

雪后半横枝，溪边一带篱。
春从穷腊透，香报老夫知。
淡月弄疏影，嫩寒含令姿。
天涯值西子，牢落慰吾思。

古藓护疏枝，幽花发短篱。
唯宜霜月照，莫遣雪风知。
数点玲珑玉，三生洒落姿。
自从窗外见，风味至今思。

春脚到寒枝，诗情满雪篱。
每留孤鹤伴，不遣一蜂知。
风漏腊前信，月描尘外姿。
忆从归阆苑，终岁祇君思。

突出一清枝，孤村雪拥篱。
韵无凡眼识，香有自心知。
不是神仙骨，何缘冰玉姿。
看看金鼎实，此味几人思。

为爱岁寒枝，呼童旋插篱。
花清吟思觉，香冷梦魂知。
雪月成仙韵，风烟带野姿。
江天暮云合，千里故人思。

村墅苔为径，茅檐竹作篱。
神清和月写，香远隔烟知。
老树有余韵，别花无此姿。
诗人风味似，梦寐也应思。

爱疏爱淡爱枯枝，已爱梅花更爱奇。
江路一年春好处，石桥半夜月明时。
蹇馿积雪深须去，破帽严霜打不知。
世上非无好颜色，诗人所赏是风姿。

雪虐风饕铁石柯，终然疏瘦欠婆娑。
清姿雅澹嫌霜粉，疏影横斜浸月波。
幽树百年浑未老，好春数点不须多。
西湖处士风流远，善识花人更几何。

才有梅花便不凡，半依月涧半霜岩。
斜欹独树疑龙卧，细啄残英笑鹤馋。
雪里仙姿谁解写，腊前春信可容缄。
孤山遗下十四字，千载一条冰样衔。

天姿雅澹似高人，万树千红总后尘。
花蚤花迟两年景，枝南枝北一家春。
轻轻欲折还休去，得得相看不厌频。
坐到参横浑未晓，夜窗无月更传神。

弁山凝翠碧横天，霅水开鉴流清泉。
隠君东老志高洁，一庵结在青山边。
平生倒屣爱佳客，买书不惜倾囊钱。
秋风八月酒初熟，邂逅有客来翩跹。
丰姿洒落眼秋碧，太白邀饮清风前。
欣然二翁话相得，醉来促席相留连。
不觉达旦欲辞去，笑语拍手洪崖肩。
逡巡洒翰落珠玉，蔼蔼态度含云烟。
更将祸福论天命，衣冠后世终荣传。
嗟乎东老今已矣，长有声名伴山水。
祇应骖鸾跨鹤蓬莱去，犹使乡人指点庵前路。

小山凉风高，秋意饶庭砌。
江南山水秀，锺此数丛桂。
亭亭苍虬蟠，磊磊栗玉缀。
薰染风露香，摆脱脂粉媚。
芙蓉已无秋，篱菊极羞愧。
幽芳蕙百亩，香味亦琐细。
孰知标格奇，自取造物忌。
狂风挟怪雨，族灭无噍类。
才怜金作屋，俄惊粟布地。
姿容就枯槁，气骨尚奇异。
如彼死诸葛，凛凛有生意。
试炷博山火，来参烟一燧。

金粟如来涧壑姿，不随桃李赴春期。
江南花品秋居最，何况秋花中绝奇。

霜风吹短发，值此天气凉。
行行阴壑中，万树皆含芳。
相对发微咏，安用持华觞。
嗟彼咸平人，清风生我肠。
花非不及时，众鸟何回翔。
归看两壁间，画者犹苍苍。
抱此幽露姿，愿登君子堂。

豸冠铁面气昂藏，古柏亭亭降异香。
天挺孤姿培相业，风裁老干肃台纲。
岁寒常卷珠帘雪，炎暑犹飞白简霜。
夜半群乌惊宿处，恍疑骢马召归忙。

时来桃李妍，春风乃知己。
时去桃李萎，春华俱梦寐。
芳菲气不齐，一一理犹是。
何如松与柏，无荣亦无悴。
浮生寄旅亭，万事若流水。
富贵等空花，灭没无足纪。
身前苟遗臭，身后乌可洗。
我愿为松柏，不愿为桃李。
长保千岁姿，盘根涧阿底。

青山四时好，春至尤盛丽。
润泽散冲融，华滋出枯悴。
云根鳞甲动，风柯羽旄曳。
群芳间点染，一碧互经纬。
组绣列障陈，缋画崇屏倚。
嵬昂如帝尊，黼黻俨衣被。
我老得余暇，时来领胜事。
穿云度舟楫，披雾纵屐履。
涓泉幽响生，鸣鸟繁声脆。
天然成妙奏，人籁恶可拟。
息游返靖庐，纷华以静对。
独坐勘古书，冥观参物理。
光景犹驹驰，色象亦蝉蜕。
至人善观山，夫岂悦浮靡。
懿此静秀姿，万古挹清致。

我有三径园，今为牛马皂。
傍家寻丈地，昔未长荼蓼。
琅玕数十挺，新培岁可考。
幻出一庭阴，咫尺成深窈。
客来可款延，友至或径造。
于时正芳菲，所欠花缭绕。
隔篱旧封植，一种媚而好。
卷翠护春姿，娇红衒天巧。
折来侑清尊，嫣然为一笑。
绝胜歌舞群，声容托幻眇。
久欲构小亭，为计恨不早。
金屋延阿娇，祇恐人易老。
此花擅春妍，独恨易荣槁。
岂若对此君，四时森羽葆。
不惟祛尘俗，端可助吟啸。
良辰集朋簪，杯柈惭草草。
于焉小徜徉，即此是幽讨。

红云逐水流，春事随飞扬。
昔嗟节序移，今苦岁月长。
洊为萧水游，物是人则亡。
西园得逍遥，暂寄风雨床。
栾栾荆棘中，尚余頳紫妆。
晚芳衒鲜妍，婉娩春满堂。
倚栏俯澄碧，浩荡花藕塘。
寿柏虬龙姿，古桂鸿雁行。
幽禽三五弄，髣髴疑宫商。
林园岂不好，惆怅辰匪良。
辰良其何时，世运安有常。
我欲把犁锄，老此桑麻乡。
却虞远城市，物怪尤披猖。
不如依坟垆，结茅千仞冈。
寄玄而栖白，抗志于羲黄。
清泉碧嶂间，殁则于斯藏。

西湖成久别，岁月不可记。
竹君秩豆笾，枌友集簪履。
放船及中流，烟霭渺无际。
宛类太极初，混沌但一气。
浩浩云常浮，垂垂雨不止。
楼观列画图，黯淡微茫里。
素妆姿态妍，于此见西子。
才入西陵桥，林峦得近似。
缓步香月堂，循山历其址。
逋仙去何之，千古俨清致。
淋漓雨珠仙，一一浴未起。
粲然间红妆，脸霞泪如洗。
余芳袭壶觞，暗馥散襟袂。
十里花柳堤，六桥风月地。
暝色压船舷，游屐不可至。
昌翔度里湖，两山浓滴翠。
中有白鸟闲，翩翩自游戏。
几年阻行乐，谓有公闾第。
栋宇半苍苔，遗污渍清泚。
兴亡成古今，感忾重歔欷。
转柁迩城堤，觥筹犹未既。
风生语笑高，云遏歌声曳。
斯游属晏阴，乐事亦足纪。
何时可重来，风日待清美。

种竹才一亩，便有千亩势。
苟能会其趣，何拘寻丈地。
其气伟丈夫，其德象君子。
莹哉冰雪如，润与珪璋比。
中虚而有容，外直而不倚。
迥非凡植俦，惟与乔松齿。
揽以入吟篇，引以近书几。
好之而乐之，雅致要相似。
物清我亦清，相对乃无愧。
翛然静秀姿，举世所同嗜。
志趣有不侔，肝胆楚越异。
将以洗凡俗，凡俗乌可洗。
绿猗喻武公，金璧侈归美。
萧瑟悦宣尼，食肉至忘味。
有之而似之，气类由默契。
此君如有知，哙伍亦所耻。
苟或冰炭然，虽多亦奚以。

秋山抱奇姿，不肯事妩媚。
犹夫尘外士，飘然有仙气。
霜风肃宇宙，林壤去菑翳。
皮毛剥落尽，玉骨乃挺异。
独存岁寒枝，虬髯倚天翠。
我来一事无，兀兀惟坐对。
挟策咏圣涯，援琴奏流水。
方寸如太虚，物类无点缀。
但欠渊明菊，得酒莫与醉。
赖有坡仙竹，无肉可忘味。
老怀藉陶写，俗好非所嗜。
平生爱山癖，每见如久契。
勿云丘垤如，泰华所眇视。
吾心与境融，小大无异致。
行行陟其巅，天地特一指。
忽动九辨悲，清愁飞海外。

黑不待黔乌，白不待浴鹄。
天分既超卓，能消几学术。
飘飘霞外姿，瞳方而发绿。
满腹贮古书，咳唾可袪俗。
冲气以为和，阳春散晴旭。

穷冬滞空山，风雨何凄迷。
冯夷工剪水，有技不肯施。
俄于夜未分，六出纷葳蕤。
但见草壤间，叠叠生玉枝。
须臾遂弥满，匼匝生四围。
突兀千丈高，浩无肤寸遗。
寒林远映带，一色相参差。
天工呈大巧，幻出此段奇。
遂令翳荟间，琐碎玉作姿。
安得借化冶，烹炼如银为。
勿使见𪾢消，有若朝露晞。
巨灵与夸娥，负挟从我归。
以此几嵯峨，森列置八维。
为民除热恼，盛夏袪炎威。
金石可流烁，天瑞无变移。
良宵着明蟾，遶以波琉璃。
四时照吟笔，千古凝清辉。

忆昔入此山，首夏接春季。
谷鸟正嚘嘤，芬芳尤妩媚。
青青交道杉，森郁互参倚。
谁乎一叱咤，斩艾如草薙。
遂令墟墓间，常抱斧斤耻。
仅存盘涧松，绰有虬龙势。
矫矫千岁姿，昂霄犹舞翠。
我来省松槚，适当谷之昧。
石齿咽残流，鸣族息群喙。
木石缩羽鳞，风霜翦菑翳。
豁然眼界清，如至人境外。
意行步崎岖，白云生屐履。
林光渍欲流，冉冉湿衣袂。
僧来入画图，人行绝毡毳。
风尘不可到，心迹两无秽。
追寻得良俦，清吟可相配。
不效互唱酬，日与青山对。
兹游拟畅情，俄值风雨晦。
渐喜迫新阳，天地宁久闭。
屋角数点明，冰花送春意。

弹铗归来乎，暂作苏台客。
昂昂岁寒姿，依然返故壑。
诗卷浩千万，斗大室难著。
往哉掣巨鳌，肯恋华亭鹤。

挺然昂霄蟠涧阿，彼美松者非凡槎。
千林摇落乃孤秀，舞春杨柳徒傞傞。
翛然照水溪一涯，彼美梅者非凡葩。
冰姿皎洁抱清独，漫山桃李徒繁华。
昔人品题信不苟，每以此木配此花。
伊谁挈置小盆盎，高标盘曲良可嗟。
然虽矫揉失真性，幽香贞色仍堪夸。
况分瑞竹与鼎立，岁寒之侣何以加。
竹尤挺特过二者，逸鞭吐秀如兰芽。
两枝撑出露头角，一类襁褓髻未丫。
于中此更拔其萃，似觉小异如孟嘉。
会从尺寸达寻丈，摩拂穹汉生云霞。
可亲雅与书帙称，相对慎勿肉食奢。
君之取友莫此尚，此友宁久留君家。
须知调鼎待佳实，岂但水影夸横斜。
须知大才作隆栋，岂但古干森虬蛇。
虚心劲节岂无用，宁在楚楚仪容佳。
为龙致雨行矣神，变化轰雷掣电与世驱奸邪。

骈头始生为箨龙，森然而立列群玉。
琮琤有韵天籁鸣，蓊郁成阴云气簇。
楚楚少年来自河，猗猗君子瞻彼澳。
其实曾致雏鹓来，其枝可留栖凤宿。
月香水影犹更奇，弹压春花千万属。
羞为西子事涂抹，喜作道韫淡妆束。
不居驿路即溪桥，好傍岩腰与山腹。
谓宜作妃以相从，雅韵幽姿俱不俗。
此君何以待美人，翠帷重重富罗縠。
美人何以奉此君，碎玉明珠不论斛。
于中更有无价香，迥胜龙涎与麝馥。
此君挺特气不凡，美人窈窕姿尤淑。
执柯者友秦大夫，不烦月老绳纡足。
且善为醪以合欢，味过蒲萄及醽醁。
梅之所见乃不然，谓恐为人所指目。
从来洁白不可溷，每鄙仙人华萼绿。
彼固无慊为丈夫，予宁屈体而雌伏。
不如仍作岁寒交，永为贞女甘幽独。

骈头始生为箨龙，森然而立列群玉。
琮琤有韵天籁鸣，蓊郁成阴云气簇。
楚楚少年来自河，猗猗君子瞻彼澳。
其实曾致雏鹓来，其枝可留栖凤宿。
月香水影犹更奇，弹压春花千万属。
羞为西子事涂抹，喜作道韫淡妆束。
不居驿路即溪桥，好傍岩腰与山腹。
谓宜作妃以相从，雅韵幽姿俱不俗。
此君何以待美人，翠帷重重富罗縠。
美人何以奉此君，碎玉明珠不论斛。
于中更有无价香，迥胜龙涎与麝馥。
此君挺特气不凡，美人窈窕姿尤淑。
执柯者友秦大夫，不烦月老绳纡足。
且善为醪以合欢，味过蒲萄及醽醁。
梅之所见乃不然，谓恐为人所指目。
从来洁白不可溷，每鄙仙人华萼绿。
彼固无慊为丈夫，予宁屈体而雌伏。
不如仍作岁寒交，永为贞女甘幽独。

此君与我同襟期，延致屋宅西南维。
涵濡雨露岁未半，柯叶深茂华而滋。
恍疑神士萃庭宇，旌{方童}羽盖纷交驰。
非筝非竽发天籁，不湍不濑含风漪。
绿光到眼冰雪泼，顿令六月无炎威。
何须挹爽置象簟，不假去热施龙皮。
挺然直节异凡植，四时不改琳琅姿。
翛然雅致涤万虑，一尘不染珊瑚枝。
明蟾写真银散彩，腾乌弄影金流辉。
千林剥落气愈劲，更好雪压并霜欹。
无山无水自幽胜，雨天霁景俱相宜。
方嗟此地翳草莽，幻出臭腐为神奇。
恨无与可图作幛，消得坡老模成诗。
中虚而静有隠德，妙气独有予心知。
年今七十诸妄屏，久压花本芳菲菲。
缔交惟汝与松杓，啸风吟月相追随。
愿言栖凤同作伴，慎勿化龙随所之。
武公勋业我所愧，犹觊老寿几耆颐。

一年最好八月月，此月迥与寻常别。
君于厥月乃诞弥，天一之精所凝结。
涵精毓秀宜不凡，神如秋水肤如雪。
蜚英腾茂载宦途，所至光明而炜晔。
一帘莹彻照今古，妙凝夜气冰霜洁。
芬芳满腹贮天香，吐出篇章更奇绝。
所存者厚养者深，晚岁丰姿尤发越。
不知何物敢相干，屡月光华似消歇。
直疑苍狗互掩蔽，恨无长躯可手抉。
又类妖蟆初啖餠，恨无利剑可歼厥。
一朝天为扫妖邪，银轮烂烂仍高揭。
久嗟湮晦忽清明，俨若身居广寒阙。
相将诞节纪祥弧，连夕金波倍澄澈。
谁云弦望有盈亏，须知本体原无缺。
满堂子女竞称觞，比似常年更懽悦。
月中自有药长生，不劳复问长生诀。
从今夜夜长辉光，年年月月无磨折。
刀圭无惜惠仝人，使我颓龄起疲苶。

归来才一见，病已不能支。
拟作岁寒友，俄成夜壑悲。
凄风吹老泪，落日照幽姿。
赓唱无从再，酸心阅旧诗。

宜烟宜雨更宜晴，竹底何妨枝带横。
雅致耻随春富贵，英姿不怕月分明。
吟边兴动诗添韵，醉里香传梦亦清。
一自孤山题品后，此花标格孰能名。

直疑姑射地行仙，绰约如临几案前。
和竹半欹能去俗，与兰并列盍饶先。
林间姿艳同霜洁，窗下精神待月传。
剩欲栽培为老伴，相亲日日在吟边。

有山静而秀，有水清且漪。
风霜空宿翳，草木含幽姿。

密依林谷远风埃，贞色幽姿不假裁。
九畹芳残犹有蕙，光风拂拂转香来。

秋堂风露声唔咿，青灯一点昏两眵。
蟫鱼蠹纸老白日，未识心宇包黄羲。
麟胶饮尽霜兔泣，俪花鬭叶纷奇姿。
少年轻裘舌秦衍，睥睨六印京尘缁。
平生眼底厌糠秕，自对春风乐沂水。
搜奇抉怪问子云，载酒归来成独醉。
金刀喜有南邻翁，曾吹藜焰丹霞峰。
白云满榻呼不起，斜日倚仗酣秋空。
紫皇一夕下纶旨，细祓丹铅勘文字。
会将一语赞阳秋，高入九天卑九地。
圣明勋业琬琰储，不独焜燿冰衔书。
两朝搜辑摩日月，往往呼喝羞庭衢。
庐陵健笔人莫赎，南丰瓣香竟谁续。
西江浩浩流古今，莫遣白头愧青竹。

山容洗眼青，江光照肌白。
翻枝鹊查查，抱叶蝉啧啧。
蒹葭摇风声，梧桐淡秋色。
草木了无能，阴阳互相激。
人于大化中，真成逆旅客。
藏舟夜半移，不假贲育力。
尘网罩八纮，贪夫受罗织。
蹇予丘壑姿，一室颇安适。
荒寻纵奇怀，清诡吊尘迹。
风摇泛海槎，雨涩登山屐。
世远事荒唐，天高兴寥閴。
渺渺孤征鸿，一举振六翮。
此意人莫知，独啸岩扉寂。

凛凛冰玉质，亭亭雪霜姿。
共此岁寒操，不与东风期。
群芳性苦殊，道人心自知。
悠然澹相对，千载有遐思。

生无机巧姿，所贵唯实践。
探玄发尽霜，穷胜足重趼。
渡水识归源，看云悟舒卷。
宁教身不遭，颇谓首难俛。
余年辞畏途，灭迹向绝𪩘。
形骸未全枯，嚣烦幸俱遣。
中心本难诬，万事不欲辩。
手把楞伽经，交趺对𬬻篆。

秋山夜无人，虫在草根泣。
明月照高林，虚窗风露入。
生年四十余，万事未有立。
东西岐路间，终岁常汲汲。
双亲死经年，宅兆久完葺。
兄弟亦贫窭，于此不暇给。
回首思故园，愁云满原隰。
交朋阅千百，存者已无十。
顾我枯槁姿，奈此短景急。
终宵不成寐，起坐千虑集。
至人乃忘情，效慕安可及。
唯作无生观，去此衣袖湿。

梅有岁寒姿，桃李非其偶。
冰雪见凌厉，斯固梅之守。
伊人清且妍，是曰梅之友。
臭味得所同，不在金兰后。
溪烟陇月间，幽期未尝负。
中路勿弃捐，友道贵长久。

屏间何人画四松，高标半在烟云中。
人来尽作真松看，槎枒古怪势不同。
一株连蜷如老龙，曾见于康庐窈窱之深峰。
两株横斜苍黛色，曾见于雁荡高寒之绝壁。
最西一株更奇特，老来昏耄记不得。
想得当初落笔时，名山洞府遍寻思。
细将览胜探幽兴，暗写凌霜傲雪姿。
古来画者虽无数，少有人能得真趣。
毕宏韦偃骨已寒，今日此图堪独步。
主人劝我为作歌，才薄无奈此图何。
疾书一百六十字，勿笑迫促无委佗。

小人必树党，势利相因依。
势成乃翕合，势去还暌离。
君子贵独立，中心存不欺。
荣华羞附丽，衰谢罔弃遗。
君子与小人，于此常见之。
君子诚可宗，小人足堪嗤。
君不见媚春野卉亿万数，花栏映发如有期。
一朝霜风肆凌厉，傍睨不复相扶持。
涧底乔松过百尺，干霄直上无附枝。
黛色不为时所变，澹然自有岁寒姿。

仙姿孤洁甚，不与众芳期。
的皪临寒涧，凄清闯短篱。
祗愁风作恶，最与雪相宜。
野叟心偏爱，莓苔古怪枝。

怪怪复奇奇，照溪三两枝。
首阳清骨骼，姑射静丰姿。
桃李应非伍，松筠素有期。
凭他伴幽寂，玉笛且休吹。

丹粉转成缁，风姿尚潇洒。
对此可忘忧，依依北堂下。

楚芳有幽姿，采采倏盈把。
馨香满襟袖，欲寄同心者。
道远不可求，余怀为谁写。
佩服林下游，自爱逸而野。

尧夫非是爱吟诗，诗是尧夫自试时。
事体待谙然后信，人情非久莫能知。
同霑雨露蒿莱质，独出雪霜松柏姿。
见惯不如身历过，尧夫非是爱吟诗。

含露仙姿近玉堂，翻阶美态醉红妆。
对花未免须酣舞，到底昌黎是楚狂。

君为滁上守，乘间务幽寻。
群从留山阿，美望穷前林。
良宴追佳赏，高亭旷遐临。
烟云无定姿，水石唯清音。
静见鱼鸟适，遥闻鸡犬深。
时节屡丰有，民里无欺侵。
岂独延众物，因兹托冲襟。
大笔每绝唱，芳樽宁孤斟。
别日念已长，来期讵能今。
安得凌风翰，相从殚岁阴。

青松苒苒门前道，根氐坚牢颜色好。
鸣籁萧森风雨生，紫鳞开动龙蛇老。
天若有意别留种，百年其下无纤草。
雷霆遶遶雪霜重，劲节支扶不颠倒。
野姿峭拔已背时，肯要藤花彊缠抱。
南方赤夏苦蒸湿，万木无声就僵槁。
忽经密荫少休息，肌骨便惊秋气早。
寄言匠者忽复顾，留作清凉除热恼。

轻澜还故浔，坠轸无遗音。
好在池边竹，犹存虚直心。
往复二十年，每见唯清吟。
觉性既自如，世味随浮沈。
琅琅白云姿，怅望空山岑。
岂不悟至理，悲来难可任。

祁公清德老，在昔相先帝。
青云吐论高，白璧持身锐。
待俗无町畦，取人兼揭厉。
甘贫安车后，直道洪钧际。
每闻天下士，行业若材艺。
未见比调饥，况乃挹襟袂。
早尝登公门，顾睐叨末契。
谓有金石姿，良工心劘砺。
仰瞻通德衢，独立耆英第。
评书草圣优，煮荈云腴细。
遗墨秘巾箧，感激君子惠。
悲风吹白杨，佳城兹久闭。
声名与濉涣，东流无已岁。

朝吾出东门，回首瞻长坂。
凄然数根松，枯华困凌践。
时春百卉肥，绿苔亦青婉。
如何虬凤姿，独尔失崭岸。
伐明根下摧，樵炊枝上剪。
忍此棘荆蕃，宁此栋梁爨。
栋梁君自遗，文木固不贱。

朝采畹中兰，暮采篱下菊。
采采复采采，终日不盈掬。
为怜芳洁姿，忍受红尘触。
采兰杀风味，采菊盈芬馥。
落英固可飧，何如饱藜藿。
秋香亦可纫，何如鸣佩玉。
俾尔全其天，得志在岩谷。
所以山中人，终身抱幽独。

成蹊虽无言，妩媚随东风。
挺挺冰雪姿，所禀自不同。

冰玉丰姿夐绝尘，山林谁伴岁寒盟。
腊前有雪曾相约，天下无花似此清。
不待春风施造化，只嫌晚角说平生。
月香水影吾家事，却被诗人掠美名。

羲之趁姿媚，鲁公尚气节。
黄家妙画兼数体，圜转之中有卓绝。
天涯明日一阳生，茅斋孤坐昼掩门。
有客袖示三四纸，如睹天上五色云。
嗟余老矣岂能事书法，有会心处赏之不能辍。
此书当与造化侔，生意浩然不可遏。

尘外冰姿世外心，宜晴宜雨更宜阴。
收回疏影月初坠，约住寒香雪正深。

空山寂寂朋游少，为爱风姿手自栽。
九十日秋犹暖热，一枝谢又一枝开。

澹寂自天姿，逢人借颜色。
一笑比河清，希仁太孤特。

风来声清圆，月明影婆娑。
挺挺岩壑姿，时亦妩媚何。

冰作丰姿水作神，群仙境界里诗人。
敲从竹起韵不俗，吟到梅来相逼真。
无己许令参后社，庭坚端的是前身。
有时石鼎堪联句，还许平分坐上春。

饮马池边号浴仙，仙姿花鹤古今传。
金经尤有延年诀，未数庄椿寿八千。

杏林深处长孙枝，春意烘堂看试儿。
脊硬不移匍匐手，语迟厚养粹凝姿。
喜开三世瑶环瑞，满望重闱白发慈。
与汝家传双色笔，文章得力岂无时。

风雨潇潇境，山林落落姿。
安贫清似玉，嗜学苦如饴。
世事两颦送，古心诸老知。
家庭多手泽，幸有宁馨儿。

天地蕃庶草，美恶极莸薰。
古来谁览察，离骚清楚氛。
著作大雅姿，书传挟香芸。
蠹简不烦碎，豕牙贵能豮。
仰天沥肝胆，端欲泾渭分。
太阿秘尚方，风霆发絪缊。
臣直彰主圣，声容谅沄沄。
平生本朝心，{亩犬}亩岂忘君。
见几诚不忍，属兹宸虑殷。
自从春无泽，牲璧委冬雰。
何者最感触，民气愁深文。
儒服今绣衣，片言况前闻。
四牡何騑騑，迢递沮遵𣸣。
君为朝阳凤，我非相府群。
小草志或远，深情词不耘。
幽屏未须去，圣德如放勋。

寂寂东篱姿，凄彼霜露湿。
不肯出春风，俗眼岂相入。
世无陶靖节，此趣谁收拾。

圣主天姿本至仁，岂容重籴久伤民。
耸传丹凤衔来诏，愧杀苍鹰枉做人。
方峻符移哗叫突，忽收棰楚罢吟呻。
欢声和气乾坤满，争祝皇龄万万春。

安石廊庙姿，岂不娴将略。
氐奴惊伟人，良已先得着。

灵源聚英气，融作云霞精。
霆伯挹其秀，胸府怀光晶。
诵书过万卷，落笔超群英。
文章有余力，赋诗吟性情。
短章或大篇，点翰长风生。
或吐健丽句，气象高峥嵘。
云涛汹万里，出没蛟龙惊。
或写闲逸句，句法如天成。
微泉溜石壁，清吹调松声。
或句和且婉，纯如奏英茎。
晴风舞雪絮，晓日歌春鶑。
或句端且严，凛凛不可轻。
星辰列云汉，营垒森甲兵。
变化千万状，发越无定名。
清标镇浮态，沈谢隳文成。
劲气拟古作，甫白焚诗泓。
不负飘逸姿，孰争前辈衡。
学海不汗漫，安见酌复盈。
文章用无尽，盖以天才宏。
宏才戏翰墨，笔势宜如倾。
譬之一轮月，皎皎当天明。
晴辉照春夜，花柳皆敷荣。
高秋爽气盛，桂影翻凄清。
又如百川水，滔滔地中行。
江湖风雨霁，碧色连天平。
奔流出三峡，谹吼雷霆争。
诗歌具众体，古人所难并。
子诗得神助，逸思随纵横。
失手堕之地，声作金石铿。
俊才有如此，九万飞鹏程。
卑哉沟渎中，安可容鳣鲸。
子以见吾家，人才世登瀛。
勉哉复祖业，谨勿寒宗盟。
某也习箕裘，生涯风露檠。
家徒四壁立，独以道为耕。
文章厌卑薾，壮志思轩轰。
纷纷笑余子，藐视如孩婴。
诗书自娱悦，终日关柴荆。
欣然得子至，倒屣来相迎。
佳篇出见遗，未读颜先頳。
迁乔不择木，求通乃于盲。
视我如土鷃，视子如鹪鹏。
英风当远避，况敢事酬赓。
新𥬠日初熟，我姑酌彼觥。
晚风入帘幕，窗外斜阳晴。
红炉坐相对，檐马声𫓩铮。
试将今古诗，与子细共评。
幽怀味此乐，鼓瑟仍吹笙。
胡为不留处，驾言欲西征。
清饮不可再，使我摇心旌。
努力各自爱，共濯江湖缨。

皇帝十四载，新元纪嘉熙。
仲冬戊寅朔，午漏方中时。
朔风震丘壑，猛籁号枯枝。
黯如商雪天，四野昏垂垂。
昼炊烟始息，暝色来庭帷。
鸡登杙榤立，鸟急林梢栖。
颇讶南至后，晷度宜舒迟。
胡为景尚促，疾甚驹隙驰。
儿童忽走报，日壁无全规。
仓忙出仰视，如月初蛾眉。
金乌失焰彩，玉象潜光辉。
苍天玳瑁色，列宿争依稀。
老稚相喧呼，伐社沸鼓鼙。
不知何物怪，掩此清阳晖。
吾闻阴阳家，日月以历推。
日迟月行速，赢缩数不齐。
遇朔必会合，差忒无毫厘。
气盛或相掩，二曜斯一亏。
望日日掩月，阳感阴故衰。
朔日月掩日，阴盛阳乃微。
又闻玉川子，月蚀曾有诗。
谓此日月者，天眼生东西。
两眼不相攻，相食其说非。
食月乃蟆精，伊戚盖自贻。
吾观作诗人，志各有所之。
玉川特寓谏，假此为之辞。
日月有蟾乌，此事本怪奇。
况自食其光，安能走而飞。
书称辰弗集，天象昏且迷。
则知交相食，此说当勿疑。
思既得其说，伤心重嗟咨。
日为众阳宗，万象皆影随。
今者何不臧，阴精夺炎曦。
仰空不能救，涕泗纷交颐。
嗟嗟今之岁，天屡彰其威。
星文沓示变，雷震洊失宜。
越在夏五月，郁攸煽京畿。
六月既望后，月蚀主旱饥。
今兹复日食，灾异何繁滋。
天意不虚示，坐井聊管窥。
即天以论人，日君而月妃。
关雎哀窈窕，意在贤才思。
靡曼或盈前，必为物欲移。
今者日之蚀，或恐由宫闱。
然而吾君圣，未必耽燕私。
君象日而尊，臣象月而卑。
正心在朝廷，昭德可塞违。
国柄或窃弄，耳目相蔽欺。
今者日之食，亦恐由群儿。
然而吾君明，朝岂庸盲痴。
人主向明治，武力不可隳。
方今北有敌，负垒惊边陲。
战士怯不勇，塞马纷骄嘶。
今者日之食，或由边事危。
然而吾君武，安肯假彼资。
重念此三者，急务诚在兹。
万一或有是，是即变所基。
应天不以文，减撤徒儿嬉。
如人丧厥明，必求良药医。
一片葵藿心，祇恐天未知。
何当排阊阖，碎首彤玉墀。
一篇痛哭策，历写心伤悲。
一者何所陈，无逸为元龟。
暗室屋漏中，肃如对神祇。
愿为楚庄王，规谏从樊姬。
毋效汉成帝，温柔老昭仪。
天君必清彻，智烛光发挥。
如日丽中天，煌煌明作离。
二者何所陈，用贤登皋夔。
选众立一相，国论公主持。
乌台执白简，妙选刚正姿。
戚里勿柄授，貂珰毋印累。
朝廷豁氛翳，在位销脂韦。
末光依汉日，天子是倚毗。
三者何所陈，张皇吾六师。
击楫如逖辈，天宠畀节麾。
卖国若桧等，电扫无孑遗。
练军明赏罚，勇锐奔熊罴。
南越颈可缨，中行背必笞。
如日照霜雪，殄灭何难为。
凡此三说者，中心久思维。
明白可举行，匪曰徒费词。
能转乱为治，可回灾为厘。
不学后羿射，不效夸父追。
捧轮上扶桑，洗光出咸池。
苍生照共仰，九土光咸晞。
五色太平象，重晕中兴期。
昊穹耀华彩，万国长瞻依。

庭前木芙蓉，姿色夐殊异。
初开花微碧，仙子淡云袂。
逡巡改莹白，玉骨浄无滓。
烂漫欲谢时，潮脸晕红媚。
诗人第花品，独号此为醉。
花虽无情物，司者定有意。
晨醒粲初发，晚醉飒欲坠。
乃知沉湎者，颠沛在造次。
可以为酒箴，看花当欹器。

清晨有客南昌来，袖出数幅春风梅。
芳根不种生绡上，安得的皪霜葩开。
霜葩能开不能谢，始信笔端生造化。
细看入趣直欲攀，亦复不知梢是画。
迎风冷笑斜窥檐，披烟淡𥩟拖轻缣。
丰腴略带清晓雪，疏瘦半横初夜蟾。
根栖怪石增奇绝，倒影寒溪照清洁。
斜枝兰外侣幽姿，冷蕊竹间标劲节。
超然笔法无糁尘，正欹仰俯态逼真。
几回卷轴却复展，生意不穷看转新。
只看幽韵自堪玩，莫道无香真可叹。
清香已在杳默中，暗起芬芳浮鼻观。
平生爱梅如爱贤，恨无好句模幽妍。
看君此画得天趣，妙写无声诗八篇。
吾闻古来能画者，画马胸中有全马。
君应满腹皆梅花，不尔安能笔潇洒。
想君家住西山边，万梅谷中庐数椽。
月宵携筇雪著屐，坐石瞰水窥风烟。
纫兰傲竹今几年，餐香换骨身可仙。
凝神吮墨淡一扫，不觉笔下花真传。
叹予自爱冰玉干，久藏一幅鹅溪绢。
请君为作雪中百花头上开，挂我壁间供客看。

一年景让秋光奇，山水秋来皆有姿。
君于何处相人物，谁为盗跖谁伯夷。
伯夷海滨待时清，秋空无云正清时。
相人不若相时好，相时而动谈笑麾。
笑杀冯道五季时，兴亡不喜而不悲。
相师试相冯道相，视国传舍如弈棋。

直友古耐交，莫问三两个。
玉立君子姿，足以警吾惰。
虚心内有容，劲节老无挫。
荒远亲旧违，得汝乃自贺。

贫妇守蓬藋，憔悴无颜姿。
挈瓶养公姑，肯涉山径蹊。
夫君昵浮响，疏越成暌离。
家欠蚕织具，茹苦宁力支。
叫天天不应，听彼风雨迷。
明月古玄镜，清夜长分辉。
见月如见君，此道惟心知。
造化毋群动，一耦仍一奇。
得耦固有分，失意吾何悲。
绿发已改色，素节难转移。
君有内觉时，伯牙逢子期。

青青北山柏，苍苍南山松。
属彼冰雪姿，无言意趣同。
造物何冥冥，摧以头夜风。
伤心复伤心，忍听风中钟。

濂溪题品非轻许，祗爱亭亭臭味同。
日晚色归霞照里，夜凉香在月明中。
独惭冬叶留寒翠，却笑春花学醉红。
天付清姿尝浄植，曾闻结社有陶公。

耿耿不可忍，相思在东北。
花月以为姿，风露以为食。
取我虞氏琴，一弹三叹息。
泠然不可寻，变为湘江瑟。
湘江深复深，哀哀泪千尺。

流水写清音，青山发令姿。
左右惟所取，囊箧恒相随。
君游且有日，欲访燕赵奇。
此行犹在眼，已作久别思。
君如生马驹，腾踏不可羁。
王良施辔勒，往献白玉墀。
胸中二三策，和扁为国医。
南士方世用，砭针贵适宜。
腰间黄金印，季子何必归。
丈夫轻四海，吾老不可期。
何以为君赠，梅花千里枝。
何以为我报，千首纪行诗。

贫莫客千里，富莫不出门。
迫隘多陵辱，飘飖困风尘。
所以丈夫志，奋翼凌清氛。
一举蹴四海，载举登昆仑。
玉皇顾我笑，众嫭粲以繁。
引酒酌北斗，银河为飞翻。
天姿固如是，龌龊何足云。
鄙哉贫贱者，矫首望余芬。
鹏鷃各有分，榆枋保终年。

紫玉炎天菊，红芽陆地荷。
孤芳群讪集，一笑百忧多。
美味河豚虐，妍姿鸩毒苛。
借渠存警戒，何必辩真讹。

春晚愁偏重，垂头向下生。
牡丹怜与叶，蕙草爱分茎。
悬袋双鱼意，含胎少妇情。
幽姿如冷淡，那敢拟倾城。

本爱真红一种奇，后来紫白自繁滋。
青冠轻举真仙子，彩羽来仪瑞凤儿。
石竹通家分异样，园葵附谱亦多姿。
莫嫌性急难撄触，我以为规胜佩韦。

风流天下真难似，惜向篱边砌下栽。
依旧风情三月在，斩新花叶四时开。
莫嫌绿刺伤人手，自有妍姿劝客杯。
不拟折来轻落去，坐看颜色总尘埃。

金线比方浑未尽，玉函收录尚多遗。
盈盈蜂蝶菩提叶，袅袅蜻蜓菡萏枝。
寒女有针缝不得，山人无衮补何为。
芝茎底事生庭砌，莼叶胡为上井湄。
剪彩不香难作实，垂丝著石便生儿。
莫轻小草沿幽僻，也有凌霜傲雪姿。

藤经剡雪通姿晢，筠度湘秋刮骨清。
两洁不容尘有污，一圆还与世无争。
生来肖貌难为遁，老去挥毫岂足名。
林下好风差自快，忍歌桃叶若为情。

七月景炎炎，金神令初驰。
辰哨掩村墟，挈家向山薇。
左手掖慈母，右手招妻儿。
小人俱世役，谁能抱朝饥。
举头赤日高，茧足荒山垂。
慰老忽喘息，抚婴母啼悲。
吞声各偷生，莫问厉阶谁。
纷纷事轻逞，枭獍忍若为。
性命不直土，杀戮以当戏。
鬼妾充所欢，皇颜色戚怡。
恢恢不罩渠，何辜及林池。
今经用戏地，满目腥风吹。
少陵归草堂，曾叱群小非。
嗟哉夫何言，收拾聊此归。
此归实天幸，团栾如去时。
墙西老桂色，屋南佳鞠姿。
一笑浑未忘，主人旧须眉。
东巷去问安，茗椀重酒卮。
北邻了残获，戒妇中宵炊。
穹昊由此正，礼乐傥可期。
悠悠风尘中，宁不剩四支。
未识衣裳化，何年及茅茨。
昕昏有为命，啜水当如饴。

吴山东南秀，葱郁盘帝城。
西湖据其趾，御气通波心。
余膏被草木，蔚眼皆欣荣。
□晨天宇穆，惠风泛初晴。
春色正妍妙，放怀共扬舲。
中流入汗漫，旷阔无埃氛。
湖光挟山渌，倒射玻璃青。
丝管响空翠，楼观森峥嵘。
献酬杂歌啸，烂漫纷醉醒。
取乐固莫并，兴怀一何深。
缅惟昔三贤，精爽日以沈。
但余画像在，尚想鸣佩襟。
希古秉微尚，崇雅摅恬情。
羌予翳蓬藋，无复企组缨。
淡泊自有得，荣华非所欣。
舍舟纵散策，逸兴生崚嶒。
白云引遐眺，碧岫延深登。
幽期浩无涯，忽到静者门。
长松有令姿，流水无俗声。
绝磴猿可呼，出谷鶑始鸣。
乃知物外境，兹象本不惊。
逝耶初无将，至耶亦无迎。
便将谢尘鞅，兹焉支颓龄。
山鸦接晚翅，落日催行縢。
归欤赋新篇，聊复记吾曾。

西苑宝峰麓，占地宽一弓。
梵放殷青冥，与峰相长雄。
鬼域何方来，包举归提封。
楼钟不敢鸣，僧趋邻寺钟。
径也铁石姿，直欲笺天公。
天高不可叫，虎豹守九重。
六年长安道，往来如飞蓬。
云开日正杲，死草生华风。
青山复入手，尽埽狐兔踪。
鱼鼓发新响，松桂还旧容。
掘地寻泉源，锄荒理菊丛。
桃李一家春，万古无异宗。
玉色十丈𪸩，秀润浄磨砻。
大书付谁氏，千载深居翁。
他年来读碑，病眼摩朦胧。
为碑三夕留，卧听寒岩松。

樗寮先生千载士，草木有谁同臭味。
外无刀斧斫削痕，中有冰霜不老气。
红紫纷纷满上林，我自无心趁桃李。
苏秦张仪自纵横，宠辱不惊鲁连氏。
梁栋峨峨入阿阁，我自无心为杞梓。
杜乔李固自党锢，网罗不及徐孺子。
故家乔木百世阴，有此孙枝能蔽芾。
落去英华植本根，深培不朽圣贤事。
牺尊青黄互翻覆，眼看世事如醒醉。
愿言善保丘壑姿，留取清风在天地。

霜竿操尚特幽奇，直节端如正士姿。
高拂九霄无曲处，古来惟有老天知。

飞而食肉，有此雄奇。
生入玉关，岂伤令姿。

长髯郁然，美哉丰姿。
忍使尺宅，而见愁眉。

南山有雄豹，隠雾成变化。
奇姿惊世人，毛物亦增价。
天上房星浥瑞光，孕成白马而黑章。
为谁容易来中国，风雪天山道路长。
头为王，欲得方。
目为相，欲得明。
脊为将军欲得强，腹为城郭欲得张。
绝怜此马皆具足，十五肋中包肾肠。
嗟予老去有马癖，岂但障泥知爱惜。
千金市骏已无人，秃笔松煤聊自得。
君侯昔如汗血驹，名场万马曾先驱。
山林锺鼎今何有，岁晚江湖托著书。
白云未信仙乡远，黄发𩭹𩭹健有余。
饮酒百川犹一吸，吟诗何嫌万夫敌。
我持此马将安归，投之君侯如献璧。
君侯作诗凛驰骛，八荒满盈动雷雨。
定知此马知此意，独欠老奚通马语。
曹将军，杜工部，各有一心存万古。
其传非画亦非诗，要在我辈之襟期，君侯君侯知不知。

盖头即可居，容膝即可安。
连云大厦千万间，何如壶中别有天。
壶中何所有，笔床茶灶葫芦酒。
壶中何所为，目送飞鸿挥园丝。
窗前祝融老僧竹，壁上九疑狂客诗。
壶中主人知为谁，啖枣仙伯雪鹤姿。
左揽玄微袂，笑移砥柱弄河水。
右拍长房肩，饱餐麟脯倾玉舷。
蓬莱山，在何处，劝君且占壶中住。
不曾上列金马门，也应不识崖州路。
探禹穴，浮沅湘。
脚下尘土鬓上霜，我到壶中如故乡。

仙桂灵椿各典刑，飘飘姿韵激天鲸。
家传八叶盐梅种，诗接三苏父子名。
四海尽将看县谱，一堂那许与文盟。
尘埃不敢相亲炙，且汲渝溪濯客缨。

西都山水天下奇，神嵩景室环清伊。
甫申间气秀不绝，生贤会圣昌明时。
衣冠占数盛文雅，台符卿月光离离。
魏京雄奥压幽朔，游宫御府严天威。
膏田千里翳桑柘，犀甲万旅驯熊罴。
公当缓带名三镇，悬赤继轸承保厘。
追推契遇最深旧，加复雍孟交旌麾。
仁皇一庄龙虎榜，桂堂先后攀高枝。
宦游出处五十载，鸾台骥路俱腾夷。
三公极位固辽隔，五年以长犹肩随。
公今复主凤门钥，仆亦再抚侗台圻。
二京相望阻河广，三径不克陪游嬉。
忽闻干步踵门至，投我十二耆英诗。
整冠肃貌讽章句，若坐宝肆罗珠玑。
为言白傅有高躅，九尹结社真可师。
欲令千载着风迹，亟就僧馆图神姿。
词宗端殿序篇目，滂洒大笔何淋漓。
眷言履道靡充诎，菟裘近邑将营归。
敢云绘素得精笔，愿列霜壁如唐规。
退居旧相国元老，十年还政瀍之涯。
康宁富贵备五福，灵宝盛气如虹霓。
昔年大对继晁董，登科赐第同一期。
紫垣步武既通接，金沙里闬还邻比。
探禅论道剧训对，摩轧太古穷天机。
二贤勋业冠朝省，爵齿官学谁依稀。
今将图画表来世，讵可下客联缨緌。
既蒙月品定人物，不敢循避违风期。
况承开阁厚宾客，富有景物佳园池。
铜驼坊西福善宅，修竹万个笼清漪。
天光台高未百尺，下眺林岭如屏帷。
花王千品尽殊胜，风光绣画三春晖。
六相街中潞公第，碧瓦万木烟参差。
左隅庙室本经礼，右阁宸翰尊星奎。
婆娑青凤舞松柏，焕烂素锦薰酴醿。
石渠飞溜漱寒玉，昼夜竽瑟鸣阶墀。
伊予陋宇治穷僻，姑喜地广为环溪。
楼名多景可旷望，台号风月延清晖。
四时花花不外假，拏舟傲帻联嬉怡。
怀归抚事若饥渴，恨无羽翼西南飞。
人生交旧贵伦辈，情亲意接心相知。
岂无晚秀负才蕴，高谈大笑拘礼仪。
洛中故事名义燕，二毛第一年相推。
洒冠登仕荷天宠，尊君报国当百为。
既嗟大耋盍知止，纳禄谢事皆所宜。
顾方北道倚烦剧，未许解绂披荷衣。
长篇不令负花约，为指风什歌式微。
如羹甘露爽心骨，似柄玉麈亲颜眉。
兰丛虽未长罗宅，菊英似亦思陶篱。
子山已著小园赋，彦伦犹愧锺山移。
聊摅短引谢招隠，肯使猿鹤常惊啼。

欲知慈姥心，看此矶上竹。
四时无改易，一节念幽犹。
蟠根石罅牢，倒影潭心绿。
直恐霜雪姿，化为水苍玉。

圣贤不世出，会合未可知。
朝廷余百年，天将右重熙。
经纶须得人，公为生斯时。
维时秋九月，爽气横海涯。
三叶凋阶蓂，嘉梦符熊罴。
岂特锺岳灵，囊括昴与箕。
夹山州之望，罄竭敢自私。
复疑于其来，释老亲抱持。
道貌莹襁褓，公相乃余姿。
胜衣惜寸阴，问学俱忘疲。
过目已解悟，知妙初无师。
峨冠践场屋，发策趋丹墀。
儒馆聊税息，伟望临华夷。
知公离能尽，荆公每嗟咨。
谓与公所学，展矣无可疑。
所忧异世习，老不见设施。
勃兴得神考，丞弼须皋夔。
公始在劝讲，朝夕输论思。
君臣由一德，协合逾埙篪。
法度日新美，小不遗毫厘。
衔恤俄去位，虚伫同调饥。
迨归不阅岁，再迁居近司。
荆公镇江左，成绩忧废隳。
润色固赖何，可但如曹随。
一朝困𪫺言，补外垂士期。
眷倚晚益厚，爰立兹可期。
先帝遣神游，登用多非宜。
恭默久不言，狙诈事谩欺。
经始稽典坟，利泽覃四维。
反指为虚政，屏弃无孑遗。
勋旧比共驩，东南困流离。
高怀信安恬，国尔关盛衰。
所增在式廓，上帝初耆之。
年来辟四门，比德皆纷披。
群才得汇征，灵光动晨曦。
而公屈方面，疑叹均一辞。
肇此始生日，川至来繁禧。
矧上思肯构，绳墨繄谁尸。
典策备广庭，三节方星驰。
归与庙堂上，百辟劳瞻仪。
步趋谢几杖，康宁见期颐。
阜俗犹{礻是}身，温饱兼惸嫠。
陶冶既礼乐，于变无浇漓。
英声播金石，是皆出人为。
公媲自黥劓，了不见成亏。
庄周肆诋訿，所以尊孔尼。
发挥自公手，千载无沉迷。
邦人申寿祝，稚艾肩相随。
具幸公少留，此语真愚痴。

包橘古云美，扬州地所宜。
名存夏后贡，颂见楚人辞。
云梦分膏沃，璇星散陆离。
洞庭仙壤接，震泽水烟被。
柚酢徒然早，柑黄岂厌迟。
封君千户等，老囿万奴随。
秀萼瑶琼缀，青阴幄幕垂。
朱衣霜傅采，素里露含滋。
弱干金丸重，繁条火齐累。
瓜生先作瓣，蚕老不成丝。
爽味锺寒律，殷姿照夕曦。
清香掩兰杜，真液贱楂梨。
拣选收藏日，辛勤种接时。
壤须来处美，移怕树同知。
朱绿争珍旨，荆湘辨等差。
蹊深比桃静，岁晚与松期。
坛甃龟鼋石，园裁枳棘篱。
讨虫烦钻凿，科冗付蒸炊。
穿井防天旱，禳瘟甚岁饥。
向阳删密叶，伐木树低枝。
有义曾分客，无偷不禁儿。
{片毛}嫌连雨长，老要劲风吹。
满把留长蒂，盈箱藉短茨。
入仓宁愧稻，出汗仅同医。
雅俗传珍惜，深林或弃遗。
稍收先落子，争晒已残皮。
趁市商船急，充庭使驿驰。
公筵荐魁磊，内合送瑰奇。
寄远曾非选，熏藏品最卑。
善生唯计亩，视价旋论赀。
薄探酬来赏，精尝侑举卮。
他年修果谱，应载野人诗。

屈子悼芙蓉，胡于木末采。
谁欤变秋树，水花俨高垲。
本非莲藕类，稍稍具姿彩。
厥植亦匪贞，朝泽暮已痗。
叔世尚浮卉，貌取实故萎。
吾庐百昌戕，一二此根在。
无奈儿女曹，爱之若芳茝。
曾不如荞穄，足用拯疲馁。

我不识渊明，但以菊观之。
白露化为霜，百草忽已萎。
始见南山松，青青虬龙枝。
眷此粲然英，凛有千尺姿。
撷菊酹我酒，倚松哦我诗。
二物足相配，仿佛齐与夷。
遥遥袭世胄，岂无王谢儿。
故是芙蓉花，亦得与同时。

夜卧月一枕，晨漱泉一盏。
斯人世未识，庐阜乃具眼。
片影下岷峨，辟谷谢常产。
何树不可巢，老鹤以意柬。
岏岏九江城，九坡何𡶴𡶴。
碧天落吾手，了无藩篱限。
烟霞争自献，蛇鼠不待刬。
空瓢无余物，非病未足赧。
山如缺一篑，城或少三版。
汝画古所讥，匠事誓终僝。
愚生雾雨姿，皮毛惜文虥。
纷华梯冲来，以道与镌铲。
匣剑藏百炼，帨巾解六绾。
真游辟坦途，尘虑杜危栈。
康董不可觌，觇睨费瞠睅。
景叟无乃是，功行堪论撰。
便堂请丹经，岂必诏青简。
饥从景叟游，不顾八珍馔。
渴听景叟言，焉问九酝盏。
我漫尔其聊，此粲彼亦莞。

华鬓极老态，丑面乏妍姿。
插花已不可，可插唯菊枝。
□□偶有酒，此事竟大奇。
连作数日饮，诗亦未暇为。
忽思往日过，何事马受羁。

两年梦寐记冰姿，再挹丰标胜旧时。
形秽自怜吾更老，味同乃幸独相知。
幽花野竹频移座，薄酒清茶共说诗。
晚色柴门挂新月，玉骢欲上步犹迟。

廊庙端非岩壑姿，慵庵未是可慵时。
浮荣故自无心向，素抱其如有己知。
天上要途终一武，江南绝景已千诗。
欲从远祖赤松子，小待功成亦未迟。

深愧衰残蒲柳姿，忽思同眺万山时。
各将谷雨崖烟写，独许溪鸥野鹭知。
两载再逢怜我老，五更不寐和公诗。
愿闻事业如房杜，一曲清商自尉迟。

鱼龙古仙翁，诸人赖私淑。
五教绍虞敷，六艺极周郁。
邦侯绝相知，异君大雅姿。
胡欲撤皋比，不愿为人师。
老我羽已铩，栖此鹪鹩枝。
君当上青云，阿阁巢长离。

今年五月梅，昼夜雨不止。
及兹七八月，一旱乃如此。
古言了无验，社公饮旧水。
岂其世俗移，难复论常理。
里门分内竟，谁记戊与己。
诘朝始霡霂，渐作霈然喜。
破靴行荒园，沙泥濡足指。
蕉扇戴头归，声类钓蓬底。
有田谷不登，无田吾何耻。
荷锄莳蔬者，告谓土润咫。
芙蓉一二开，红蓼乱纷委。
木落楼阁出，风物甚清美。
偶兹樽酒具，小醉亦可尔。
土木愚顽姿，颓然隠吟几。
天地万古悠，微躯一稊蚁。
区区曷足云，后当知此士。

欲雨雨不堕，谓晴晴无期。
秋阴白日暗，黯淡寒云垂。
华盛不长保，百卉忽已衰。
萧飒枯草中，嘉菊遗妍姿。
渊明但熟醉，不作骚人悲。
悲更盛于骚，俗士焉得知。
感极每欲死，唯酒能宽之。
幸有杯中物，勿惜时一持。

三百年来工五七，追雅媲骚谁第一。
独闻彭城陈正字，向来得法金华伯。
终古不朽语言在，以诗教人人不识。
善学少陵而不为，殆如孟子不言易。
世人往往谈神仙，便欲插翅登青天。
邀寻道士学服饵，朝呼暮吸夜炼煎。
换骨一语曾未悟，未办黄庭修内丹。
俗流无骨但有肉，虾蟆敢竞骊龙先。
姚合许浑精俪偶，青必对红花对柳。
儿童效之易不难，形则肖矣神何有。
求之雕刻绘画间，鹄乃类鹜虎胜狗。
由陈入黄据杜坛，当知掬水月在手。
后生可畏尝闻之，君友何人师者谁。
双井白门浣花脉，实字用正虚用奇。
郁轮袍曲异筝笛，藐姑射姿无粉脂。
梯危磴绝不可近，尚有简斋横一枝。

先生谁解与传神，写向吾诗似亦亲。
文字老坡真学士，丰姿太白谪仙人。
明庭瑞彩陈圭璧，治世奇祥出凤麟。
一道澄清非所凂，湖山暂此岸纶巾。

洛雪一丈冻独鼾，谁其排闼惊袁安。
千载神交两贤令，寄意爱此英姿寒。
马缩龙埋万木折，胸次阳和骨立铁。
纨袴儿曹东风花，不耐春寒能耐雪。

仙姿白雪帔青霞，月淡春浓意不邪。
天上嫦娥人未识，料应清雅似梨花。

石楠岩桂万年枝，方驾分花占四时。
犀甲鹤头傲霜雪，入春犹见岁寒姿。

荀氏八龙，慈明无双。
岂有头与角，可以模形容。
贾氏三虎，伟节最怒。
岂有毛与皮，可以析毫缕。
古人画马非画马，借此绘写英雄姿。
东方角龙西奎虎，天有之人亦有之。
善书画意不画像，妙在托兴如声诗。
点睛飞去果有许，烈裔顾凯亦未奇。
卧龙未飞，睡虎不吼。
一飞鳞虫附之皆上升，一吼百兽闻之悉窜走。
人见此图指点爪牙然不然，我得此图屈伸语默观圣贤。

尧舜上圣姿，犹以学为事。
矧伊匪生知，不学知不致。
可学而不学，是谓自暴弃。
俯首就占毕，又患学不至。
恭惟天地心，无极一生二。
阴阳既已判，太少二生四。
生生滋无穷，科斗积乳孳。
籀篆隶真行，同文或以异。
因继几前王，册府建中秘。
号为蓬莱山，校书及正字。
计资不量材，抱椠剔蠹蘱。
尸优副劣间，颠倒足笑喟。
之子读五车，便腹为箧笥。
合登天禄阁，太一照藜吹。
顾使跧蓬蒿，饭茹宫有侐。
陈蕃扫天下，借曰未得位。
扫我方册尘，我有笔为篲。
雠勘极精审，披阅尽劬瘁。
残火秦坑遗，断简汲冢出。
端倪究盘颉，古初探炎{队/火}。
五十衍蓍爻，九百采稗记。
微吟泣山精，幽啸却野鬽。
净几如我心，暗室了无愧。
老夫敢苦口，曰此艺成易。
点画考讹讹，是亦学之次。
迩年斯道衰，无奈异端炽。
函谷青牛关，洛京白马寺。
敷落帝八言，为国膏肓祟。
杨墨合为一，不仁复不义。
外若示兼爱，实则内自为。
愚民欢趋之，此患恐未已。
儒冠不能辟，拔白立赤帜。
何至畔吾徒，拾此彼之嗜。
太玄岂不奇，甘从高阁坠。
锺山说偏傍，奎运竟跋疐。
洙泗以至今，关洛最为粹。
知艰行尤艰，方寸宜默识。
勿谓周鼎沦，后无汉唐治。
大学久无儒，此亦见大意。
大匠操规矩，不执斧凿器。
当如九方皋，无以色见骥。

维岳武穆王，复雠议不合。
老桧卖中原，神龙困蚁{口替}。
维孟忠襄公，缓兵策弗纳。
清之三京师，万众死者卅。
𪫺党梗国论，孰与噬而嗑。
世事可流涕，循至虞不腊。
秦郑两奸驵，百年棺已阖。
骨朽遗臭在，厥后极茸阘。
岳氏家几传，阳羡溪山市。
故书三万卷，金石烂模拓。
孟氏神童孙，卜宅占苕霅。
诗声鸾凤鸣，众作扫蛙蛤。
猗欤先王公，百战动摧拉。
身在国庶几，心与天响答。
造物报勋裔，纵未黄其合。
各各神仙姿，不受尘土杂。
臭味崇芝兰，情谊笃鹣鲽。
着我珠玉间，鬓蓬愧衰飒。
冷话暗灯火，清宴倒壶榼。
时凭城边楼，同望湖外塔。
二豪马蹄花，春堤厌蹴踏。
而我枯如僧，山肩一破衲。
未甘脱儒冠，萧寺求挂搭。
终不望汉廷，安车聘申盖。
顾独喜结交，勿疑朋簪盍。
同道吻漆胶，开诚去栀蜡。
将相棨戟门，六辔驾群𫐇。
七十返初服，无复韨韎韐。
岂其珠履中，不许青鞋靸。

倾城国色著胭脂，红字兰亭又出奇。
比换鹅书更姿媚，一杯卯酒醉西施。

试问推潮鬼定知，几吴几越几西施。
八千又见阴陵散，十九终存曲水之。
我辈不当争外物，如君可用要人诗。
勉哉往学南山豹，端复深藏雾雨姿。

燕颔英姿宜食肉，羊肠险韵宜剪茶。

君维大雅姿，被服蔼兰荪。
胸次综流略，本本又元元。
手追七子作，凌厉气所吞。
余事到翰墨，藉甚声价喧。
居然难自藏，珠玉走中原。
四年郎省户，小滞当高鶱。
肯来为多士，复除布春温。
力争吾道回，中流收崩奔。
眷言维桑旧，从容驻輶轩。
我亦喜再见，一笑略寒暄。
首诵新诗章，两耳为君尊。
高情殊磊落，俗子何足论。
顾我寂寞地，无物当赠言。
乃复携尺纸，看君醉墨翻。
霜木石共老，野竹翠不蕃。
落笔频申顷，岁晚古色存。
思君时一把，此意期勿谖。

风露浩如洗，渐觉霜气滋。
九日已成旬，黄花烂盈枝。
谁云清香减，清香在诗脾。
诗人亦未老，皎皎冰雪姿。
为我掇繁英，和露三咽之。
此物是寿耐，千载以为期。
一点缀须发，真是麒麟儿。
长大著膝上，彩衣相娱嬉。

凝尘不去鼠行几，划见巨然与千里。
修眉拂略远意开，碎点孤烟树如荠。
髯龙郁郁新翠摇，我觉郑公殊妩媚。
悬知自是栋梁具，岁晚霜雪须饱试。
旧闻北岳锺沍寒，长松造天冰裂地。
苍皮玉骨不受冻，礧砢千丈世绝拟。
谁能为我试貌取，奇姿伟状来眼底。
张君平生饫所见，雅复爱此秀而美。
虽然莫作差池观，老壮险夷同一致。

一似彭城向颍时，重开讲席整冠緌。
青衿喜得新师范，白发能言旧尹厘。
独冷定应非热属，众芳况复异凡姿。
不妨且作回翔意，直上抟扶亦未迟。

本翁十载郡博士，司铎官清亦未迟。
暂屈吴淞湖海气，来看陈桧雪霜姿。
近家聊喜片帆稳，远业当为万里期。
老我柴扉看岑寂，不妨时寄昼溪诗。

雪碗冰瓯荐茗时，萧然相与对幽姿。
一生肝胆何由俗，时有清风披拂之。

酝藉中涵廊庙姿，诗文都好见宸批。
只蒙四字君王宠，虮虱微臣不用题。

南国有佳人，仙姿自蓬岛。
龙绡照明珰，凤钗横贵宝。
新妆试鸾镜，皎皎颜色好。
芳年倏已笄，君子可偕老。
奈何行媒弱，修言弃中道。
洞房暗怊怅，琦璜结组缟。
宁作锺离春，勿学姑瑶草。

眉疏目朗姿圆通，诗书万卷罗心胸。
华阳三茅仙洞中，凤笙隠隠和松风。
薪林图谶呈梁公，朱砂曾青霜雪容。
服之身体飘轻鸿，积金涧泉东复东。
山中宰相那无功，昭阳竟作单于宫。

飘风吹游尘，古道少人行。
泾水化为泥，沧江污吾缨。
嗟余偭工巧，世外陶闲情。
众芳怨芜秽，不忍葹葹盈。
庾领姿皑皑，渭川色青青。
三闾播秋思，九韶铿乐声。
萧然庭宇中，对之成五清。
滔滔扬波者，剑首一吷轻。
灵修党见知，冰霜憺姱名。

梅倚幽岩顶，花开碧藓枝。
了无脂粉态，惟有雪霜姿。
一点香清远，千年树倔奇。
和羹风味在，那许浪题诗。

别岸花孤袅，冰姿带月痕。
波沈花月影，疑是谪仙魂。

横塘清浅藕花开，绰约冰姿绝点埃。
雨过浑疑汤餠试，风生却讶玉山颓。
未经太液承恩去，先向东林结社来。
铨次群芳须第一，妖红丽紫尽舆台。

祝融掷火驱六龙，火轮吐焰烧长空。
彤云挂树凝翠歇，九根灼烂红炉中。
黑菟喘啸风不起，紫蛟嗔卧潜幽宫。
燕然山高倚绝壁，下有凌阴厚千尺。
阿谁琢雪开琼花，贮向玉壶寒照骨。
层冰底下浴蚕虫，口吐茧丝成五色。
冰姿入火热不焦，那识人间烁金石。
苍生病暍死道途，左拥右扇唤不苏。
愿化冰蚕作冰茧，上天下地成冰壶。

大块初分生怪石，曾与不周山作骨。
山崩地缺天柱摧，片石耆姿转奇崛。
娲皇炼石补天工，化作五星成五色。
地下为石天上星，顽质变化生神灵。
一朝天狼啮蚀五星陨，陨石宋野犹有光晶荧。
何人夜负入海屿，错杂昆吾无觅处。
中间块石独{山/欹}嵚，住在锦溪溪上浒。
石润可以砚，石文可以屏。
赑屃或刳鼎，廉栗或劖铭。
不然云母与紫英，否则丹砂和空青。
尔材于用百不适，空有千尺高棱层。
暴流没马不加减，霜降石出不加增。
火不焦，水不凝。
刻桐扣不鸣，饮羽射不惊。
世间至智不能化，而我安敢逃愚名。
人闻愚恶闻智喜，君谓我愚真知己。
筑室招子愿结交，更请柳溪作愚记。
我笑己愚君更愚，世有两愚适相值。
江流东去夕阳西，千古相看只如此。
当年三品不点头，况被旁人鞭得起。

辽海有黄鹤，翛然出尘姿。
结巢青松顶，百丈无柯枝。
磐石护其卵，清露哺其儿。
一朝羽翼成，丹霄恣遨嬉。
夕倦宿月窟，朝饥饮瑶池。
升高忽反顾，昔是今已非。
归来三叹息，尘俗无由知。
焉能与众鸟，碎啄随雄雌。
欲语不可了，复作摩天飞。
仰望邈不及，千载留余悲。

石兰媚幽姿，丛生在空谷。
霜雪冻不死，寒碧秋更绿。
结交薇蕨中，畴昔傍人屋。
山行偶见之，采采不盈掬。
岁久未消歇，怀袖自清馥。
我欲写君心，寄以孤生木。
必有非耳人，听此无谱曲。

峨峨嵩少精，皎皎河洛秀。
东都谁经始，多士传自旧。
骅骝冠冀北，尽在伯乐厩。
于今虽应姓，况我隆准胄。
金闺集群彦，合伴鸳鹭簉。
随风落东南，州县倦奔走。
王谢旧江山，屏幛列千岫。
公来长莲幕，同列得领袖。
殷勤山阴叟，多谢厖不嗾。
三年贺政成，囊封飞剡奏。
胡为靳轩腾，未能脱墨绶。
居然寄百里，芒炎应列宿。
东安杭属邑，民俗朴且陋。
下车日无事，余刃游肤腠。
朝廷重民社，政自不轻授。
沈沙珠吐光，闭谷兰腾臭。
天高元北极，锡马接清昼。
森森琅玕姿，错落群玉囿。
生贤造物意，积善神明佑。
百壶登公堂，祝公南山寿。

至人学道师赤松，神姿逸气心芙蓉。
手五明扇腰雌雄，凭空架铁超鸿蒙。
玉距痕深雕锼工，巨迹千古镇蜍峰。
狂飓怒涛鏁鱼龙，夜醒月凉水笙镛。
骑吏无鞍鸾鹤从，朝侍玉堂朵云红。
天乐隠隠声彻空，俗耳可闻不可逢。
渺视齐州等蠛蠓，沧海有时扬尘风。
独此琼馆留人封，神仙之说非梦梦。
士民尸祝社稷同，椒醑鞠{月卺}瓜枣供。
余非紫阳山人翁，若为诗之铭新宫。

眉目真如画，英姿迥不凡。
识高能择主，功大不胜谗。
马革忠何壮，壶头怒尚衔。
谁甘骑款段，长服野人衫。

吾闻神骏之肋十有五，雄姿矫矫腾龙虎。
四蹄踣铁尾捎风，藐视昆仑薄玄圃。
何时历块误一蹶，弃置荒林翳榛莽。
思昔先朝十二闲，駓骃骐骆充其间。
此马当时最倜傥，流沙万里来函关。
祇今沦落归人世，何人保养思终惠。
髯龚前身李伯时，殷勤染翰怜权奇。
崚嶒瘦骨见者叹，度越驽骀犹万万。
天上房星久已空，此图此马俱难逢。
主人爱图如爱马，收拾瓌文为模写。
我知髯龚欲画时，天地黯黪风烟悲。
离离禾黍今如此，谁识羸骖真𫘧駬。
明年野外春草平，瑶池八骏还争鸣。
此时更倩髯龚笔，一扫𥬞云龙八尺。

霜松无悴色，春花有余姿。
勿以春花妍，弃彼霜松枝。
悠悠风尘中，始见达士奇。
公田可种秫，弦歌聊尔为。
意倦即归去，五斗何能羁。

桑田变沧溟，黍宫杂蒿堇。
霜台得奇葩，谁寄天津隠。
褰帷窥董园，拨根认洛坟。
亭亭一萼春，风露洗尘坌。
朱缨粲赤瑛，绛蜡照红粉。
庄严富贵姿，漏泄造化蕴。
主人戏斑衣，领客醉芳酝。
乔梓森南山，知谓游隠弅。
缀席已形秽，哦诗谩营吻。
起舞呼乌乌，君当恕杨恽。

忧来感人心，把菊行东篱。
悠然南山句，忆此删后诗。
诗亡绝遗响，菊在余幽姿。
麟洲有达士，与菊心相期。
左揖隆中老，右揖绵上推。
泛此忘忧物，聊以供吾私。
真乐未易识，胜事空自知。
金风摵摵鸣，金英粲粲垂。
我欲从子醉，不羡高阳池。
焉知义熙后，此会非今时。

种菊东篱下，菊密荒疏篱。
掇英浥坠露，想像渊明诗。
猗嗟子龙子，磊落山林姿。
钦翘二三客，异郡同襟期。
而我何为者，俛首供丁推。
宁复饮我酒，欢饫均嬿私。
乃知意气合，岂计新相知。
蹇予久衰曳，素发飒已垂。
何能借九翮，一朝奋天池。
但当对菊饮，与君赓醉时。

雾豹文章野鹤姿，黄冠晦迹浙江涯。
携家拟就鹿门隠，奏赋何期狗监知。
触热问涂行有日，排云论事岂无时。
太平上策须倾倒，更忆崆峒麦熟诗。

云拥千溪断，霜溪万壑衰。
自从回煖景，依旧是春姿。
晴日云千叠，东风雨一池。
还他新岁好，似我少年时。
锦水桃千障，巫山柳十眉。
时同天一笑，不敢恨衰迟。

正色无妩媚，大道无狭斜。
所以松柏姿，不作桃李华。
朱弦已久寂，蛙黾徒相夸。
怀哉古之人，此意尤可嗟。

渭川竹千亩，敷翠何森森。
谁云冰雪姿，中有春风心。
取为昭华管，吹作黄锺音。
相期在大雅，一洗哇俚淫。
持此阜民物，岂特薰风琴。

老树号北风，索索落枯叶。
越水多风涛，可望不可涉。
异地不异情，同此江月明。
江空少飞雁，莫寄芳洲蘅。
寸心逐寒潮，日夕流曲折。
愿保青松姿，相期在霜雪。

有美人兮山之阳，步秋翠兮搴孤芳。
姿绰约兮莹冰霜，珮珊珊兮摇明珰。
婉相顾兮袂载扬，闻语笑兮春风香。
口授余兮长生方，将俾尔兮寿而康。
黄鹄舞兮白云翔，殷空半兮鸣琳琅。
隔一水兮遥相望，欲往从之兮无津梁。
天风吹发兮毛骨凉，万籁发兮响笙篁。
恍身世兮俱相忘，惊梦幻兮意自伤。
觉山川兮阻且长，感游子兮思故乡。
白露滴兮月在床，五湖秋晚兮木叶黄。
兰可佩兮荷可裳，仰天一笑兮歌沧浪。

泽国秋早凉，谿山喜招诱。
扁舟以遨游，嘉与同志友。
菡萏池百弓，花竹园五亩。
左映碧浪湖，右带浮玉阜。
当年经鉏翁，依水开户牖。
游鳞习吾伊，飞鸟谢挥手。
牙签卷三万，散漫今何有。
斑斑屋壁间，仅见诗数首。
万事正如此，何以图不朽。
得丧类蕉鹿，功名等刍狗。
古今聊复尔，纷华亦非久。
人生匪金石，安得百年寿。
矧余蒲柳姿，发白惭老丑。
蹒跚笑鳖跛，缓慢羞牛后。
因循负壮图，漫浪若聱叟。
鸥盟倏焉聚，一笑夫岂偶。
溪翁馈鱼蟹，野老分莲藕。
高咏甫里篇，满饮乌程酒。
清狂君勿嗤，嵇阮未易不。
蘋风送回桡，残虹挂高柳。

矮屋病秋暍，内热烧中肠。
濯濯雨露姿，心眼生奇凉。
乡来翕翕威，奄忽归何方。
天时且如此，人事安可常。

风行万里道，冰落千仞渊。
草木凘欲尽，寂寂无华妍。
彼美含章姿，炯炯方孤鶱。
始知春风心，元在天地先。
六阴忽已复，生意森无边。
因之得道妙，花与诗俱玄。

去郭仅数里，岩关忽深秀。
人工莫窥测，天巧自成就。
瑶草覆蓬莱，箭砂藏勾漏。
如入万宝山，如坐群玉囿。
赑屃撑巨鳌，回翔舞飞鹫。
肉醉猛虎卧，雷轰懒蛟走。
远绝人世尘，静阅古今宙。
或若赴壑蛇，或如回顾兽。
喷者如鲸呿，{口岂}者如龙吼。
诡然足变幻，不可穷步骤。
土清多芷兰，石瘦少薪槱。
松柏森古姿，寒暑不得寇。
风静柳新梳，云收山免胄。
石镜磨古诗，玉钗泻寒溜。
郊原遍红紫，川谷成锦绣。
玄猿叫老木，石乳滴嵌窦。
寺建开平初，亭创宣和后。
客屦踏花香，僧衣卧云绉。
碧萝暗雨意，绿阴靓春昼。
高吟领景趣，玩物惊节候。
晴箔收早蚕，烟蓑正初耨。
暇日多胜游，嘉宾从贤守。
歌声振林木，妆影摇涟甃游。
鸟啼觉山静，湍急和云漱。
清谭杂觞咏，骑竹喧童幼。
乌丝扫奇句，碧筒汲春酎。
千里嗟漫浪，一醉成邂逅。
莫采西山薇，莫歌南山豆。
满泛一盎春，持介百年寿。
万壑天籁清，我琴不须奏。

金华高哉几千丈，翠壁重峦不可上。
上下飞潜灵液通，朝暮烟云姿万状。
我闻元女蟠金鼎，至今遗粒犹可饷。
又闻仙姑驾银鹿，至今瑶田印层嶂。
金华本是东南奇，未数剑门天下壮。
有时笙箫响青云，犹疑幢节迎仙仗。
自古长生端有术，飘飖群仙尚无恙。
祗今洞天双龙飞，何处华表声清喨。
谁将此山真面目，尽收奇伟归圗障。
居然冈阜北堂前，未须屣履勤敖放。

风姿欣邂逅，彼此略寒暄。
为客那知老，相看不忍言。
湖鱼朝上市，驿鼠夜穿垣。
共尔添贫病，攅眉说故园。

仙根曾就华峰移，净引湘波出浴妃。
龙？先皇三字在，燕居旧尹一清非。
风檐揺影凉姿媚，月槛迷香冷艳肥。
平展水天菱唱逺，竹山苍翠自成围。

土城聚落界西东，业在浇畦夺化工。
接死作生滋夜雨，变红为白借春风。
几家衣食花姿异，两岸园池地势同。
病叟扶锄锄晚照，前身莫是槖𫘞翁。

绿罗摇曳郁梅英，袅袅柔条韡韡金。
荣萼有光倾日近，仙姿无语系春深。
盛传覆第承华喻，别纪遗恩芾木阴。
晚圃甚花堪并驾，周诗明写友于心。

弄粉调红抹野姿，寂寥谁抱远书思。
妆凝彩日含朱粉，艳染光霞拆紫丝。
守戍自知身是女，发祥谁见树生芝。
晚桡歌断何人望，遗得天随醉后诗。

后土花呈绝世祥，瑶姿琪艳著惟扬。
一株独擅无双誉，六月重开有异香。
描作画图尊地产，酿成花露敌天浆。
朱阑几曲围丛树，珠络悬虚翠凤翔。

翠叶层敷楚茝苗，谁将绮石养清标。
幽姿晴待光风转，熏草寒禁艳雪消。
一干数蕤香不足，重栽百亩魄难招。
零陵虽是名堪托，无事因花忆晋朝。

天机雪锦织鲛绡，艳朵亭亭倚画桥。
无垢自全君子洁，有姿谁想六郎娇。
翠房分菂莲须褪，玉藕抽丝暑叶摇。
花里不妨呼净友，采香须棹月明桡。

鬬雪轻微吐粉蕤，同开结约是酴醾。
玉英递韵埋深叶，檀蘂分姿袅别枝。
无力可延春色住，有方曾著药名遗。
花空风转薰弦院，红柱棚欹{艹忧}乱垂。

谢了还开肯悟空，一年三十六旬中。
相看谁有长春艳，莫道花无百日红。
酡风倚娇承舞雪，瘦枝扶力借柔风。
四时常吐芳姿媚，人老那能与此同。

篱笆雨过晚阳红，碧衬秋空点染工。
河鼓星高锺异卉，铢衣烟靓袅西风。
香挼茜彩涂姜色，蔓引凉姿入豆丛。
为药尚犹分黑白，此花岂与易羊同。

瘦倚西冈石圃阴，玉容忽抹艳妆深。
染春应借东君手，眩眼曾疑北客心。
霞吐丰姿情脉脉，雪遗香影梦沈沈。
粥饧风景清明近，错认庐山种一林。

素质盈盈绿盖张，肯同媚眼醉斜阳。
俨然玉井风姿异，无此冰壶月色香。
天地一空谁染着，水云十里自清凉。
东林结社流芳处，还有池亭傍上方。

生为矮屋女，本乏超世姿。
苟焉执丝枲，安得组绣奇。
人各爱厥子，骄养随所宜。
今晨嫁朱门，装束弗适时。
尊嫜不厌拙，邻曲莫见嗤。
或有劝我言，学扫长蛾眉。
妾妇前致辞，拙性不可移。
谁能事膏沐，随人作妍媸。
采采南涧蘋，心事涧水知。
在家尽子职，为妇尽妇仪。
如何织锦字，更制回文诗。

偃蹇当风松，四望无宁枝。
茑萝空自纒，鸾凤非所羁。
固乏栋梁具，聊耸岩壑姿。
岂无深林柯，百尺悬旌麾。
下有千岁苓，勿使行人知。

谁家一树銕斜欹，的皪踈花出短篱。
黄叶久随风卷地，幽姿当与雪同时。
白头朔漠穷苏武，瘦骨西山饿伯夷。
三嗅清芬一杯水，徘徊无语笑掀眉。

聘得深村玉雪姿，力胜杵臼案齐眉。
笑他老大専房宠，犹把房帏比旧时。

相公潭水清于玉，翠屏四面环书屋。
石梯幽幽登苍崖，老树晴烟千顷绿。
好花对人无俗姿，春色盈盈囿虚谷。
归来庭院碧参差，八窗玲珑有修竹。
先生长啸临清流，茱萸辛夷香满洲。
浪呼迪辈偕春游，绿醅深注碧玉瓯。
我醉起舞相劝酬，愿祝先生相业侔伊周。
运留侯帷幄之筹，横莱公野水之舟。
莫负苍生望安石，东山高卧凌清秋。

士习与世换，一堕不自持。
宁如二女子，至性不自移。
人之能为人，所惧大节亏。
吾父死汝手，吾身岂汝随。
匪云随我节，义合同其归。
空山雨流血，白日寒无辉。
女子有是哉，道旁为嗟咨。
北风飒万类，始见青松姿。
有女焯其行，发潜可无诗。
死其身不顾，身后遑所知。
伤心复伤心，风味日以漓。
寄语读书者，曷不愧于斯。

人生天地间，一死非细事。
识破此条贯，八九分地位。
赵岐图寿藏，杜牧拟墓志。
祭文潜自撰，荷锸伶常醉。
此等蜕浮生，见解已不易。
齐物逍遥游，大抵蒙庄意。
圣门有大法，学者必孔自。
知生未了了，未到知死地。
原始则返终，终始本一致。
后来得西铭，精蕴发洙泗。
吾体天地塞，吾气天地帅。
一节非践形，终身莫继志。
舜功禹顾养，参全颖锡类。
伯奇令无违，申生恭不贰。
圣贤当其生，无日不惴惴。
彼岂不大观，何苦勤兴寐。
吾顺苟不亏，吾宁始无愧。
人而有所忝，旷达未足智。
卓哉居士翁，方心不姿媚。
蒙谗以去国，七年无怨怼。
风雨三间茅，松楸接苍翠。
斯丘亦乐哉，未老先位置。
宇宙如许大，岂以为敝屣。
当其归去来，致命聊自遂。
天之生贤才，初意岂无为。
民胞物同与，何莫非己累。
君方仕于朝，名高贵所萃。
乾坤父母身，方来日川至。
西铭一篇书，顺事为大义。
请君观我生，姑置末四字。

炎图启丕运，皇路熙以平。
蜿蟺发令姿，有美洵一人。
鸿藻舒朝华，大音锵韶钧。
黼珽丽三阶，火龙昭紞纮。
桓圭殿南服，熊旗被金城。
瞻彼鹑为火，翼轸宣其精。
祥鸾舞瑶席，鸣凤翔娲笙。
孟冬兆阳气，西北无浮云。
驾言酌春酒，可以写我情。
扬旍下祝融，躧履朝泰清。
嘉猷扇九垓，还以邃古淳。
君子保金石，所以永国成。
纯嘏锡千岁，绵绵赞休明。

黄河流活活，太行高巍巍。
王屋山以东，百泉山以西。
邹鲁盛文献，燕赵多雄姿。
右摩泰山碑，左蹑函谷泥。
郏鄏吊周公，曲阜拜宣尼。
或登广武叹，或上北邙悲。
平生几两屐，汗漫以为期。
绝交天下士，要为男子奇。
吴会偏王业，中原隔遗黎。
安得与黄鹤，比翼天上飞。
江河异风景，击楫感且欷。
阳运遘百六，兴否俄推移。
桑田变沧海，楚囚发孔悲。
我本槛车客，为我解絷维。
青蝇附天骥，万里相追随。
人生尚行乐，矧复新相知。
周道思下泉，王风怀黍离。
富贵岂不愿，忧患那自持。
人命危且浅，忽若朝露晞。
长恐折我轴，中道欲差池。
去我父母邦，我行且迟迟。
听我远游曲，寄我长相思。

起师哭玄元，义气震天地。
百战奋雄姿，脔妾士挥泪。
睢阳水东流，双庙垂百世。
当时令狐潮，乃为贼游说。

长风驾高浪，偃蹇龙虎姿。
萧条犹在否，寒日出雾迟。

今吾抱何恨，恨无匡复姿。
含笑看吴钩，回首蛟龙池。

骐骥出大野，天姿非权奇。
俄然病槽厩，筋力不克施。
世人不识马，共以驽骀期。
刍菽不得饱，膏砭不得医。
伯乐闻骥病，中心始怀疑。
及观果无妄，引衔脱其羁。
骐骥心感激，双瞳雨淋离。
怀恩未能报，举声一鸣悲。
马得起此疾，上争灵乌驰。
朝出扶桑野，暮扳邓林枝。
追随日月下，独立寒且饥。
此力岂足诧，愿酬主人知。

山茶花开菊花紫，青桂童童立花里。
柔姿翠干已可怜，更傍幽丛看花蕊。
山僧揖我临阶坐，眼到栏边心即喜。
便欲携归种郡斋，忍令此地风烟埋。

纷敷北轩植，移㔉来中园。
微雨一飘洒，咄咄芽蕊繁。
轻黄吐双蕉，寸碧罗丛萱。
更怜二棕榈，远结蜀土根。
清风落檐楹，翼羽何翻翻。
惟此松竹姿，洒然出尘昏。
众芳自争妍，正性中独存。
愿秉岁寒操，翠色蔼君轩。

人皆种花我种柏，为此劲性寒不易。
三春虽怜少姿媚，岁暮方看霭颜色。
南堂之南可数到，列树六本翠磔磔。
安得驿使向姑苏，持以赠君比明德。

夙昔诵佳句，跂予慕高风。
何意忧艰余，邂逅此相逢。
君初应府辟，捧檄来自东。
引车穷檐下，眷然顾微躬。
姿表穆以秀，纯德信内充。
乃知文章作，中与性情通。
煌煌新诗章，垂光照昏蒙。
启椟挹荆璞，引莛撞景钟。
高篇屡云阕，远思殊未终。
譬如巧琴师，哀弹发丝桐。
中有冲淡意，要以心志穷。
顾惟昧者听，莫辨征与宫。
安得牙旷手，提耳发其聪。

势利跃谄子，声名走夸儿。
我于二无一，世固背以驰。
君从江海来，面有潇洒姿。
朝廷多旧游，绝迹不复追。
足音三及门，乃得众所遗。
长篇烂盈目，清远谬见推。
将非乐闲放，独与静者宜。
何以谢嘉况，湖山有前期。

久雨地气泄，百草日以滋。
勃然翳我圃，积茀不可治。
遂令萧艾质，唐突兰蕙姿。
鸿鹄不肯下，跳蛙恃而嘻。
长林困缠绕，萝蔓郁四垂。
青云避蒙密，白日为蔽亏。
久与人迹绝，阴有物怪窥。
涉秋月既仲，薙人事芟夷。
援斧一挥拂，榛芜为之披。
俯怜蚁穴乱，坐听虫响移。
濯濯行树色，涓涓佳菊枝。
凉风自西来，众叶光参差。
墙堵豁已去，南亭见华榱。
却下走直道，无复蛇虺疑。
维此峙嘉堋，饮射之所施。
循玩失前秽，放怀得新怡。
如昔汉初定，礼法坏不支。
叔孙刬秦弊，树茅绝其仪。
皇皇天子庭，一旦罗尊卑。
表位肃以整，衣冠纷陆离。
圃也不足道，拔邪亦由斯。
作诗试永歌，愤涕下交颐。

日君同里闾，杖履数相过。
靡为不吾咨，有唱必君和。
春风南陌游，炎月北窗卧。
贪从德义乐，不觉岁月破。
而君宦游者，动足落羁锁。
襄城虽近邑，去局有重坐。
子来诚独难，我往义当果。
时天雨方霁，绿树垂{禾袲}{禾袲}。
策马望城郭，青山映烟火。
解衣尘虑清，垂箔月华堕。
怜君九品贱，志尚勇不挫。
乃云曹事简，经史日自课。
出诗且百篇，语法就平妥。
相别不满岁，美誉亦已播。
顾惭糠秕姿，几不见扬簸。
投章匪云报，亦用警庸懦。

洛阳奇卉兼四方，妖姿冶艳争春阳。
蔚然幽佳独凌霜，中岩无人閟寒芳。
山翁穷搜㔉青苍，名园得之为辉光。
护以雕阑面朱堂，叶敷瑶碧丹华扬。
我今蓬茨蔽短墙，愧尔佳植空埋藏。
骚人托辞兴端良，辱赠顾德岂所当。
角弓之诗不敢忘，与君岁暮扬芬香。

弱岁抱衰病，掩关卧园庐。
端居寡人事，永日惟对书。
得花辄手植，生草每自锄。
最怜修竹姿，擢干青玉如。
添栽岁岁广，翠色满窗疏。
起坐一堂内，乐此不愿余。
偶来从吏役，幽事日以疏。
出门何所见，扰扰尘中车。
素怀就湮没，有恨不可摅。
尚念禄仕微，欲返复踌躇。
高贤侍天陛，文章冠严徐。
迹虽台省游，志慕江湖渔。
凤皇览辉下，阿阁正其居。
顾惟蒿艾翮，分甘侣田𫛪。
因诗益自警，庶不忘厥初。

炎风得秋亦已凉，喜抱尘策罗南窗。
策中古人不可见，独咏君子予心降。
高文大论日倾吐，响快有类钟应撞。
却嗟吾侪多暇日，俚谣暴谑何其咙。
驱车正得我所念，起具肴蔌陈杯缸。
自怜愚戆接豪迈，蔽履乃与华冕双。
圣经王道有本末，斟挹醇粹挥其尨。
须臾上下今与古，武库千矛𫓩。
疑怀滞义一开豁，有如暗室来明釭。
冯侯抗议亦殊健，短钩长{缶丕}相撑𪭢。
介卿后至语闲暇，偃载戈甲韬旌幢。
弱弓枉矢尚何用，久已束手甘避逄。
是时君有山阳役，扁舟已具河之矼。
朝吟淮山翠扑扑，夜梦楚水鸣淙淙。
轩然欲去坐所惜，文字雅正姿信悾。
行年三十不得饱，况有荐道登朝邦。
遂令奔放不自敛，欲旅渔钓终湖江。
朝廷揽贤无远近，北尽漠塞南岭泷。
如君才大齿且壮，安可推亮而居庞。
功名得时看树立，岂若都尉眉空厖。

少乏经世才，引分甘自置。
不意田野姿，尚为轩冕寄。
三年太学馆，饱食无所议。
京都多贤豪，出入许陪厕。
时从骑省吟，或就步兵醉。
低回众人内，自谓处身智。
耽耽秘书府，实待才俊地。
乃昏落其间，众口沸嘲詈。
茫如触骇机，狂顾不知避。
忽逢故人来，一道平生志。
归心西南飞，劲疾霜后鸷。
远惭龙阳隠，近愧葆光吏。
诗以谢诸君，颠冥非吾事。

端居无所聊，稍复治文字。
南堂冬日明，窗户暖可喜。
图书罗满前，意览不由次。
聊收静者趣，以乱忧人思。
亭亭当轩竹，使我长叹喟。
封植苦不早，颜色颇憔悴。
劲节亮不改，虚心如有迟。
缅怀江夫子，循道久不试。
邈然高简姿，不受世俗累。
一官才复进，左谪良何亟。
德义我所珍，轩冕安能贵。
长啸汝水滨，浊醪日自酾。
效陶有新篇，翼孔著高议。
弦琴坐虚室，默与古人值。
显晦一其心，淡然天淳粹。
思之不可见，暑谢寒已挚。
谅非对此君，兹怀何由慰。

霜风动修竹，寒月照广庭。
此夕南堂客，得无羁旅情。
束书万里外，徒步游上京。
岂惮行役劳，所期功与名。
高文日以丽，经义素所明。
顾我顽钝姿，无以延英声。
衔哀谢时好，守拙伏茅衡。
伫君取高第，光华慰友生。

禀此分斗姿，用舍在所激。
翻跳巧相中，一败躯命掷。
晨鸡鸣不渝，霜隼时乃击。
既无一二效，岂不愧肉食。

昔予有行迈，辱赠猗兰辞。
今我复来游，重贻黄鹄诗。
兰以喻芳洁，撷佩正所宜。
鹄以兴翅邈，鸾皇共追随。
句成自有法，意厚良不訾。
投非所当授，乃反骇且疑。
兰生深林间，蔼然抱幽姿。
鹄有江海志，孤轩谢羁雌。
残折兰色改，跂尚鹄性悲。
愿君两置是，逍遥以相期。

岁丰讼滋简，拙守容晏眠。
起来视云景，春意亦已鲜。
驱车望南城，精庐屹当前。
华堂坐沈邃，迟日步暄妍。
流览高僧壁，稽首金像莲。
即事岂非适，感怀良慨然。
宫藩与乡闬，早接二公贤。
高文炳群宿，大论倾长川。
尔来曾几时，急景凋朱颜。
从容味真理，萧洒赋高篇。
岂无安民策，坐惜成弃捐。
尚期雅正音，入和薰风弦。
余本岩壑姿，台阁缪见延。
渊明亦有言，误落尘网间。
命固有行止，理非可控搏。
素髪纷已垂，行当挂吾冠。
侧闻治林圃，栽插及晴天。
芳芽吐膏壤，柔条擢暖烟。
光景非我力，为君导鸣泉。

池上朝来玉露零，檀心先向日边倾。
侧金巧样新成盏，蒸栗温姿始号琼。
芍药未应推艳品，牡丹须合避姚名。
秋花碎琐谁能数，醉眼逢君亦自明。

英秀锺河岳，生来号圣儿。
虽云年尚小，不待学而知。
博古通今识，超群迈秀姿。
浩然食牛气，非若聚鱼嬉。
祖莹耽书日，甘罗入相时。
看看头角长，身到凤凰池。

蜀江洗妍姿，万里献君王。
君王不我幸，弃置何怨伤。
君王要宁胡，借问谁能行。
女伴各惧怯，畏此道路长。
慨然欲自往，讵忍别恩光。
倘于国有益，尚胜死空房。
行行涉沙漠，风霜落红妆。
得为胡阏氏，揣分已过当。
单于感汉恩，边境得安康。
一朝所天死，掩泣涕沾裳。
胡俗或妻母，何异豺与狼。
仰天自引决，爱此夫妇纲。
大忠与大义，二者俱堂堂。
可怜千古无人说，只道琵琶能断肠。

去者日以疏，留者日以老。
沉忧能伤人，玄发坐成皓。
人生固应尔，要亦何太早。
携持玉雪姿，故敢弃远道。
苍天行悠悠，白日照杲杲。
安得以妾肠，化作君墓草。

梅花瘦而贞，霜磨雪折骨愈奇。
山矾清而野，桃李场中不肯移。
梅也似伯夷，矾也似叔齐。
水仙大似孤竹之中子，不瘦不野含仙姿。
人生但愿水仙福，梅兄矾弟真难为。

有人储书塞中肠，不能奋发为辞章。
亦有英姿限时命，坎坷名不登文场。
吴子妙年即秀颖，只字过眼终无忘。
文如翻水溢万斛，昼夜不舍流汤汤。
于今东南聚隽彦，奭然一发能穿杨。
二十脱颖客毛遂，名登十九能低昂。
亦如列宿二十八，有救天毕施之行。
况子平生志远游，块坐已能穷八荒。
从兹北上有历览，径到洪河经吕梁。
青徐平野望不极，半万里程趋冀方。
君不见龙门探奇气益壮，文豪千载同翱翔。

茫茫秋水波，灼灼芙蓉姿。
采之不盈匊，及此行乐时。
阳鸟来南翔，玄鸟将西归。
羁旅独牵营，泯默生穷思。
美人不可见，长歌以自怡。

娇红淡粉逞春姿，好手移来一两枝。
见说此花三十种，只消莫画醉西施。

蔼蔼抱幽姿，幽人得自怡。
爱之似君子，好不在花枝。
浊世已如许，香心终未衰。
窗前堪作伴，闲读九歌词。

弄玉飘飘仙女姿，凤凰低舞久相期。
箫中应有别一曲，飞出青天影外吹。

雾质烟姿雪月心，凌波无迹似多情。
试听谁在湘江上，仿佛秋风曲数声。

我忆我父在日时，叱我痴钝无天姿。
旦旦灌溉仁义泽，灵台豁然开光辉。
夙劫孤露命浊世，王事鞅掌生无期。
一忆父母教我语，逃罪无地死亦迟。
呜呼三歌兮泪淋漓，君父不在倚赖谁。

鱼头公子冰雪姿，根柢忠信华文辞。
乃翁手植岂无意，贞固已作层霄期。
气含芝术体松柏，容成山下神仙宅。
清阴冉冉生庭除，绿雾纤纤护琴册。
风檐对语如索诗，君家伯仲谐埙箎。
养成材器丰且硕，蓄泄云雨蟠蛟螭。
黄州谪臣坐诗累，杳杳蛰龙空九地。
苍根留取千载芳，何物丑秦盗名字。

闻君有奇气，千岩在胸中。
岁晚携甘旨，归以献乃翁。
乃翁松柏姿，深村侣樵农。
风尘了不识，七十颜如童。
举桉各华发，抱孙戏花丛。
境闲意易足，食淡神常丰。
乃知世网外，宇宙皆空同。
仰山千岁酒，彩袖围春风。

文姬别胡地，一骑轻南驰。
伤哉贤王北，一骑挟二儿。
二儿抱父啼，问母何所之。
停鞭屡回首，重会知无期。
孰云天壤内，野心无人彝。
凡物以类偶，湿化犹相随。
穹庐况万里，日暮惊沙吹。
惜哉辨琴智，不辨华与夷。
纵怜形势迫，难掩节义亏。
独有思汉心，写入哀弦知。
一朝天使至，千金赎蛾眉。
雨露洗腥瘢，阳和变愁姿。
出关拜汉月，照妾心苦悲。
妾心倘未白，何以觐彤墀。
狐死尚首丘，越鸟终南枝。
如何李都尉，没齿阴山陲。

九锁绝人寰，一嶂耸天柱。
自从开辟来，著此洞天古。
奇石千万姿，元不费神斧。
帝𠡠守六丁，山夔孰敢侮。
白昼中冥冥，游者必持炬。
或绚若霞敷，或蹙若波诡。
或竖若旌幢，或悬若钟鼓。
或虎而爪踞，或凤而翅舞。
异状纷献酬，清音起击拊。
不知金堂仙，恍惚在何许。
褰衣下侧迳，层岚结琼乳。
迳极罅转深，幽潭蓄风雨。
劣容童竖入，恐触蛟龙怒。
凛乎不可留，长啸出岩户。

深林澹孤芳，一洗桃李姿。
采采坡云暮，持之欲遗谁。
故人青云端，或在江海涯。
青云达者路，江海幽人期。
有如一种兰，升沈亦殊岐。
南宫香满握，谁使纫湘累。
客笑试问君，君曰数所为。
嗟予偶阅理，焚膏自童时。
功名千载芬，白首心已违。
富贵倘贻臭，不如贫贱怡。
吾生吾自断，为谢君平帷。

有耳不听下里巴人，有手不写剧秦美新。
天生灵物寄我体，可惜秽弃同埃尘。
清风百世希文老，一字流传今是宝。
谁知堂堂伯夷颂，曾借春晖发枯槁。
韩子也复英雄姿，冰寒斗峻余文辞。
吹嘘自起北海隠，脍炙聊慰西山饥。
天荒地老精灵在，处处江湖红散彩。
青离孔氏忽自归，今遇龚侯如有待。
世情爱古兼爱奇，书奴满眼非吾师。
请君焚香盥手拜此帖，归洗人间儿女痴。

源公作诗可怜生，亦有谡谡山林声。
见说丰姿委缣素，霜颊黛顶照人明。

书窗媚幽独，万竹真我仪。
冰霜茂摧挫，生意自有时。
斐亹弄月阴，挺拔出风姿。
凤吟逐神郁，春笋效珍奇。
山林足膏雨，土脉润以肥。
震雷摇蛰虺，千根同发机。
迸芽带珠露，裂地拆伏龟。
开窗见罗列，茧栗出扶藜。
艰难或避石，奋逸或攒篱。
森森麞鹿角，重重虎豹皮。
地力既莫御，天工亦不迟。
志气凌青云，风节比伯夷。
讵容荐清酒，但可供清诗。
呼童窃取小，不敢言馋饥。
含壳全其真，活火汤瀹之。
知心三两人，一樽留晚曦。
锦{衤朋}去什袭，玉版参吾师。
似为伤恻隠，直是慰肝脾。
几为造化盗，何必邻童窥。
作桥周曲意，煮箦又何痴。
惟应厚墙壁，高插数丈篱。
护成碧琅玕，长似冰玉儿。
吾闻北人说，洛下价不低。
千金买一束，掉头更还疑。
南方信多此，吾党苦不知。
入山三尺童，俄顷满檐归。
作羹厚于菜，入市贱如泥。
敢为此暴殄，只为不思惟。
昔在燧人前，真风犹未漓。
人间珠抵鹊，天下凤为鸡。
南方即此宝，南人独尔迷。
朝吟渊明菊，夜诵首阳薇。
悠悠今古人，无复知德希。

造化运可见，浑天何用仪。
日月转两毂，阴阳分四时。
化育出万形，加之成气姿。
倚筇看生意，莫测其神奇。
和风随土至，膏雨著物肥。
千红咸竞晨，万玉亦乘机。
深深起蛰龙，一一破伏龟。
险不畏臲卼，难不避石藜。
启荆披瓦砾，撑屋触藩篱。
头头出兕角，身身水犀皮。
大方欺小弱，尖先后止迟。
不知水先颊，游客戴鸱夷。
六经无此物，昉见韩奕诗。
韩侯富贵人，何况贫儒饥。
咏形兼咀味，东坡韩退之。
长镵君莫讶，容我踏朝曦。
内戒𢭏虀妇，外征老圃师。
留先凤凰止，勿积蜜蜂脾。
味既不可极，斑亦勿再窥。
待尔林下友，一洗胸中痴。
清风翠阴动，羽扇日接篱。
此时林下客，何以并其儿。
作未争长日，滕高陵薛低。
一旦并夷齐，兄弟无相疑。
庭前耸矛戟，栖鸦犹不知。
斜阳遶三匝，疑事不能归。
岂徒固吾圉，且不染尘泥。
此儿真世宝，何必他谋惟。
古来贵高上，盛德恶浇漓。
宁令烹不鸣，勿杀全德鸡。
莫言一林竹，此路终不迷。
何必趋青琐，亦胜对紫薇。
携琴对此君，三叹锺期希。

天地化育工，两致一为要。
对待管流行，并起非横矫。
亭亭南北枢，赫赫东西曜。
仁义与诚明，彼此相契约。
英皇即尧舜，丰姿巧相肖。
孤竹秀双仁，洛水濯二妙。
人生相遭处，亦有相感召。
莘挚自犂锄，尚父由渔钓。
共卧起烟波，鱼水兴蓬藋。
是为圣人偶，心胆何相照。
颜渊得仲尼，仲尼有荷筿。
考亭合朱祭，天津会程邵。
是为德不孤，气味何同调。
世间闲草木，不足充野烧。
惟莲出清水，植立独奇峭。
不染淤泥缁，不逐波流漂。
体骨中庸中，肌肉离骚皭。
玩花渴顿苏，食实饥足疗。
静中对君子，不语潜教诏。
一朝出莲枝，此事非人料。
将兴必有祥，事若太阿鞘。
兹化岂徒尔，可以观其徼。
上侍鹤发慈，齿高德弥劭。
下盼庭阶郎，一一凌风鹞。
平生所树蓺，不但供槱燎。
濯缨作君子，口不道羿浇。
此去事偶心，如风历众窍。
家居作曾闵，富贵当廊庙。
商汤不待干，重华不劳叫。
决无李广奇，起足即嫖姚。
伶俜老书生，家在千里桥。
有心多不符，蠹简徒窃剽。
年来始逢君，恨不年再少。
论心膝渐亲，讲理头不掉。
相逢路不异，握手穷深穾。
相磨道义出，不觉辞萤爝。
人生何如此，无际可窥眺。
共靡中孚爵，自发同人笑。
此卉信如人，对酒为之釂。
酌酒礼此花，敢醴不敢醮。

四时昼夜有成姿，用舍行藏亦易知。
祭器无周应独抱，儒冠有越莫空资。
乱由径窦人皆笑，不出门庭鬼亦疑。
千古常经川上水，莫将闲气动诗脾。

书债如山未有涯，幽怀耿耿夜眠迟。
官无蝈氏蛙何横，天静狼星狗不知。
谈易入神山鬼笑，端襟持镜玉蟾窥。
悠悠窗下新功小，羞见凌空万玉姿。

一朝积雨豁然收，待我凝眸百尺楼。
远远修眉明碧落，棱棱瘦骨出清秋。
同姿远岸遥生霭，一意寒江亦露洲。
此即化工无信息，天机衮衮不曾留。

平生一丘愿，不忘岳连姿。
若求静寿意，一篑有余师。

明帝天姿可禹汤，周公不梦梦空王。
当年紫绶金章客，何德何功坐太常。

英姿萧飒发硎刀，除却无君事事高。
孟德文王能几许，只争谦退与矜豪。

英英石榴花，不朱而自赤。
凡今之人兮，谁不悦媚色。
脂水涨渭流，妍姿竟倾国。

茅檐晚来雨，东风忽吹晴。
不暖亦不寒，夜气觉自清。
书生澹无事，复恋旧短檠。
开卷见圣贤，愧我犹编氓。
便思澡尘虑，肃然奉天明。
出门视斗极，敬心由之生。
姿年舍我去，老学何由成。

冷冷叶上风，瑟瑟檐头雨。
天分本无私，人性皆相似。
譬之入山林，斧斤随所取。
姿年舍我去，初心日以负。
勗君岁寒心，保此栋梁具。
圣域廓悠悠，修途未容驻。

朝见北山青，暮见北山紫。
顽然土与石，此色何处起。
无情草木含清辉，朝露夕阳助明媚。
四时烟雨姿态异，天机滚滚何曾已。
人见山上有青天，谁知天在青山里。
欲问巨灵知不知，孤鸢飞处白云起。

李花久慕梅清洁，取友于梅结己知。
不是争春逞年少，祇嫌桃杏带妖姿。

长潭有令姿，山绿纳空洞。
轩轩吴武陵，曾此接飞鞚。
殷勤顾我笑，诗材不胜用。
重来春事深，物采尤错综。
褚小强怀大，秀异肯受控。
沈吟日已昃，十彀才一中。
故人抱才藻，众象入嘲弄。
即今温水馆，匡坐教弦诵。
嗟哉实前语，束苇代杗栋。
明当寄东风，烟水发清梦。

慷慨论交日，情深即故知。
金兰敦古道，松柏挺奇姿。
屡辱分嘉惠，何繇致我私。
临风无限思，搔首一嗟咨。

我谒武侯祠，阴廊草凄凄。
当时南阳结庐学龙卧，深山大泽无人知。
胡为蜀先主，三顾前致辞。
欲烦恢复天下计，先生筹策天下奇。
浩然出山来，凛凛虎豹姿。
乘时既得人，上曰真吾师。
已晓关与张，二子不复疑。
孤有孔明在军中，如龙有水相因依。
历数既有归，破贼当自兹。
可怜复汉社稷心未已，当时三峡图垒空巍巍。
先生有才过曹丕，中原恢复未可知。
惜哉军务劳，一心死无私。
出师一表如皎日，千古万古鸿名垂。

香霏堂上树婆娑，不见嫣然亦可嘉。
且向秋风一杯酒，枝头的的两三花。
夜梦花仙索我诗，他山别种世间稀。
一年四季花如锦，莫把娇姿比贵妃。

结髪为新婚，恩爱相匹俦。
欢乐殊未已，征夫忽西游。
中夜起彷徨，仰视天汉流。
众星正纵横，皓月澄中州。
明发临古道，古道何悠悠。
生死从此辞，握手泪不收。
勉哉惜芳姿，毋使怀百忧。
丈夫抱赤心，妇女安可留。

澹然幽贞姿，乃是夕英菊。
托根九秋抄，霜露凄已肃。
我疑灵均伴，只有渊明独。
采采黄金花，岂意杜陵曲。

我归及初夏，正值梅黄时。
曾得二三友，共赋梅仁诗。
当时梅树下，捋实攀条枝。
顾此廊庙物，弃之或涂泥。
岂不盘实供，酸涩终见遗。
古来遇不遇，物理亦可推。
凉风八九月，叶尽条枝痿。
精华虽内腴，知者良亦希。
而况腔壳中，认此一性微。
古今咏梅者，此趣谁得知。
仁者天地心，生生无穷期。
维此生之性，物物皆有之。
安得似此梅，独秉纯阳姿。
一枝一太极，静动常相随。
却于坤复间，微微见端倪。
凝阴不翕固，阳德无繇施。
所以探梅人，用意常在兹。
清霜十月旦，吟边发新题。
梅亦顾我笑，笑我世俗为。
无华亦无实，此境正自奇。
半年不我问，觌面当何辞。
见花始知树，识趣毋乃卑。
我今对梅语，此道何足疑。
自守固尔分，求知岂其宜。
伯夷合饿死，箕子当明夷。
啮雪海上郎，履霜野中儿。
今我故来意，岂伊常情窥。
入冬雨霜多，玄冥张其威。
婉娈荆棘间，正恐不自持。
探梅愿梅早，我独愿梅迟。
腊前与冬后，生意真如丝。
微阳不爱护，迓续今其谁。
忆昔少年日，看花来京师。
买舟西湖上，曾造孤山涯。
孤山不可往，葛岭高巍巍。
豺枭正嗥舞，龙鹓何处飞。
不待岁月换，已觉人民非。
逋仙唤不起，岁晏亦径归。
归来三十年，清梦常依依。
春事有代换，梅心无改移。
春光年年有，我髪自早衰。
但与梅久要，处处不暂离。
所至必种梅，殷勤废培滋。
培滋不见盛，雪压还霜欺。
气候固多乖，人事亦如违。
行行去寻芳，三年海南陲。
雪霜不到地，生意当融怡。
旧来种梅处，更自荒弗治。
甚者斧为薪，令人重怀悲。
拂衣归去来，天风吹人衣。
舍南有古树，久矣阅岁期。
至刚肯受磷，至洁宁为缁。
廊庙未觉高，山林岂云卑。
但得余蒂在，一任羌管吹。
明年烟雨中，青子还累累。
更看萌蘗生，生性常不亏。
新根连旧根，不断生生机。
生机日以长，清阴渐成蹊。
从此种千树，春暗花垂垂。
东风一解冻，万卉纷芳菲。

城南讲太极，寒泉参近思。
古人学道志，千里焉得辞。
{山/欹}嵚入闽录，泱漭游湘诗。
共惟紫阳翁，跬步怀亲慈。
亲在望云想，亲去庐墓悲。
往迹尚历历，流风讵应衰。
紫阳有学子，绰绰醇儒姿。
手携图象编，来扣文公祠。
为我再月留，着意窥精微。
理象本一原，体用非殊岐。
精爽谅有迪，涣然契深期。
末流学易偏，此语慎勿疑。
今晨出别语，怆然叙心知。
家君授余学，感子为发挥。
母茔有双湖，筑室吾将依。
愿子识一语，晨昏奉无违。
闻君陈大义，临分重含凄。
顾惟双湖象，在易已具垂。
八卦各具体，惟水独两之。
两间水为月，圣贤常取斯。
坎水与兑泽，行止固有时。
说从止处得，险与行相随。
居原丽泽占，讲习相涵滋。
行观游水至，德行宜常持。
易道静自悟，动焉谨知几。
乾坤胞与同，干蛊子职宜。
悠悠大化运，勉勉前修追。
愧予望道邈，愿君锐前驰。
浩歌祝融章，远送之武夷。
更浥寒泉润，注彼双湖涯。

我昔扁舟泛湖去，四望荷花浩无数。
谁家画舫倚红妆，笑声迥入花深处。
笙歌凄咽水云寒，花色似嫌脂粉污。
夜深人静月明中，方识荷花有真趣。
水天倒浸碧琉璃，净质芳姿澹相顾。
亭亭翠盖拥群仙，轻风微颤凌波步。
酒晕潮红浅渥唇，肤如凝脂腰束素。
一捻香骨薄裁冰，半破芳心娇泣露。
湖光花气满衣襟，月落波寒浸香雾。
恍然人在蕊珠宫，便欲移家临水住。
回首落日低黄尘，十年不到湖山路。
花开花落几秋风，湖上青山自如故。

奇木有古意，爱古人亦奇。
嘉禾老君观，毗陵烈帝祠。
二桧栋梁物，俱逐劫火移。
朅来溧城西，见此铁石姿。
灵狸肯荐骨，死豹仍留皮。
拏空有爪龙，踞地无角螭。
三株两失叶，檐溜伤南枝。
僵立万雪霜，坐更几邻仪。
我将护赤栏，甃以苍石墀。
深根直不朽，雅操坚自持。
栋梁与薪槱，待用各有时。
罔俾孤山树，专美坡仙诗。

何年偷舐玄霜鼎，变却蟾宫玉雪姿。
毛颖未封先试墨，褐衣乍着便披缁。
移来旸谷乌相对，跃入阴山鬼不知。
踪迹分明予甚爱，正当秋晓月明时。

浮云无定姿，灭没须臾闲。
一朝化顽石，千古遗空山。
天地亦幻物，谁能诘其端。

圣人如日月，下照无党私。
藏珠与韫玉，所得自华滋。
恭惟吴季子，夙禀明睿姿。
近取子臧节，远绍泰伯基。
两以大国让，廉风起蛮夷。
观乐义已烛，挂剑心如饴。
时方尚诈力，子独恪且祇。
时方事寇攘，子独甘弃遗。
孔子不到吴，闻风重赍咨。
佳城介申浦，采地亦在兹。
特书寄余哀，岂不遐迩思。
惋惋龙蛇翥，皎皎星日垂。
禹世怀道义，取舍实系之。
寄言邦之人，无但岘首悲。

孔明庙前柏，手版贼其枝。
枯秭无生气，众目炫一时。
何如孔公笏，铁面含霜姿。
虺蛇何足道，正气屡奸欺。
祥符庆历间，岂无纤人斯。
闻之胆为落，不在彼在兹。
圣学亿万年，圣源浩无涯。
八传得巨源，愤学求似之。
遗经与遗物，保护如婴儿。
万里去复远，见者咸赍咨。
况此一尺槐，千载孔林思。
非无原壤杖，非无少正铍。
用舍各有时，小大各有施。
畴能起段公，共赋甘棠诗。

青林见危构，南山覆其陲。
林居何为此，所爱烟雾姿。
上有鹧鸪鸟，来从溟海湄。
飞止不他乡，畏与宿愿违。
违此顷刻间，万死莫赎之。
而忧中夜露，辛苦湿毛衣。
毛衣岂愿湿，即湿非所辞。
莓苔与薏苡，含弄寄相思。

隋文伟姿相，谈笑取周鼎。
俘陈朝突厥，四海绝纤警。
奈何枭獍祸，老不保腰领。
不如临春人，到此醉不醒。

丹凤辞旧栖，四海求其凰。
偶来梧竹间，振翮鸣朝阳。
众禽不自揣，竞欲依余光。
神物要自珍，微羽那足当。
了知霄汉姿，不集灌莽场。
所忧燕雀杂，坐更鸿鹄藏。
丹山有佳侣，足以陪双翔。
人间勿为留，归哉白云乡。

丘中有佳人，披褐抱白玉。
百年老风雨，坐阅成毁速。
霜余乃脱颖，磊落隠者屋。
平生苦硬姿，卓尔受命独。
虞翻终老辣，严挺笑软熟。
世情乐肥甘，有齿但食肉。
封题欲远赠，惧以蜇口渎。
的应山林味，雅称藜藿咮。
聊持诗百字，为博珠一斛。
我本看泉声，茅斋添夜读。

行云倏变灭，本作须臾期。
山灵护清气，英英幻真姿。
旧雨洗犹在，高风吹不移。
触石有动意，出岫无还时。
扶桑如可薪，炼此白玉芝。

芳姿劲节本来同，绿荫红妆一样浓。
我若化龙君作浪，信知何处不相逢。

燕赵多佳人，珠华衒天街。
郑鲁有游女，折杨弄青梅。
春风趁姿媚，谐笑争徘徊。
幽闺有贫丑，修洁不自媒。
缝布以为裙，断荆以为钗。
{角奢}沙事机杼，蓬沓蒙烟埃。
谁将好德心，为尔停渐台。

物生天地间，细大各有容。
伟哉霄汉姿，厄此盆盎中。
嗟吁尔橐驼，局促吾苍龙。
驼兮顾我笑，可悯岂独松。

贞姿抱冰雪，粲粲楚江滨。
照水淡寒影，寄人生远春。

昏昏水汽吐玄云，自是先生笔有神。
不洗从来姿媚态，可怜北面卫夫人。

冬青有何好，婆娑岁寒姿。
每爱渊明句，独树乃为奇。
朝阳紫翠交，夕月光陆离。
幽怀聊所寄，宴生辄移时。
陶写得真性，丝竹亦何为。
欢趣不自觉，况令儿辈知。

山体本至静，仁体亦如之。
乐者有深味，鲁论无费辞。
目玩唯自得，心契若有期。
逝川同一旨，妙理无容窥。
刘公本好古，雅志非好奇。
诸君为著语，殆类爱山诗。
泉石涵清思，松柏媚幽姿。
古来山中人，此道未必知。
蜡屐毋乃癖，拄笏殆成痴。
独有首阳高，薇苦甘如饴。
得仁即无怨，千载真吾师。

老松如枯骸，短松覆儿髪。
城中薪价高，斤斧不时伐。
难长虬龙姿，免藏虎豹穴。
樵童出山暮，步担挑新月。

春申下邑荒江滨，有眼不识钱塘春。
朅来南北两高峰，乍见西施真美人。
晓妆浓淡看不足，誓结鹑衣老湖曲。
安知湖曲有高人，如此仙姿尚嫌俗。
别寻大涤登天柱，气压群峰三十六。
归来书窗风雨夕，潜听三竺山灵哭。
眷言玉局老飞仙，摩挲铜狄今几年。
神蛟飞鼠亦何有，金堂玉室空茫然。
天风吹醒丹泉酒，碧桃津远人回首。
石上禽余捣药声，绝怜无诀授长生。
今年却被山灵笑，依旧湖堤拾芳草。

吴姿楚态谁使然，白石齿齿山娟娟。
孤云欲断不断处，中有万斛潇湘烟。
黄榆日晚长洲路，木叶山头几风雨。
一声寒雁江南书，萱草灵椿解相语。
解相语，君应知。
山风猎猎游子衣，毕逋有待何当归。

未游通德里，曾识谢家儿。
乡邑推先辈，山林养令姿。
梅花记开落，江水阅兴衰。
耆旧凋零尽，西风老泪垂。

得驹未必真权奇，中雀未必有淑姿。
男儿未必勋鼎彝，女子未必光门楣。
吾今素髪纷如丝，得此一笑春生眉。
苍苍天道不我遗，犹胜伯道全无儿。

铁石槎牙玉粒姿，诗中图画画中诗。
半棱山色初晴后，一截谿烟欲暝时。
流水带云栖瘦影，小窗和月上横枝。
老来自觉吟情拙，莫遣孤山怨鹤知。

岭上松如旗，抉疏铁石姿。
下有烈士魂，上有青菟丝。
烈士节不改，青松色愈滋。
欲识烈士心，请看青松枝。

绿叶映芳蕤，贞姿在空谷。
纷纷世人同，寂寂君子独。

美人尘外姿，胸次澹孤清。
空堂语三日，隠隠金石声。

丰姿明玉树，清论泻秋泉。
雾豹文何泽，风鸾意自仙。
超然由静悟，妙处可言传。
倘遂卜邻愿，游从不计年。

憎欲毋已甚，同尘正自佳。
我如张仲蔚，蓬蒿满荒阶。
观化有妙悟，委运增旷怀。
鸿飞正冥冥，鸡鸣漫喈喈。
美人芳杜姿，玩世善打乖。
曲肱有真乐，俟命且洁斋。
身屈道则尊，不事堑与崖。
平生山中约，高致许我侪。
此语二十年，此事行当谐。
试看红尘客，踏破几铁鞋。

残雪消阴崖，柔风被晴麓。
兰根得天和，芳蕤出丛绿。
澹然如幽人，皎皎在空谷。
味薄趣自长，香远韵更足。
尚嫌荃惠伍，肯与桃李凟。
中洲有吟仙，自爱称初服。
丘壑赏孤清，泥涂怜久辱。
乃知松柏姿，均此受命独。
石君瘦欲涸，毛颖老不沐。
为子操猗兰，清商出枯木。

天马天上龙，驹生天汉间。
两目夹明月，蹄削昆仑山。
元气饮沆瀣，跃步超人寰。
天上玉帝老不骑，饥食虎豹晓出关。
灭没流彗姿，歘忽紫电颜。
黄道三十六万里，日驰周天去复还。
时乎降精渥洼中，龙性变化终难攀。
天马来，瑞何朝。
化为龙，应童谣。
驺虞仁兽耻在坰，龙亦绝迹归赤霄。
风沙岂无大宛种，虽有八极安能超。
天马来，云雾开。
天厩騕袅鸣龙媒，龙媒不鸣鸣驽骀。

衡岳乔松道途远，成都古柏山川隔。
忽惊老树刺眼来，疑是颓崖压东壁。
拗怒风雷龙虎气，盘折造化乾坤力。
阴连沧海一片秋，秀夺西湖两峰色。
寒云苒惹霾昼影，冻藓缘沿借春碧。
醉翁睥睨欲挂衣，禅伯经营思憩锡。
乌鸢冥下踏枝空，猿猱夜过嗔藤仄。
铁干铜柯嗅不香，苍雪玄烟润将滴。
便拟攀萝解纠缠，何烦平地生荆棘。
直须扫去曲碌姿，挥作昂霄数千尺。

玉山道人苍壁立，胸潴万斛松煤汁。
吐作千年古怪藤，犹带西湖烟雨湿。
元气淋漓草木活，太阴菌蠢虫蛇蛰。
须萦翠雾瘦蛟走，睛抉玄珠黑龙泣。
神剜鬼刻字崛奇，水精火齐光陆离。
天魔擎来帝青宝，鲸波涌出珊瑚枝。
墨花酣春马乳涨，醉梦渴想西凉姿。
风窗秋疑蠹叶语，露架夜忆虬柯垂。
须臾掩卷何所见，月落庭空无影时。

王良伯乐骨已朽，曹霸丹青亦希有。
开图歘见神骏姿，对酒高歌雄剑吼。
祇今骐骥困盐车，落日长鸣漫昂首。
嗤嗤俗眼迷天机，相士嫌贫马嫌瘦。

岳生年少精悍姿，双眸照人烱秋水。
气直云天亦自奇，口谭风鉴政可喜。
一鹗盘空势轻矫，夕风吹波云欲起。
海岸相逢话不休，一笑人间五百祀。
方瞳祗合相山中，燕颔自堪侯万里。
人生出处难豫期，浮云变化无穷已。
巫咸一去不可追，归来心服壶丘子。

苍然蓝田姿，幽怀莹冰雪。
邂逅青门翁，曾救人间暍。

残雪浮光莹晓枝，肯随红紫鬬妍姿。
年年寒食风和雨，天遣开花值此时。

臞仙非臞惟少肥，风骨耸峭无妍姿。
有口不餐世上味，颇黎琢碗盛珠玑。
手挼脚踏思烂熳，笔头芳香撷江蓠。
出古彝鼎或莫识，欲为平淡愈崛奇。
论攒众口每如此，近日始读阅古诗。
瘦劲老硬铁诘曲，龃龉不棘险不巇。
此天与才未易学，太白吻喉贺肝脾。
我喜欲绝彼乃怪，颈被惊缩牢如龟。
深閟龙宫足瑰诡，犀燃惜仅一二窥。
咏歌盛功代有作，吉甫宗元愈奚斯。
铿轰炳耀震宇宙，荡涤万世清风吹。
先生笔力妙如许，模云绘月岂所宜。
何不飞霞缀为佩，驷以玉虬翼两螭。
直从昆仑阆风苑，横绝四海窥荒维。
左拔太华取巉绝，右抉星宿分芒辉。
一跳突入东壁府，涤砚倒泻银河漪。
咀盘嚼诰继雅颂，音被箫韶记之夔。
与仪鸾凤舞百兽，垂亿万载无穷期。
夜梦群仙领此语，曰不如此材无施。
先生首涂定何日，愿执鞭弭长相随。

古宇列双桧，森郁欹檐角。
高干若偃盖，低枝罗翠幄。
叶硬攒猬毛，子圆如雀壳。
盘根虽轮囷，呈才终卓荦。
枯冬傲霜雪，炎夏宜雨雹。
苍皮绕龙蛇，危巅巢鸑鷟。
岁寒知后凋，清风到先觉。
月涵烟影孤，雨溜苔藓驳。
愿逢繁辂用，勿使为榱桷。
春姿笔工偷，风韵溪虎学。
松筠比节操，虫鸟敢蠹啄。
黛色晚山分，清香朝露濯。
桃李耻妖饶，椅梧羞龌龊。
俗名强雌雄，奇胜重古朴。
气势已千寻，栽培从一握。
五松惭忝位，秦封受殊渥。

寒梅引旧枝，映竹复临池。
朵露深开处，香闻瞥过时。
凌兢侵腊雪，散漫入春诗。
赠我岁寒色，怜君冰玉姿。

吾邑固僻陋，巉巉合群山。
苟无贤者居，孰能营幽闲。
黄子治北郊，胜绝收其间。
长溪断谷口，嚣哗隔尘阛。
始至甚夷旷，渐往颇险艰。
洞穴烟云昏，涧壑松桂环。
幽芳自芬馥，野哢常绵蛮。
缭磴挂绝壁，孤彴飞遥湾。
气象夺天奥，景物搜鬼悭。
筑室贮群籍，轩窗面孱颜。
朱黄列几案，坐把古穴删。
自取天爵高，下视五两纶。
处心固已定，讵恤时辈讪。
伊余素无似，谬入文墨班。
前得省亲归，屡此容追攀。
时亦窃讲议，始蹈贤圣关。
譬之拉虎豹，所得才一斑。
自愧鄙朴姿，得涉道谊寰。
余亦有东谷，对此何格顽。
每来辄尽日，须步明月还。

昂昂青田姿，杳杳在轻素。
一身万里意，双目九霄顾。
钐钐羽翮利，竦竦骨节露。
君初本谁学，我恐必神悟。
得于想像外，看在绝笔处。
稷筌如复生，相与较独步。

庙宇更新，轮奂丰敞。
神灵如在，英姿飒爽。
执事进趋，降升俯仰。
威仪翼翼，虔祈歆飨。

窈窕其容，淑嫕其姿。
烂其如云，瞻我母仪。
曰天之妹，作合惟宜。
粲然舞抃，畴不肃祗。

渊中象德，玉裕凝姿。
进退周旋，有肃其仪。
既定国本，益隆庆基。
燕及两宫，福禄如茨。

赫赫閟宫，肇亲合食。
玉步徊翔，大姿严翼。
洗奠交举，堂除并饬。
礼宾无违，神其昭格。

懿彼灵龟，在宫之池。
芳莲是托，千岁奇姿。
祼将清庙，播于声诗。
神降之吉，永保寿祺。

湛湛露斯，其甘如饴。
清宁鉴德，和气应之。
神云播液，冰玉凝姿。
是为仁瑞，万寿维祺。

东君着力为渠裁，妙绝真姿不受埃。
嗟我一观如梦幻，倚栏非为爱花来。

云袂飘摇翠佩环，仙姿绰约紫霞冠。
虽然谪在西风里，合作人间小牡丹。

娇朱浅浅透烟光，瘦倚疏檐半出墙。
雅有风情胜桃李，巧含春思避冰霜。
融明醉脸笼轻晕，敛掩仙姿蹙嫩黄。
旦暮风英堕行袂，依微如著袖中香。

刻玉雕琼作小葩，清姿元不受铅华。
西风偷得余香去，分与秋城无限花。

寒姿数片奇突兀，曾作秋山秋水骨。
先生应是厌风雷，著向池边塞龙窟。
我来池上倾醉尊，半酣书破青烟痕。
参差翠缕摆不落，笔头惊怪粘秋云。
我闻吴中项容水墨有高价，邀得将来倚松下。
铺却双缯直道难，掉首空归不成画。

照眼妆新就，扶头酒半醒。
妖姿随变化，薄命易飘零。

花间碧玉最敷腴，看挹南薫景又殊。
天赋芳姿长不老，命名为寿定非诬。

芳姿香可人，刚道六郎似。
谁谓前哲心，爱莲比君子。

风卷珠帘挂玉钩，彩云开处望仙俦。
妍姿不逐东君去，日照斜晖上小楼。

缤纷紫雪浮须细，冷淡清姿夺玉光。
刚笑何郎曾傅粉，绝怜荀令爱熏香。

瑞羽奇姿踉跄形，称为仙驭过苍冥。
何年厚禄曾居卫，几世前身本姓丁。
幸有远云兼远水，莫临华表与华亭。
劳君赠我清歌侣，将去田园夜坐听。

罗浮道士真仙子，跃出樊笼求不死。
冰壶皎洁水鉴清，洞然表里无尘滓。
叱咤雷霆发指端，馘邪役鬼篆飞丹。
朝吞露气松窗暖，夜礼星辰玉简寒。
琴心和雅胎仙舞，屏绝淫哇追太古。
幽韵萧深海岛风，余音缭绕江天雨。
真居僻在海南边，溪上帘栊洞里天。
灵凤九苞飞槛外，珍禽五色舞花前。
金丝岛露紫河车，青霓跨岭铁桥斜。
罗浮自古神仙宅，万里来寻况是家。
我昔闺中方幼穉，当年曾览罗浮记。
形质虽拘一室间，精魂已出千山外。
如今亲见罗浮人，疑是朱明降上真。
剑气袖携三尺水，霞浆杖挂一壶春。
松姿鹤步何萧散，风调飘飘惊俗眼。
吾师出处任高情，止则止兮行则行。
富有溪山宁愿利，贵怀道义不干名。
我今寄迹都城里，门外喧喧那入耳。
上床布被日高眠，不为公来不能起。
问公去速来何迟，得接高谈几许时。
白云偶向帝乡过，去住无踪安可期。
我亦韶华断羁绁，何异飘蓬与翻叶。
相逢邂逅即开颜，礼乐何曾为吾设。
志同笙磬合宫商，道乖肝胆成胡越。
相近未必常往还，相遥未必长离别。
翩然孤鹤又南征，寄语石楼好风月。

小杜文章小李歌，诗名还有小东坡。
莫欺一点丰姿瘦，著得清香尽自多。

瘦削丰姿淡𥩟妆，三三两两立冰霜。
春风只爱私红紫，可是梅花欠主张。

明知身是雪霜姿，瘦骨棱棱不入时。
但得春风盈宇宙，老翁也要逐儿嬉。

帝子吹箫上瑶阙，灵妃跨凤音尘绝。
行云山水迹依然，留伴九峰秋夜月。
阆苑宫前见玉真，许传消息到金庭。
琼姿一去丹霞□，紫桂蟠桃几度春。
十二栏干天一握，教人望断缑山鹤。
蜀客归槎杳未来，银汉纵香泉□□。
岩前邂逅童颜子，许我刀圭大患痊。

从来此山中，不记几游历。
每缘困杯酌，未暇赋篇什。
屡恐为山羞，欲吟嗟思涩。
今晨始杖屦，醒眼看泉石。
草木呈幽姿，烟云舒秀色。
扪萝扣栖真，束燎穿大涤。
神工跨石梁，天巧镂岩壁。
仙人不可逢，灵箬无从得。
回观翠蛟舞，俯视云根屹。
何如出山去，飞腾霈甘泽。

后皇来何从，顿此八纮网。
神皋尘冥冥，冠盖争勇往。
研桑到白首，塞屋犹怏怏。
云何石南牧，上印归州党。
虚装绝桂海，借石压轻桨。
清风肃炎涨，心事映莽沆。
一朝入吴门，几载耀庭幌。
取廉报常丰，溢作百世享。
英英玉华姿，宛有郁林象。
开轩函位置，得地甫寻丈。
何以诏云仍，世居如此榜。

路尽清谿逼画图，乱云深处插天都。
雾开虎豹文姿出，松隠龙蛇怪状孤。
吐焰香砂收火齐，凌虚精舍碍灵乌。
我来为访容成侣，试问丹丘果有无。

奚官小臣职奚为，马饥则秣渴饮之。
龙媒八尺千里姿，雪花被身云陆离。
洼之异种来天池，乘舆重惜闲驱驰。
河清海晏无盘嬉，壮士老死不得骑。
御柳春深白日迟，寒甃净汲冰花漪。
目光注电吻沫脂，振迅欲掣青络丝。
奚官小臣谨厥司，犹恐若后呵谴施。
不必前身作马通马语，人心物性在善推。
呜呼奚官小臣身贱卑，马不如人愚亦知。
奈何为人牧，重爵厚禄不恤民渴饥。
{夋刂}刮膏血剔肉肌，坐令沟壑转老羸。
今之龚黄卓鲁谁，云林藂社时所师，为出马图陈诗为。

何年供奉仙，写此真乘黄。
矫矫天骨起，烂烂隅目光。
岂无万里姿，御者非王良。
青衫老奚官，肉眼空伥伥。
饮秣不以时，羁馽无繇骧。
昂首思渥洼，浩荡充虚肠。
何来斗斛水，似是出尚方。
虽霑金井恩，未效和鸾锵。
蹭蹬十二闲，何异古道傍。
回首万驽骀，饱食驰康庄。
朝饮华清流，暮垂紫游缰。
此马独弃捐，物理良可伤。
君王倘惠养，请试苜蓿长。

饥残夷叔丰姿瘦，泣尽娥英粉泪干。

文姬别子地，一骑轻南驰。
伤哉贤王北，一骑挟二儿。
二儿抱父啼，问母何所之。
停鞭屡回首，重会知无期。
孰谓天壤内，野心无人彝。
万物以类偶，湿化犹相随。
穹庐况万里，日暮惊沙吹。
惜哉辨琴智，不辨华与夷。
纵怜形势迫，难掩节义亏。
独有思汉心，写入哀弦知。
一朝天使至，千金赎蛾眉。
雨露洗腥瘢，阳和变愁姿。
出关拜汉月，照妾心苦悲。
妾心傥未白，何以觐彤墀。
狐死尚丘首，越鸟终南枝。
如何李都尉，没齿阴山陲。

峨峨九日峰，下有千年木。
正异岁寒姿，命受兹也独。
十围铁干古，百尺虬髯矗。
不以姓名显，肯为封爵辱。
畏名如畏虎，终焉托岩伏。
何当大厦求，一枝亦自足。

紫极宫中晋朝桧，故老语我今千年。
盘根厚地龙蛇走，干薄霄汉星斗悬。
玄冬飞雪断人迹，贞姿不改平时妍。
虬枝香叶翠如幄，一子不落含苍烟。
胡为广厦构梁栋，如此大材乃弃捐。
伊昔晋朝纷乱日，衣冠南渡依江堧。
风流王谢各幻化，肝胆铁石还依然。

泾𪩘翠插天，泾溪清绕郭。
峦环松竹里，崖磴自楼阁。
是时秋阳骄，三日此栖泊。
晓色林端来，晴云岩际落。
飞梯接绝壁，画柱裹枯箨。
谁拂梁间尘，谪仙久不作。
予生捉月姿，方寸颇明廓。
思君骑鲸鱼，赴我千金诺。

竹，竹。
森寒，洁绿。
湘江滨，渭水曲。
帷幔翠锦，戈矛苍玉。
心虚异众草，节劲逾凡木。
化龙杖入仙陂，呼凤律鸣神谷。
月娥巾帔静苒苒，风神笙竽清蔌蔌。
林间饮酒碎影摇樽，石上围棋轻阴覆局。
屈大夫逐去徒悦椒兰，陶先生归来但寻松菊。
若论檀栾之操无敌于君，欲图潇洒之姿莫贤于仆。

闲居闭穷巷，拙者诚所宜。
掩书坐前楹，默与天理期。
是时新雨收，物物含秋姿。
疏檐正残日，曲几方凉飔。
群雀下空阶，逐逐顾且随。
微虫出幽隙，绕绕行复飞。
疏篁挺坚劲，不并草木衰。
丛兰吐芬芳，岂畏霜露知。
观此动与植，一一全天资。
因念物禀生，有性各异持。
夫人为灵者，仁义实所尸。
胡为智巧役，所有日夜隳。
不能保其元，妄事纷扰为。
汲汲以就死，所耗无纤厘。
还本既不完，何用冠且衣。
余因激所遇，揽笔成此诗。
庶哉学者心，读已而悟兹。

天地产众材，任材谓之智。
栋桷与楹杙，小大无有弃。
方者以矩度，圆者中规制。
嗟尔木之瘿，何异肉有赘。
生成拥肿姿，赋象难取类。
檃括所不施，钩绳为尔废。
大匠睨而往，恻然乃有意。
孰非造化功，而终朽不器。
刳剔虚其中，朱漆为之伪。
斟浆挹酒醴，施用惟其利。
牺象非不珍，金罍岂不贵。
设之于楹阶，十目肯注视。
幸因左右容，反见为奇异。
人之于才性，夫岂远于是。
性虽有不善，在教之揉励。
才亡不可用，由上所措置。
饰陋就其长，皆得为良士。
执一以废百，众功何由备。
是惟圣人心，能通天下志。

移作亭园主，栽培霜雪姿。
不辞桃李笑，只待凤凰知。
少已留风住，疏宜待月筛。
相看时一醉，谁道小官卑。

行人旱亢日，共荫苍烟姿。
岂识雪霜心，但轻蝼蚁皮。
中为栋梁用，莫叹斧斤迟。
樗柳尽牺象，后凋终不衰。

诗书卧蓬荜，柴门昼方开。
邑官刘与李，马蹄破苍苔。
林居厌蛙黾，喜振敝席埃。
见此六翮姿，茅荆共徘徊。
我欲驻车辙，蔬果倾旧醅。
山花恨未饶，无以助酒杯。
今古饱夜话，痛饮胜百回。
春风旌旆满，匏瓜去难陪。

蓬莱楚山底，傍舍竹四围。
狂鞭入门户，乱笋争墙篱。
与竹事还往，相对一束书。
壮长走世路，驽骀强鞭笞。
尘埃客灞浐，远梦夜夜归。
小亭久不理，漏栋生白芝。
偶放簿书笔，杖屦改旧诗。
呼童诛蒿莱，扫洒莓苔基。
谁庭无花卉，憎有儿女姿。
独移苍烟本，慰我千里思。
坐生山林趣，亭园有光辉。
免使清风来，留在桃李枝。
月明遶竹步，撚挽颐颔髭。
相向若知己，动摇影参差。
人间欠药石，稚乳骄羌夷。
青杉污污垢，寸尺莫可裨。
忍作仓廪盗，宁老诗书饥。
养笋为钓竿，早晚耕蒿藜。

阴森樊侯庙，古木澧水傍。
兹民畏如生，奔走豕与羊。
家家奉侯讳，若在父母堂。
我来憩行役，再拜奠公觞。
缅思英豪姿，名与此水长。
风偃众树枝，拟若怒鬣张。
阴官有兵师，想在贲育行。
今兹戎虏骄，内为府库疮。
安得七尺躯，长戟再激昂。
横行匈奴中，庶以康肺肠。

我疑醇醲千古味，寂寞散在山茶枝。
双井名入天下耳，建溪春色无光辉。
吾乡茶友若敌国，粪土尺璧珍刀圭。
嗟予奔走车马迹，尘埃荆棘生喉颐。
煮云为腴不可见，青泉绿树应相嗤。
长须前日千里至，百芽包裹林岩姿。
开缄春风若满手，喜气收拾人恐知。
江南阳和夜欲试，小斋独与清风期。
石鼎泉甘火齐得，混沌不死元气肥。
诗书坐对为客主，一啜已见沆瀣醨。
通宵安稳睡物外，家梦欲遣不肯归。
不信试来与君饮，洗出正性还肝脾。

婆娑庭中树，老大千年枝。
百弓蔽赫日，四座生凉飔。
影怪疑龙蛇，声和认埙篪。
未被斧斤赏，敢辞尘埃欺。
轮囷壮士叹，冷淡童子嗤。
盘根得地固，挺材本天资。
枌榆谩百尺，杞柳徒一围。
节坚费刻画，莫讶绳墨迟。
枝狂跃蛟虬，瘿怪蹲熊罴。
有时相摩击，往往霹雳飞。
筛月碎玉散，障日翠幄垂。
腹空懒龙卧，实少饥禽悲。
败叶童仆憎，清阴儿女嬉。
堂萱小人态，阶药老婢姿。
春禽似竽笙，夏蜩若羹糜。
提孩不出户，知时如耆龟。
得成孤高状，敢忘毫末时。
身遭藤萝蔽，心与松柏期。
晨烟拂杪起，落日侵梢齐。
老蠹病其中，啄木为良医。
公输不在世，志士空嗟咨。
止知楩柟高，苦厌樗栎卑。
大屋必欲构，老匠宁终遗。
栋梁如采收，散材安足知。

西征七年四方病，关中所向尤疮痍。
欲令福星及憔悴，千里特辍廊庙姿。
公如手持天子德，家至户到人人施。
秦俗斗暴号难理，列郡京兆犹鼎糜。
公来宽假讼诉少，杻械颠倒生菌芝。
神疑公惠入人浅，六月岩谷囚雨师。
雩坛滴酒土未干，霶霈已洗旌旗归。
老农笑呼刺史雨，菽粟茂好公所携。
几年军须俗枯槁，老幼不足蒿与藜。
薄田今亦夏秋稔，窦窖饱满鸡猪肥。
公之去思甚明白，众口已写德政辞。
镌镵不要路傍石，人心自是长安碑。
今年夷马饮泸水，苴土新佩黄金龟。
相如才高去谕蜀，弩矢故事重光辉。
雍人欲把寇恂借，益部已叹廉公迟。
傅岩今属九折外，帝梦即往西南涯。

冬旱种不入，颍人无颜色。
上辍霖雨姿，福此千里窄。
公来视民忧，身若抱病癖。
霖雨变飞雪，万室如药石。
幕府环邹枚，共喜妖沴释。
欲有琼树春，选地得胜僻。
刺舟敲湖冰，坐泛白玉国。
持酒与寒竞，醉倒无顾惜。
余霙入杯斝，似解劝饮客。
而我坐席末，斗筲宽一石。
景值风雅匠，万状困刀尺。
鸣凤相上下，独愧如蝼蝈。

横江舍轻楫，对面见青山。
行尽车马尘，豁见水石寰。
地气方以洁，崖声落潺潺。
虽为千家县，正在清华间。
风烟凛人心，世虑自可删。
况无讼诉嚣，得有觞咏闲。
常疑此中吏，白首岂思还。
人情贵公卿，烨烨就玉班。
光华虽一时，忧悸或满颜。
鸡鸣已争驰，骅骝振镳镮。
岂如此中吏，日高未开关。
一不谨所守，名声别妖奸。
岂如此中吏，一官老无瘝。
愔愔谋谟消，汩汩气象孱。
岂如此中吏，明心慑强顽。
况云此中居，一亭众峰环。
崖声梦犹闻，谷秀坐可攀。
倚天巉岩姿，青苍云斒斓。
对之精神恬，可谢世网艰。
人生慕虚荣，敛收意常悭。
诚思此忧愉，自应喜榛菅。

飞光洗积雪，南山露崔嵬。
长淮水未绿，深坞花已开。
远闻山中泉，隠若冰谷摧。
初谁爱苍翠，排空结楼台。
{车献}{车献}架梁栋，辉辉刻琼瑰。
先生鸾凤姿，未免燕雀猜。
飞鸣失其所，徘徊此山隈。
万事于人身，九州一浮埃。
所要挟道德，不愧丘与回。
先生逐二子，谁能计垠崖。
所怀虽未写，所适在欢咍。
为语幕下士，殷勤羞瓮醅。

景升得二蒯，坐论胜凶残。
正当丧乱时，能使憔悴宽。
缤纷多士至，肃穆万里安。
能收众材助，图大信不难。
诸公龙凤姿，有待久盘桓。
得一固足兴，致之岂无端。
乃独采樗栎，不知取椅檀。
盖云器有极，在理良足叹。

先民任天真，吾得见其器。
其器云如何，盖若刳木类。
不戕生以戚，不伤材以蔽。
不以远见遗，不以枯见弃。
因其无用姿，授以有用意。
取彼自然象，廓此闳然制。
岂无雕磨工，不欲败淳粹。
岂无青黄文，不欲增巧伪。
其高岂无盖，不设簋簠制。
其下岂无舟，不着鸡鸟丽。
任真肆获落，肯慕金玉贵。
儿童诮敦朴，妇女惊丑异。
岂若轻薄子，形容混兹世。
矜愚以相高，饰貎以自喜。
淳风陷衰薄，古道丧简易。
自非窊樽民，慎勿同一醉。

陈平智有余，周勃勇无敌。
两人相提衡，终复汉社稷。
梁公柱石姿，独立谢群力。
匡居多直言，荐士有深画。
既扶将颓运，复起未然策。
事业兼二子，浩然雪霜白。
偏材戒独往，特达见令德。
谁谓十世远，风义犹不隔。
末孙何支离，畎亩有饿色。
明诏问乐乡，布衣列士籍。
名垂天壤间，气使懦夫激。
闻君商声歌，更若出金石。

冉冉东南美，托根郡在兹。
鳯凰不可待，歳月方屡移。
非复山林意，空余霜霰姿。
清风有时至，独与幽人期。

虫潦败耕耘，西成绝人望。
乡农吁天意，守阙书屡上。
忧民圣天子，择吏贤宰相。
王畿盖根本，岁赋在寛放。
曰君往行田，究彼荒稔状。
一当薄其租，用以息民谤。
朝廷慎指使，推择无与让。
非君精明姿，曷以致忠谅。
忧公剧私为，即夕治行仗。
怀悲念其弟，卜日不果葬。
乃知体纯粹，世士难以尚。
德泽既敷宣，风谣还历访。
归来悟明主，自致谁云妄。

三年海水旁，卑湿厌歊热。
都城幸相从，比岁秋逢雪。
秦吴乖风土，南北异时节。
惟君岁寒姿，一致乃欲别。
出门顾道路，冰霰埋车辙。
咫尺阻相过，谁当慰寥泬。

朝廷入忘返，山林往不还。
念无高世姿，聊处可否间。
筑基仿崔巍，鞭石轻险艰。
群玉相磊落，万峰正孱颜。
种树亦苍苍，激流复潺潺。
湡浯歘在眼，崐阆若可攀。
自我婴世网，迩来须毛斑。
丘壑成弱丧，簿书常自环。
及尔灭闻见，旷如远尘寰。
岂敢同避世，庶几善闭关。
子牟困怀魏，谢傅悲徂山。
兹焉可遗老，讵厌终岁闲。

此酒自足饮，胡为坐无欢。
念我意中人，四顾用长叹。
平生交游少，而复聚会难。
万古胶漆姿，各在天一端。
用兵轻文儒，诸子俱小官。
物生系所逢，穷达何足言。
但恨适有酒，共醉乃无缘。

江介多悲风，川广不可越。
畏涂非吾土，游子怆明发。
群山起楚蜀，众水会溟渤。
地险自适然，天衷岂端设。
凭陵三国际，偃蹇五胡末。
非无英雄姿，于此智勇竭。
疑城尚虎踞，虏马余饮窟。
人谋虽工拙，神物有予夺。
请陈真人朔，颇事丹浦伐。
风云埽氛埃，雷雨救焚暍。
禹功东渐海，汉使南诮越。
太平自兹始，盛德信贻厥。

翰林气英发，博学起徒步。
初射东堂策，巳称济时具。
出入三千岁，差池千一遇。
青云得自致，白眼与俗迕。
劲节凌秋旻，玄文匿深雾。
尺璧可令毁，坚石难使铸。
董生胶西相，贾子长沙傅。
终疑希世才，良用制作误。
衔悲去修门，觖望动行路。
落落长松姿，岁晏悴霜露。
平生慕高名，邂逅隔清晤。
心许千金剑，无由挂君墓。

苒苒庭下槐，苍苍山中桧。
臭味久矣殊，荣枯莫相待。
胡为寓形生，曾不异风概。
擢干初无根，交阴忽成籁。
死生诣胶漆，幼壮姿姿态。
本同非不佳，末异终恐害。
吾意造化巧，淫乐为狡狯。
玩此三公才，比之女萝辈。
不然世俗薄，苟合耻刚介。
妄彼特立姿，乐附柔弱类。
谁能极物理，且以嘲大块。
陶冶如吾言，庸庸亦何怪。

苒苒庭下槐，苍苍山中桧。
臭味久矣殊，荣枯莫相待。
胡为寓形生，曾不异风概。
擢干初无根，交阴忽成籁。
死生诣胶漆，幼壮姿姿态。
本同非不佳，末异终恐害。
吾意造化巧，淫乐为狡狯。
玩此三公才，比之女萝辈。
不然世俗薄，苟合耻刚介。
妄彼特立姿，乐附柔弱类。
谁能极物理，且以嘲大块。
陶冶如吾言，庸庸亦何怪。

处世诚碌碌，白髪生满头。
所以不自惭，数从长者游。
醉翁名世者，事业晞孔周。
独立千歳外，邈然已难俦。
韩范青云姿，奋飞起西州。
徘徊霄汉间，下视轻蜩鸠。
诗老最前辈，名声三十秋。
篇章被海表，岂独鲁与邹。
今我亲见之，执鞭乃所求。
何况登其堂，举觞预献酬。
清谈破群疑，嘲笑寛百忧。
以此捐歳月，吾生同悠悠。

新甫之柏徂徕松，枯根高齐千仞峰。
天令尔生禀刚直，寿比王乔谁与同。
惊霆何时发岩底，坚节青姿化为毁。
君不见蟠木但以左右为先容，能令人意尚奇诡。

屏风画山皆任假，寒林石屏自然者。
苍纹绀脉乱交加，短树高枝自潇洒。
观者宁分画与非，但怪奇妙非人为。
又疑古苔著石瘦，何得本末无纤遗。
桑田变海松柏死，寒暑不及荣枯期。
佳哉大钧育群类，埏镕精巧无巨细。
天真通貎皆生成，俗师笔墨那形似。
居人幽独最相宜，朴厚远谢雕镂姿。
城中云母屏更好，慎勿浪示豪家儿。

少濯沧浪水，成君真隐高。
虚舟姿上下，樽酒寄游遨。
静境惬外奨，缓歌忘我劳。
兴余可迳返，落日丽平皋。

仙山不记鳯鸣时，碧筿空含玉润姿。
海外虽传有嶰谷，人间似未悟孙枚。
道家正贵知音少，野处还于静节宜。
千岁重寻乐毅传，悠悠更觉使心悲。

层冈南面起，仰见檀栾姿。
诘曲成幽洞，因堪象武夷。

嫩红轻紫仙姿贵，合是山中寂寞开。
九陌风尘肯相顾，可怜空使下山来。

张也湖海士，心与迹并真。
语默或不常，时以为狂人。
蹉跎太仓史，奔走京华尘。
颇如丧家狗，累累敝精神。
虽游公卿间，望绝要路津。
感激自上书，生当致青云。
天光回日月，圣泽熙阳春。
禁林给笔札，中府䌷典坟。
群玉连帝居，东壁临北辰。
飞腾怪清切，寓直怀珍群。
慷慨气益遒，咏歌思逾新。
昔贤稽古力，利禄不足云。
登瀛以为荣，幞被宁厌频。
君乃鸾凤姿，方当极逢辰。
岂若杨执戟，白头专校文。

禹稷躬稼穑，春秋重麦禾。
劝耕聊及暇，称力焉俟多。
霜风虽凄紧，日晏更清和。
轻裘颇自姿，扶杖勤来过。
青青已布陇，芃芃在伐柯。
农功欣嗣岁，节物嗟腾波。
怅然念归田，自顾将婆娑。

摇摇墙头花，脉脉含幽姿。

吴僧画团扇，点缀成微虫。
秋毫宛皆具，独窃天地功。
细者及蛛蝥，大者才阜螽。
枯枝拥寒蜩，黄蘃粘飞蜂。
翾然得生意，上下相追从。
徒观飞动姿，莫睹笔墨踪。
儿曹取真物，细校无不同。
恐其遂跃去，亟取藏箱中。
乃知艺无小，意精神可通。
不与误图蝇，能惑紫髯翁。
子猷状蝉雀，藏宝传江东。
不知古何如，此画今为雄。
人墓木已拱，其徒颇能工。
旧法存百一，要足超凡庸。
友人幸为赐，物薄意何隆。
玩之不替手，爱重心无穷。
常如对君子，穆穆来清风。

林葩积浮脆，烟雾矜春姿。
山桂结芳坚，冰霰横秋枝。
夫君名卿嗣，华实双葳蕤。
如何仕不偶，通籍鬓生丝。
岂非秋桂类，不足烦嗟咨。
我今三十余，汩没无佗奇。
正恐食浮人，敢言位犹卑。
同登天子廷，自视诚非宜。
清朝正求治，諌路方坦夷。
太平可立致，此任非君谁。

古木夏阴薄，萧萧蠧叶微。
岂无绿树浓，爱此风烟姿。
高僧此休息，肩倚瘦筇枝。

弱植生川泽，托根北堂后。
昔时青春姿，扶疏映轩牖。
风霜日消落，憔悴复何有。
蠧穿枯节断，雨渍虚心朽。
幸不夭天年，犹得胜凡柳。

盛德师尧舜，英姿肖祖宗。
太阳光遍照，沧海量兼容。
鸿业知能继，齐民望可封。
如何未五载，已上鼎湖龙。

物形固天造，物景不自胜。
泉乎未遇人，石罅徒流迸。
宫相政多暇，行乐蹑岩磴。
发蒙涨为溪，幽致兹焉盛。
唐贤大历后，峭壁刻名姓。
我来一何暮，今秋始乘兴。
山势环有缺，山门壶引柄。
乍挹清泚姿，颇惬幽闲性。
味将春茗宜，光与晓岚暝。
架竹落僧厨，远声入清磬。
何当宿禅室，欹枕终夜听。
饮多病骨换，照久尘迥。
销尽谪居愁，无心治归艇。

北楼出林杪，登览开病姿。
旁带滁州城，雉堞何逶迤。
下入刺史宅，却临统军池。
伊予翰林客，失职方在兹。
两衙簿领外，尽日吟望时。
晚窗度急雨，夏木交繁枝。
淮南气候殊，经秋啭黄鹂。
檐前有山果，采掇亦甘滋。
樽中有官酝，倾酌任醇醨。
忘机得真趣，怀古生远思。
念昔李太尉，落落邦家基。
下笔到西汉，料兵如六奇。
谪官来此郡，郁郁持一麾。
尝作怀嵩楼，记文悲盛衰。
甚得进退理，深明祸福机。
未几再入用，斯言忽如遗。
君恩匪胶柱，天殃若影随。
六月万里行，炎荒竟不归。
功成又名遂，不退将安之。
姑以人事较，勿凭天命推。
矧予草泽士，被褐复羹藜。
谬因弄文翰，八载侍丹墀。
三入承明卢，古人期并驰。
玉堂百日罢，所累非文词。
强仕未为老，望郎不为卑。
淮边永阳郡，人物自熙熙。
费用量所入，丰约从其宜。
一妻本糟糠，不识金翠施。
三男无庶孽，讵爱纨绮赀。
甘贫绝诛求，易退无羁縻。
五十拟归耕，何必悬车期。
且予望卫公，云龙与山麋。
唐贤昔际遇，文雅道光辉。
进士取将相，易于俯拾棋。
自从五代来，素风已陵迟。
干戈为政事，茅土输健儿。
儒冠筮仕者，仅免寒与饥。
至今明圣代，此风犹未移。
自无经济术，乌用碌碌为。
归欤复归欤，无忘北楼诗。

雪干朱澹殒仙姿，千岁无征事可悲。
埋瘗肯饶鹦鹉冢，飞鸣不到凤凰池。
遗翎尚在飘松迳，旧迹犹存傍槿篱。
应得羽人尸解术，夜来何处啄灵芝。

迁谪独熙熙，襟怀自坦夷。
孤寒明主信，清直上天知。
消息还依道，生涯只在诗。
惟当谕山水，讵敢咏江蓠。
偶叹劳生事，因思志学时。
读书方睹奥，下笔便搜奇。
赋格欺鹦鹉，儒冠薄鵔鸃。
耕桑都不事，园井未曾窥。
必欲缣缃富，宁教杼轴纰。
光阴常矻矻，交友尽偲偲。
步骤依班马，根源法孔姬。
收萤秋不倦，刻鹄夜忘疲。
流辈多相许，时贤亦见推。
叨荣偕计吏，滥吹谒春司。
仆瘦途中病，馿寒雪里骑。
空拳入场屋，拭目看京师。
技痒初调箭，锋铦欲试锥。
甲科登汉制，内殿识尧眉。
数刻愁晡矣，三题亦勉之。
先鸣输俊彦，上第遂参差。
罢举身何托，还家命自奇。
唯惭亲倚户，敢望嫂停炊。
竭力求甘旨，终朝走路歧。
贪希仲由来，多废董生帷。
丹桂何时折，孤蓬逐吹移。
知怜无国士，志气自男儿。
季子貂裘敝，狂生刺字隳。
广场重考覆，蹇步载驱驰。
明代宁甘退，青云暗有期。
礼闱冠多士，御试拜丹墀。
泽雾宁惭豹，抟风肯伏雌。
重瞳念孤迹，一第忝鸿私。
得告还乡贵，除官佐邑卑。
折腰称小吏，矩步慎初资。
枳棘心何恨，松筠操自持。
及亲家有养，事长礼无亏。
铜墨官常改，烟霄雨露垂。
县花聊主管，寺棘且羁縻。
吴郡包山侧，长洲巨海湄。
万家呼父母，百里抚惸嫠。
敢起徒劳叹，长忧窃禄嗤。
宦途甘碌碌，官业亦孜孜。
政事还多暇，优游甚不羁。
村寻鲁望宅，寺认馆娃基。
西子留香迳，吴王有剑池。
狂歌殊不厌，酒兴最相宜。
草织登山履，蒲纫挽舫{纟支}。
果酸尝橄榄，花好插蔷薇。
震泽柑包火，松江鲙缕丝。
三年无异政，一箧有新词。
多恋南园卧，俄从北阙追。
呈材真朴樕，召对立茅茨。
载笔居三馆，登朝忝拾遗。
紫泥天上降，朱绂御前披。
侍从殊为贵，图书颇自怡。
史才愧班固，谏笔谢辛毗。
拟把微躯杀，惭将厚禄尸。
安边上章疏，端拱献箴规。
精鉴逢英主，知怜是首夔。
赓歌才不称，掌诰笔难摛。
制历无多事，词头每怯迟。
繁阴温室树，清吹万年枝。
青琐霞光透，苍苔露片萎。
御香飘砚席，宫叶落缨緌。
看浴池心凤，闲扪殿角螭。
上林花掩映，仙掌露淋漓。
对近瞻旒冕，班清辟虎貔。
宫帘垂翡翠，御水动涟漪。
纪号年淳化，朝元月建寅。
摄官捧宝册，祝寿执樽彝。
表案行低折，宫悬听肃祗。
德音王泽润，谦柄斗杓㧑。
贵接皋夔步，深窥龙凤姿。
策勋何烜赫，赐紫更萎蕤。
蚊力山难负，鹈梁翼易滋。
论功惭八柱，受服欲三褫。
祇虑殃将至，曾无事可裨。
趁朝空俯伛，退食自逶迤。
更直当春好，横行隔宿咨。
内朝长得对，驾幸每教随。
琼苑观云稼，金明阅水嬉。
赏花临凤沼，侍钓立鱼坻。
拂面黄金柳，酡颜白玉卮。
分题宣险韵，翻势得仙棋。
竟举窥天管，争燃煮豆萁。
恨无才应副，空有表虔祈。
睿眷偏称赏，天颜极抚绥。
中官赐文字，院吏捧巾綦。
遭遇诚堪惜，功名窃自悲。
请缨无壮志，视草亦何为。
未献东封颂，空镌北岳碑。
深惭专俎豆，长欲议边陲。
但可怀骄子，何须斩谷蠡。
胸中贮兵甲，堂上有熊罴。
成败观千古，施张在四维。
兼磨断佞剑，拟树直言旗。
遇事难缄默，平居疾喔咿。
无权逐鸟雀，俛首任狐狸。
延尉专刑煞，词臣益等衰。
五花仪久废，三尺法聊施。
书命犹无谄，评刑肯有欺。
厚诬凌近侍，内乱疾妖尼。
丹笔当无赦，金科了不疑。
拜章期悟主，引法更防谁。
萋斐终无已，雷霆遂赫斯。
如弦伤讦直，投杼觅瑕疵。
众铄金须化，群排柱不支。
佞权回北斗，谗舌簸南箕。
阙下羊肠险，朝端虎尾危。
道孤贻众怒，责薄赖宸慈。
西掖除三字，南山佐一麾。
苍黄尘满面，挥洒涕交颐。
目断九重阙，魂销八达逵。
尊亲远扶侍，兄弟尽流离。
秦岭偏巉绝，商于更险巇。
吾庐何处是，我马忽长辞。
六里山苍翠，丹河浪渺弥。
分封思卫鞅，割地忆张仪。
懒读三闾传，空寻四皓祠。
畬烟浓似瘴，松雪白如梨。
坏舍床铺月，寒窗砚结澌。
振书衫作拂，解带竹为椸。
呼仆泥茶灶，从僧借药筛。
钟愁上寺起，角怨水门吹。
旧友谁青眼，新秋出白髭。
烟岚晴郁郁，风雨夜飔飔。
我过徒三省，吾生自百罹。
初来闻旅雁，不觉见黄鹂。
市井采山菜，房廊盖木皮。
野花红烂漫，山草碧{衤离}褷。
副使官资冷，商州酒味醨。
尾因求食掉，角为触藩羸。
有梦思红药，无心采紫芝。
瘦妻容惨戚，稚子泪涟洏。
暖怯蛇穿壁，昏忧虎入篱。
松根燃夜烛，山蕨助朝饥。
岂独堂亏养，还忧地乏医。
迹飘萍渤澥，亲老日崦嵫。
阁下辞巢凤，山中伴野麋。
风欺秀林木，云隔向阳葵。
屈产遭驽马，丹山困吓鸱。
悔须分黑白，本合混妍媸。
自此韬余刃，终当学钝锤。
穷通皆有数，得丧又奚悲。
自顾才何者，空怜道在兹。
宣尼犹削伐，大禹亦胼胝。
用去当如虎，投来且御魑。
避风聊戢翼，得水会扬鬐。
琴酒图三乐，诗章效四虽。
鱼须从典卖，貂尾任倾欹。
兀兀拖肠鼠，悠悠曳尾龟。
北窗寻蛱蝶，南岸看鸬鹚。
山翠楼频上，云生杖独搘。
簟闲留晓魄，檐暖负冬曦。
松柏寒仍翠，琼瑶涅不缁。
望谁分曲直，祇自仰神祇。
吾道宁穷矣，斯文未已而。
狂吟何所益，孤愤泄黄陂。

熊耳如当出槛熊，仙姿孤秀压诸峰。
采芝逋客怜贞质，化石佳人妒丽容。
身上霓衣慵整顿，天边华盖会裁缝。
嫦娥月里休相笑，万古应无窃药踪。

桃红李白莫争春，素态妖姿两未匀。
日暮墙头试回首，不施朱粉是东邻。

咏尽千峰雪，吟行六里春。
布多成暇政，方称好闲身。
物得商山下，形如震泽根。
初期谷城叟，乍遇魏榆神。
固异它山石，还同似玉珉。
绕看犹汩没，斲见渐轮囷。
草拥才抽甲，烟封几得辛。
绿藏苔漠漠，青乱叶蓁蓁。
蛟蜃浑疑活，琳琅势逼真。
杖敲清有韵，衣拂莹无尘。
起似生徐甲，扶如醉伯伦。
知吾怜磊落，移尔出荒榛。
留滞诚为久，遭逢盖有因。
胜携堕鹊印，喜过骇鸡玲。
齐列幽斋畔，休藏古涧滨。
未邀耽酒客，先对抱琴人。
带藓形虽瘦，穿交气已振。
自非怀峭绝，安得免沉沦。
月影无云夕，烟姿有雪辰。
参差光互动，高下势相均。
接待同嘉士，搜求等隽民。
苍茫劳拂拭，感遇似陶钧。
抚惜情如旧，装添景自新。
窗风声淅淅，檐鸟语欣欣。
映合移红药，遮须翦绿筠。
使君安置后，勾我往来频。
扪摸闲垂袖，偎挨醉脱巾。
海山低岌嶪，华岳小嶙峋。
鹭毳莹如霰，蜗涎曳似银。
峰峦轻菡萏，雕琢笑麒麟。
雨霁岚光滴，春晴黛点匀。
鼎分聊自得，芝秀好相亲。
宋陨知难及，秦鞭似弗仁。
无瑕收作宝，不速敬如宾。
仙掌怜应拔，出眉妒亦嚬。
罅开青虎眼，痕駮黑虬鳞。
怪隠深难测，神驱恐不遵。
倚多凉透骨，卧近冷侵茵。
蹙缩回蛇尾，谽谺齚兽唇。
云孤堪结伴，松老合为邻。
对耻风标俗，题愁格力贫。
玉堆深愧白，黛泼不如彬。
埋去甘长往，移来忽并伸。
露喷秋洗发，云触晓生津。
清越时堪叩，嵌崆永不磷。
似龙兼易扰，如虎岂难驯。
夜槛含星彩，晴轩烁日轮。
三人铛脚看，一盏瓮头醇。
罗杀迎潮怒，干将插土皴。
沉沉吁可怪，瑟瑟比难臻。
鬭莹宁饶璧，争年不让椿。
闲书堪试笔，醉坐好垂纶。
何啻为三友，还应直万缗。
贪看棋错路，竞爱酒记巡。
利若刀悬蜀，危于阁耸陈。
一拳终太小，五色却非纯。
有泐应难待，无言讵可询。
摩挲夸玉立，围绕似环循。
为匠虽非郢，吟诗莫谓秦。
须容一株上，题著旧词臣。

后时独立诚难事，犹赖阶庭有菊丛。
绰约霜前弄姿态，非如群木万株红。

选进良家备六宫，仙姿时得本从容。
由来真色生人世，不在巫山十二峰。

路入禅关僻，僧迎取衲披。
自怜重到此，还忆旧游时。
泉石清虚境，松筠古老姿。
问师从此别，鹤驾几回知。

竹性本孤洁，况在祇园中。
经年荫华宇，永日吟清风。
心虚大道合，干直贤人同。
雪霜任摧挫，寒姿独青葱。

皇都有沧池，近在金商陌。
渊源控河汴，襟带引京索。
众派泻寒光，一鉴涵空碧。
晴明天垂幕，阴霭地滋脉。
烟岚隘五湖，气象吞七泽。
漪涟十余里，缟练千万尺。
楼殿起参差，门闉开岝峉。
人间识方壶，古来惭太液。
美哉台沼名，壮我帝王宅。
惟昔经始谋，兹见神武迹。
非同泗渊滥，盖用昆夷策。
万乘纡警跸，群官扈銮轭。
津头驻翠华，唐中搜赤籍。
水犀陈百旅，画鹢棹千只。
时多吕梁人，士有中黄伯。
旋渊齐出没，桅樯竞跳踯。
鼓枻变鱼丽，飞江生羽翮。
一时军事严，四表皇威赫。
承平垂百年，声教重九译。
朝惟讲文物，民亦厌金革。
楼戈无复用，池籞因不易。
年年春风暮，处处禊筵辟。
曲堤柳交阴，上苑花遍拆。
舟师校艨冲，乐佾锵金石。
翔禽鼓轻翰，潜鳞跃修额。
鸣鼍促繁节，阴兽荡精魄。
浮吹时往来，彩标纵争获。
鱼龙随变态，波浪相激射。
何妨试趫勇，岂徒观戏剧。
吾皇兹豫顺，庶物遂闿怿。
灵囿无禁止，都人任游适。
轮蹄去若狂，锦绣委如积。
临流错杯盘，列肆张幄帟。
金缯乐挥散，采翠乱狼藉。
嘉会此难逢，良辰真可惜。
前日瀛洲仙，顾谓同舍客。
言此好时节，岂当虚废掷。
掩卷下直庐，连镳出东掖。
郊原朋盍簪，舲舸觞浮醳。
指顾集珍羞，饾饤瞻肴核。
暂喜解朝缨，仍便岸纱帻。
清波入平望，嘉果富新摘。
园奇插山丹，水美鲙霜鲫。
喧呼少停樽，眺览闲信屐。
画桥蹑虹蜺，宝殿觇楹磶。
再见琼林芳，重思曲江席。
宠恩徒欲报，颛愚岂任责。
翩翩众翘彦，一一富才画。
同时致荣阶，云谁量远跖。
曰予孤陋姿，本惟一逢掖。
无能拾青紫，有志厉冰蘗。
久事州县劳，已甘簿书役。
公卿广收扬，文字误掎摭。
得怀儒馆铅，始识君门戟。
何乃英俊流，不以才地隔。
同登石渠阁，共阅金匮册。
饱食任嬉游，县君奚补益。
所赖友贤能，庶几逭隳谪。
兹游诚可乐，何幸谬见择。
逮赋醉言归，都忘日之夕。
风云一流散，俛仰成宿昔。
集贤冰厅郎，雕章古风格。
感此意稠重，足成言四百。
记彼集间事，有如丹在白。
初惟侈荣观，终乃发幽赜。
分明指行藏，礧砢见肝鬲。
诸贤继佳篇，仲吕和无射。
辞源可渺弥，笔锋俱砉騞。
彼美双南金，辉映连城璧。
乐事子同赋，联编予有获。
钦慕风雅情，慰诲诗书癖。
滞思豁以开，遥襟耸然释。
报投愧刍芜，叩虚漫䌷绎。
多谢久要言，赠君岁寒柏。

羽毛之美其类众，雉曰吐绶世尤重。
灵姿异禀来何方，有客携持自咸雍。
朱笼驯习绣墩调，珍贵不与常禽共。
庭前爱玩不能已，欲买未有千金俸。
一座嘉宾共诧夸，留连为倒春醪瓮。
送将题目与诗人，要待清才如屈宋。
斑斑赤质斗花纹，瓅瓅明珠络衣缝。
暖风晴日正闲暇，绮翼丹趺时{髟/东}松。
垂胡两组锦舒张，约发双笄玉浮动。
倏忽披开叠胜文，蒙茸乱绾青丝综。
初疑瑞草衔鹘啄，又讶牦缨{票彡}马鞚。
行縢赤芾交胫足，羽服袿衣曳蜺蝀。
汉官绶{艹戾}何须染，郑公书带徒劳种。
引颈才盈尺寸间，镂彩盘绦无缺空。
未容俯近复卷收，顷刻无由发清哢。
向人顾盼虽无言，奋臆犹如将告控。
有生之乐贵得所，所乐山林殊市哄。
斥鷃飞翔本蓬蒿，鷾鸸社稷存梁栋。
不慕爰居享钟鼓，要逐凫鹥唼菰葑。
临流照影刷羽翰，朝飞求偶随群从。
十步一啄百步饮，乌用樊中久羁{挖乙=弓}。
主人提挈诚厚恩，岂若郊原使闲纵。
我闻章服以旌礼，物有等威须折衷。
鞶囊厉带最光华，宠锡或招三褫讼。
惟兹异类亦何知，被服文章安所用。
得非造化育群伦，美恶短长皆适中。
凡物有用固为灾，矫性伤生尤可痛。
介特一死古士挚，得时三嗅子路共。
晋室文裘或遭焚，羽山夏翟先修贡。
解颜亦取如皋获，离罦已入王诗讽。
旌旄甚盛见楚人，乐缀有数闻众仲。
嗟嗟才用既若斯，窜伏何由脱罗总。
今虽窘束苦笼槛，犹胜烹燖充调供。
徘徊且逐稻粱肥，莫厌庭除资好弄。
方今太平物遂性，异兽奇禽罢供奉。
庶民咸乐萃灵台，上苑虚开发云梦。
西雝既已翔振鹭，阿阁终当集灵凤。
伫见觚棱神爵栖，重歌蜀使碧鸡颂。
惟尔文华固异常，效祥荐祉宜飞羾。
近郊薮牧好游遨，应须一借扶摇送。

桧生本修直，此种特殊异。
高不盈寻丈，广乃遍阶砌。
短干自坚强，附枝交荫翳。
森然葆羽欹，隠若虬龙坠。
不知何代有，木老色弥翠。
尝闻古仙者，应化在兹地。
手植有遗迹，深根几千岁。
神灵应护持，道宫存款识。
自此物色繁，因为圃人利。
封殖虽地宜，屈蟠由巧智。
以彼凌云姿，还同蔽牛类。
拳曲如能寿，轮囷不为器。
谁云矫生质，终亦遗世累。
诗伯一留题，禅丛重增贵。
岂若榴柽然，空传草木记。

古来贤相称高奇，虞有皋夔商傅伊。
帝臣王佐见谟训，千载相望如同时。
我朝公辅代间出，锺秀辰象分躔离。
堂堂太尉实异禀，风质粹美和而威。
仁皇始擢自藩翰，渭水兆告非熊罴。
立朝早已擅风采，料敌曾不失毫厘。
圣圣相承倚时栋，入登槐鼎出拥麾。
司徒相继据魁轴，势压诸夏摧附枝。
一言寤意尊社稷，万里奔命来戎夷。
君臣一体自同德，下鄙汉相矜规随。
功成治定预告老，还乡治第当西圻。
十年休佚养冲气，泰宇充茂心欣嬉。
二公勋德诵人口，载于彝鼎歌于诗。
吾皇得相柄文武，调燮四序齐璇玑。
孟轲尝称圣之任，乃曰百世人之师。
固宜天畀两元老，期颐常保松筠姿。
规橅载在庙堂上，自使风俗淳浇漓。
前年召自大名尹，对罢累请菟裘归。
帝曰公今更强固，闵烦几政留清规。
两加金貂百官首，再剖玉麟三水涯。
洛人闻之喜且抃，如在旱岁逢云霓。
朝临留府暮私第，偃息又将弥再期。
今春欲作耆英会，涓日象值神俱比。
谓宜饮食与宴乐，对接宾客心忘机。
康宁寿富复好德，向此巨福全者稀。
席间诸老尽贤杰，相得欢甚欹冠緌。
饮盈百榼似尼父，歌有三乐同荣期。
杯盘衍溢逮舆隶，割肉酾酒如林池。
衣冠填咽两城市，车马照耀清涟漪。
夜阑百炬列红烛，天寒四座添重帏。
钜儒洒翰序嘉会，义薄皎日垂清晖。
诸公半酣各赋咏，含毫叠纸鱼鳞差。
诗成累幅灿珠玉，光艳宜若陵钩奎。
歌声旖旎啸鸾凤，酒气冷冽喷酴醿。
长篇立刻在金石，楷字高揭当轩墀。
晋公延宾就绿野，谢傅卜宅临清溪。
当时贵客亦有数，讵与今日争光辉。
誊书远报邺都守，开缄摘句情融怡。
答言遂起归与兴，迹虽未往心先飞。
三贤事业固同道，用舍安得常情知。
官尊邦国之柱石，望重士林之羽仪。
退舍进用自殊致，大义当以公言推。
不能则止固达识，陈力可行当有为。
圣君知臣贤达节，事有轻重须从宜。
宁拘经礼致为政，自有邦人歌衮衣。
三台明润少微烂，光彩并照大紫微。
子房辟谷方壮岁，张苍作相当厖眉。
曹参置酒坐公府，晋贤高蹈来东篱。
昔人出处固有意，造适自与时推移。
光阴可惜且行乐，任从𫛴鴂方春啼。

近伏值休澣，端居无所为。
触热事造请，有如褦襶诗。
偶到昭德里，主人不吾非。
惟今吏部郎，望清秩非卑。
而与两铨选，事联相附离。
每听人物论，尤详台阁仪。
沿袭寻本原，左右逢津涯。
登朝鬓犹绿，继世衣仍缁。
欢然久相接，甚矣嗟吾衰。
谁言同趣舍，何力能嘘吹。
但惭蒹葭陋，坐对琼林枝。
时或把书卷，不厌颜生饥。
间亦忘形骸，任讥嗣宗痴。
喜君方得涂，骞腾复何疑。
岂此哀乌省，能留威凤姿。
君才适时用，早闻天子知。
荷囊与鸣玉，献纳无不宜。
宁校岁月劳，求为法令师。

梁苑有修竹，移来正得时。
新开一斋馆，分植两轩墀。
璅碎青金影，纤圆碧玉枝。
物应人共美，性与地兼宜。
渐喜声成韵，毋伤色暂衰。
宁因恶土变，自与好风期。
窗闼常相对，阑干不用施。
看怜朝露爽，坐觉昼阴迟。
拟富非侯等，亲邻见凤姿。
燕杯留几席，画笔置藩篱。
护长防将折，删枯欲更滋。
破忧谈将解，化恐误仙骑。
节耸蛟螭骨，苞翻虎豹皮。
竿长终劲挺，根困任离披。
肯顾柯亭赏，休思渭水持。
吟余毫亦健，灌罢器频欹。
戴谱须书此，淇园未羡之。
七贤尝伴侣，六逸重犹夷。
缅继斯人躅，如吹仲氏篪。
萧然发清思，赖尔作良知。

新植苍筤竹，欣欣若感知。
日阴纷展盖，风韵巧吹篪。
幸对人潇洒，兼依地坦夷。
二年官此者，一日可忘之。
抱节疏仍密，交柯挺复欹。
藂生相友善，特立甚矜持。
长处苔微破，看来露亦披。
凤姿聊侧翅，蛇变但存皮。
莫作恂兵伐，留为介杖骑。
雪霜饶欲冒，雨露已先滋。
初见犹齐架，俄惊渐出篱。
中虚缘物性，外劲是天姿。
比亩虽云少，成林亦未迟。
庙丘当见采，栝羽岂劳施。
鹊尾冠须制，鹓雏食可期。
拂云思柏悦，盈畹笑兰衰。
任土前书贵，名园此地宜。
纵难听嶰管，肯学唱巴枝。
既许亲斋几，宁辞局甃墀。
更烦勤爱护，有用在他时。

新植苍筤竹，欣欣若感知。
日阴纷展盖，风韵巧吹篪。
幸对人潇洒，兼依地坦夷。
二年官此者，一日可忘之。
抱节疏仍密，交柯挺复欹。
藂生相友善，特立甚矜持。
长处苔微破，看来露亦披。
凤姿聊侧翅，蛇变但存皮。
莫作恂兵伐，留为介杖骑。
雪霜饶欲冒，雨露已先滋。
初见犹齐架，俄惊渐出篱。
中虚缘物性，外劲是天姿。
比亩虽云少，成林亦未迟。
庙丘当见采，栝羽岂劳施。
鹊尾冠须制，鹓雏食可期。
拂云思柏悦，盈畹笑兰衰。
任土前书贵，名园此地宜。
纵难听嶰管，肯学唱巴枝。
既许亲斋几，宁辞局甃墀。
更烦勤爱护，有用在他时。

物重赍轻岂易持，何时登顿损瑰奇。
曾为什袭缇巾宝，一见寒姿不忍遗。

建业东郭，望城西堠。
千嶂承宇，百泉绕霤。
青遥遥兮𫄥属，绿宛宛兮横逗。
积李兮缟夜，崇桃兮炫昼。
兰馥兮众植，竹娟兮常茂。
柳蔫绵兮含姿，松偃蹇兮献秀。
鸟跂兮下上，鱼跳兮左右。
顾我兮适我，有斑兮伏兽。
感时物兮念汝，迟汝归兮携幼。

冯侯天马壮不羁，韩侯白鹭下清池。
刘侯羽翰秋欲击，吴侯葩萼春争披。
沈侯玉雪照人洁，萧洒已见江湖姿。
唯予貌丑骇公等，自镜亦正如蒙倛。
忘形论交喜有得，杯酒邂逅今良时。
心亲不复异新旧，便脱巾屦相谐嬉。
空堂无尘小雨定，浓绿翳水浮秋曦。
高谈四坐扫炎热，木末更送凉风吹。
此欢不尽忽分散，明月照屋空参差。
平明余清在心耳，洗我重得刘侯诗。
刘侯未见闻已熟，吾友称诵多文辞。
才高意大方用世，自有豪俊相攀追。
咨予后会恐不数，魂梦久向东南驰。
何时扁舟却顾我，还欲迎子游山陂。

两马齿俱壮，自骄千里材。
生姿何轩轩，或是龙之媒。
一马立长衢，顾影方徘徊。
一马裂衔辔，奔嘶逸风雷。
立岂饱刍豆，恋栈常思回。
奔岂欲野龁，久羁羡驽骀。
两马不同调，各为世所猜。
问之不能言，使我心悠哉。

春从沙碛底，转上青天际。
霭霭桑柘墟，浮云变姿媚。
游人出暄暖，鸟语辞阴翳。
心知归有日，我亦无愁思。
所嗟独季子，尚客江湖澨。
万里卜凤凰，飘飘何时至。

万里山林姿，羽毛何璀璀。
鸣声应律吕，唯有知者爱。
都门市井儿，谁玩汝文采。
应须锁樊笼，勿受丸矰害。

两朝身与国安危，典策哀荣此一时。
木稼尝闻达官怕，山颓果见哲人萎。
英姿爽气归图画，茂德元勋在鼎彝。
幕府少年今白发，伤心无路送灵软。

招提凭高冈，四面断行旅。
胜地犹在险，浮梁袅相拄。
大江当我前，飐滟翠绡舞。
通流与厨会，甘美胜牛乳。
扣栏出鼋鼍，幽姿可时睹。
夜深殿突兀，太微凝帝宇。
壁立两崖对，迢迢隔云雨。
天多剩得月，月落闻津鼓。
夜风一何喧，大舶夹双𫇛。
颠沉在须臾，我自檝迎汝。
始知像教力，但度无所苦。
忆昨狼狈初，只见石与土。
荣华一朝尽，土梗空俯偻。
人事随转烛，苍茫竟谁主。
咄嗟檀施开，绣楹盘万础。
高阁切星辰，新秋照牛女。
汤休起我病，转上青天去。
摄身凌苍霞，同凭朱栏语。
我歌尔其聆，幽愤得一吐。
谁言张处士，雄笔映千古。

世网挂士如蛛丝，大不及取小缀之。
宜乎倜傥不低敛，醉脚踏倒青天低。
前日才能始谁播，一口惊张万夸和。
雷公诉帝喘欲吹，咸恐声名塞天破。
文章喜以怪自娱，不肯裁缩要有余。
多为峭句不姿媚，天骨老硬无皮肤。
人传书染莫对当，破卵惊出鸾凤翔。
人间下笔不肯屈，铁索急缠蛟龙僵。
少年意气强不羁，虎胁插翼白日飞。
欲将独立夸万世，笑诮李白为痴儿。
四天无壁才可家，醉胆愤痒遣酒拏。
欲偷北斗酌竭酒，力拔太华镳鲸牙。
世儒口软声似蝇，好于壮士为忌憎。
我独久仰愿一见，浩歌不敢儿女声。

短松青铁干，童童三尺余。
花实少姿媚，独与寒心俱。
暴霜时侵凌，奋怒张雄须。
长楸拥肿材，旁荫可容车。
秋风一夕来，解剥惟朽株。
物性在坚柔，何必长短殊。
楸叶已泥滓，松干犹青肤。
无烦问高下，且辨荣与枯。

轩轩苍角鹰，杀气凌高秋。
一息一万里，独与长风游。
猎骑走霹雳，落臂无虚投。
古冢白鼻狐，立死不得留。
飞霜未杀草，拥翅寒胡愁。
畜力以待奋，仁如林中鸠。
今兹顺天诛，狡穴破奸谋。
美哉青骹姿，识时谁与俦。

常公廊庙姿，龙节殿南区。
凿开文章源，儒学比蜀都。
仪仪天章老，秀色发东吴。
相望三百载，还拥朱轓车。
风帆入天境，云际如飞凫。
到郡省风俗，少住使君旟。
邦人爱文字，小吏亦诗书。
欧生死北土，仙山失璠玙。
魁怪遂横行，圣人恶夺朱。
愿公正礼法，引之君子涂。
骙骙万马群，必有真龙驹。
它时杨得意，自可荐相如。

山阳大都天下夸，长淮蟠山无垠涯。
春风万里汉东来，流辉泱漭不可遮。
绕城楼台满空紫，瓦光碧滑流成波。
东园花草趁姿媚，真珠蓓蕾黄金芽。
太守政闲日无事，隼旟聊驻朱轮车。
宝明簪裾尽贤彦，金盆泻酒成飞花。
山河喧咽歌管外，舞裾绣画金缕霞。
都人来从无居人，飞尘杂沓何繁华。
固知太守为民意，与民欢然无怨嗟。
明日邀我复同游，我已病酒醉在家。
伏枕不得从车尘，坐见落日啼栖鸦。

北风吹严雪，草木无媚姿。
野田一穗尽，雀鼠犹苦饥。
浦阳槩穷山，不与阴冬宜。
今我虽旅宦，一身十口随。
有酒奉亲寿，呼妻伴儿嬉。
幽肠尚多感，悁结对此时。
念子客千里，形影外更谁。
空斋抱吟膝，敝案覆饮卮。
我本依赖少，校子反有余。
何日富贵涂，引子并足驰。
朝得位夔契，暮致君轩羲。
收身结嘉客，量金买妖姬。
人间有闲愁，安能到双眉。

平生岁寒心，颇好岁寒色。
一松如人长，惨淡穷山侧。
樵儿日过之，有意斧斤得。
予心异尔意，野圃为移植。
醉听疏声眠，吟到细阴息。
落落岩涧姿，相对永朝夕。
如言千载后，其长可千尺。
人生虽百年，相期眇无极。
且结无情游，汝固予何易。
岂待百年外，人松两殊迹。
人为松下土，松化土上石。
我生始逾壮，足以伴寒碧。

悠悠大块间，万类纷相敌。
伟哉拔俗人，真宰岂无力。
六经陷邪说，释儒共一律。
天未丧斯文，公生抱绝识。
著书罗古今，射策开胸臆。
前辈几欲尽，后来昧所适。
天将激颓波，公生秉孤直。
数谏难居中，三已无愠色。
海宇属无虞，天工或旷职。
天保祐皇帝，公生蕴奇德。
培拥栋梁姿，一旦壮王国。
禁网虽小宽，疲俗未全逸。
惟天念我民，公生富才术。
发扬云雨势，诸方待膏泽。
天既责公深，眉寿夫何惜。
行看佩相印，不羡登仙籍。
南山雅望重，北斗威声赫。
禀生固难朽，吐纳自不息。
惟昔轩冕徒，尤喜山林迹。
留侯追赤松，志就亦何益。
傅说为列星，但已脱寰域。
孰如我公贵，与国长无极。

书名唐世凡几人，鲁公运笔独有神。
当年一字百金直，异代傥获宜尔珍。
公尝道直不容内，江湖出走刺史轮。
东南挥翰落几郡，在处巨迹刊坚珉。
石坚字巨未应泐，旋复五代遗荒屯。
州镇寻兵寺观火，缺碑毁碣埋泥尘。
乾坤岂亦爱字宝，不使久屈卒不伸。
吻合阴假好事手，得此断石溪山垠。
苔封土蚀初莫省，一洗烂若开三辰。
不由名氏验体法，气质浑厚知颜筋。
点端屹如泰山立，画劲森似长戟陈。
宁同枣木浪传刻，少陵尤恶肥失真。
苍茫疑闻地灵泣，为失此石后土贫。
好事得之不自有，能广墨本遗其伦。
始从君武惬传玩，大句感发惊儒绅。
写公勋德无一欠，何必读史劳吾唇。
青衫志国继高唱，首论书法词逾新。
末言公忠死贼刃，不觉愤泪霑予巾。
昔人谓书乃心画，浮沉直挠皆相循。
公心远可此书鉴，体不姿媚一以淳。
严严古气自盘薄，宜汝希烈不得臣。
虽云笔力夺元化，济以忠谊重万钧。
后来忠谊弗公学，磨铅临帖虚终身。
李斯篆隶岂不好，彰彰奸迹流自秦。
乃知一艺不独善，所贵名节坚松筠。
鲁公之书以名贵，历代共宝无沉堙。

种梨易长地旧淤，春风一扫无枯株。
沙头古寺枕城角，楼殿自与人迹疏。
看花置酒三月破，点检座客惟欠苏。
酒酣花底不知处，恍若身世游蕊珠。
铜台割据古豪盛，乐事已去惟邱墟。
直须及时结胜赏，莫局官事同辕驹。
林僧迎我屡前揖，野鸟避客遥相呼。
咸阳有花远莫见，岂若此地来须臾。
风前嗅雪不宜缓，春芳过眼犹奔车。
繁枝向月合照映，乱片落地无扫除。
樽边酩酊不复计，马上倒载聊拼扶。
子由闭户自懒出，花与双眼知何辜。
天姿必欲贵纯白，红杏可婢桃可奴。
君诗险绝不容和，梁园骋思惭相如。

我今作邑水云乡，一到犹疑换俗肠。
况在尘区正纷汩，乍来法界得清凉。
松筠锁雾姿逾秀，楼阁摩霄势欲翔。
更即高僧叩空理，功名富贵尽毫芒。

郄公门下识羲之，风骨无尘耸秀姿。
壮气海鲲翻碧浪，逸才天马脱金羁。
旋凭辞律趋明试，首听文衡中有司。
太学旧游应刮目，青衫事业盛当时。

野姿瘦骨逼吾真，处士毫端合有神。
正色未尝移势位，苦吟自觉远风尘。
渐惊老态侵双鬓，犹逐时名系一身。
可是封侯须燕颔，恨无勋业上麒麟。

西北油幢叠总戎，六年幕府从裴公。
谈兵玉帐知何在，宴客金钱定已空。
麟阁英姿随爽气，凤池陈迹想清风。
白头无路酬恩地，一寄哀情薤挽中。

野人构茅茨，栎柱樗作栋。
不意豫章材，一时同见送。
拓手百尺长，连轸万钧重。
斤斧欲安施，弃置因无用。
本是绝世姿，胡为与众共。

汉家祈年宫，玉宇黄金阶。
回廊起层城，高阁横苍崖。
觚棱拂星斗，广除霁尘霾。
清渠寒泉交，盛夏凉风湝。
火云赤宇宙，道涂若燔柴。
幸兹清凉游，复此朋友偕。
前殿朝众灵，瑄玉兹禋柴。
顾予尘土姿，进拜增栗斋。
扫庭有余洁，酌水欣素怀。
并坐俯坚珉，长吟翳高槐。
丹青四壁画，权舆自轩娲。
千年羽化人，志怪非齐谐。
始知慕神仙，自顾轻形骸。
圣贤几吹吷，寒暑一病痎。
学道赖远复，养生知有涯。
悟真觉理胜，适志忘事乖。
伯阳推谷神，庄叟称安排。
英风摩盖壤，遗躅欣吾侪。
飞云肆冥鸿，拘井嗤沈蛙。
虚心自兹得，归去颜色佳。

我兄昔高第，时论推捷敏。
由也政事科，五人实亲近。
古者邦诸侯，今之县令尹。
试材非不难，善政知所蕴。
投虚刃若新，利刜钟已泯。
遂驰能者声，肯作俗士窘。
高堂久颓挫，往者尝隠忍。
即事新栋梁，开轩凌隠嶙。
后凋拔天材，破的见标准。
山川濯襟尘，药饵纡客轸。
呜呼九州间，胜事岂有尽。
向观松桧姿，稍欲死蒿堇。
始知岩穴士，自古须汲引。
愿赋嘉树诗，为公广招隠。

秦山十月朔风起，寒岩萧萧虎携子。
樵苏绕山不敢采，赤豹黄罴相向死。
关西少年勇似飞，白羽利镞黄金机。
解胸陷脰心应手，功名一决何辞危。
坐皮食肉已自快，况复猛毅充提携。
雄姿英气实少并，不堪笼槛长羁縻。
至今求食每摇尾，摧刚远害诚其宜。
君勿爱泽麋山鹿大如马，牙角虽具无能为。
厄穷隠约岂足讳，曾见白额跳踉时。

明公真爱鹤，相鹤选仙骨。
遂令千金姿，为君轩墀物。
啄腥岂复辞鸡群，铩翼欲比凫鹥驯。
聆音发舞似矜客，避寒孤警将依人。
吾闻芝田逸翮不如此，世上悠悠谁识真。

陬筒吹灰变冥朔，生气萌泉天不觉。
凝阴忽升气横厉，重云大同势绵邈。
通衢漫漫走流沙，近甸稍稍堆乔岳。
焚炉姹女姿飞扬，匝野神奸谁雕琢。
刀圭不惜透墙隙，捷业俄然垂屋角。
户斜尺剑未及收，窗缺连环如可握。
鲜妆宫女喜深印，红手庠童斗坚搦。
暝鸡误晓屡咿咿，饥雀冲人犹啄啄。
虽怜林篁有摧折，却喜陇苗就优渥。
贫庐败褐憎破牖，富屋珍裘转深幄。
使君高义仍泛爱，颍士多文方力学。
猎师得隽鲜弃薧，厨酿荐甘清间浊。
气随阳春破凝烈，巧夺钧工畏名貌。
吾知郢人不复歌，古声比今为拙朴。

时君养多士，本欲康生民。
服章与奉禄，岂但荣其身。
士昔志于学，宁曰利欲亲。
得位以行道，修己将安人。
夫君青云姿，文行尤彬彬。
明主亲选士，往作诸侯宾。
兹义雅所尚，有怀并松筠。
当令千载间，炯炯尊儒绅。

弱柳何由羡老松，衰姿劲节本难同。
河南羸卧漳滨叟，塞北鹰扬渭上翁。
多病未能谋早退，壮猷方看策元功。
幸公再致唐虞化，庶托余生寿域中。

仪凤来丹穴，麒麟瑞圣时。
壶冰凝雅操，冠玉耸英姿。
敦阅今儒将，循良古吏师。
未登台鼎贵，胡不到期颐。

濯濯青玉竿，矫矫孤云姿。
潜根失其托，憔悴非故时。
主人幸加怜，曷不徙所宜。
岁寒风霜节，无愧君子知。

张君赠我古研滴，四脚爬沙角如戟。
肉翼络髀老兽姿，世不能名眼未识。
我知此为天禄儿，口衔一寸黄金匜。
蟾蜍嚼月两吻坼，天鲸胸穴双泉飞。
玉声琮琤珠迸落，影射岩石光瀺灂。
未央书殿立髬髵，曾见扬雄老投阁。
子孙晚出中平间，渴乌翻车洒平洛。
宗资墓口卧露霜，头角顿挫仍腾攫。
尔来拂拭傍几案，眉目睢盱苔藓剥。
形模不入世俗用，疑付大手传糟粕。
未能点缀清庙颂，开辟大易摛春秋。
就令□□□□□，末势犹足为迁彪。
物无贵贱系所用，千金乞我直暗投。
图书散落愈□下，晚岁惟有齑盐谋。
学注虫鱼问老圃，无乃塌飒为匜羞。

独树已难有，双株岂易培。
东风三月后，浓艳一时开。
种是鸳鸯骨，根非玳瑁胎。
英英万千数，滴滴四三枚。
恐淡添猩血，矜香弃麝煤。
鲛绡翡翠眼，宝钿珊瑚杯。
绛节朝真去，丹砂驻貌回。
童妆两株色，花格一仙才。
自得骖鸾侣，何烦跨凤台。
明珠留汉水，碧洞寄天台。
对举霓裳步，高铺绣被堆。
超如御烟雾，势欲摆尘埃。
冶艳皆泥滓，卑枝亦草莱。
好临湘水照，莫近宋家栽。
汉殿昭阳宠，唐家学士才。
浴终兰液溅，帖就茜罗裁。
惜粉轻匀面，偷霞试点腮。
急窥鸾鉴了，齐报玉人来。
不是沾红雪，仍非污落梅。
啼痕才仿佛，伫立各徘徊。
真态有如此，深情安在哉。
歌阑都不语，舞困可堪推。
淡若疑相犯，烘然笑自媒。
画眉郎忽误，挟弹客应猜。
洒绛谁先戏，挥朱亦共陪。
差肩奉青帝，联袂踏苍苔。
好被金钱掷，宜兼玉箸催。
罗巾如可试，瑶枕谩为灰。
供帐朝还暮，买春琼与瑰。
一枝怀旧物，百醮费新醅。
目断秦山远，心分荆渚隈。
柔姿谁是偶，温德汝为魁。
绰绰闺房秀，匆匆风雨摧。
离歌连理曲，送酒合欢杯。
坠脸殷金谷，冤情怨马嵬。
烟波水东去，歧路日西颓。
遗恨传芳草，余阴伴绿槐。
香魂如未散，相吊复相哀。

怪怪不可状，谁云仞五千。
直侵黄道穿，高傍白榆篇。
秀气环秦甸，浓岚滴渭川。
掌高长托日，汉狭半含巅。
夜响金丹杵，秋香玉井莲。
排虚摧劲翮，横锐决浮烟。
隠豹文章异，孤松节操坚。
渴虹麤饮涧，饥虎瘦吞泉。
磴道奇花合，杉株古蔓缠。
群材皆挺特，余壤可陶甄。
义兽期臻萃，妖狐困坠颠。
二关资控扼，万里却腥膻。
真势南冲斗，雄姿北阚燕。
波涛清大海，风雨到穷边。
镇压地常静，磨砻天更圆。
他山皆俯视，何物可齐肩。

红蹊翠坞风花客，家有千山万山碧。
一从流落在人闲，玉环绦重金笼窄。
金笼一片烟霞晓，花艳成团柳枝袅。
足穿蜀锦茜靴牢，身着吴绫绀袍小。
参差微露红霞裙，丹喙即是胭脂唇。
真是人闲富贵物，何异朱门罗绮身。
慧性驯姿良可取，只被多言仍巧语。
前身不是亡国臣，即是倾城倾国女。
门外人来连报客，点茶沽酒俱催索。
叫人名字学人言，吴语秦声俱记得。
大都有似原人为，视人欢戚为笑啼。
俗客面前多俚语，逢僧辄诵阤罗尼。
嗟嗟何用畜此禽，岁月养成奸巧深。
莫信口中一片舌，对面千里万里心。
主人曰予未有知，为爱能言不放归。
不道奸心多诈伪，吭肠才饱脱身飞。

君看我家门外草，欲把烟姿慰吟老。
谁知人静雨余时，还似村深日斜好。

人皆患穷饿，子独无寒饥。
子乃何为者，汲汲售于是。
汉之公孙弘，唐之张柬之。
子岂不知此，与世相驱驰。
南山有奇木，荦荦松桧姿。
此木在深山，年代不可知。
烟云终日荫，雨露早夜滋。
一干可为栋，一枝可为榱。
耽耽廊庙中，小大皆可施。
子岂不知此，汲汲将何为。
子其自努力，发愤而忘疲。
孔孟非异域，行者皆可几。
退之虽绝足，大步亦可追。
嗟子之兄弟，与我如四支。
余言子其听，无使我歔欷。

一从有意惜庭芜，几日无心到杨柳。
好色尽归帘下翁，余光掬与船中叟。
绀液难从日下干，芳姿易向霜中老。
才到春还车马稀，青青胜却朱颜好。

寒梅虽淡薄，乃是物之珍。
天与离群性，花前独步春。
江皋多冒雪，山路不逢人。
根本蟠虽久，花趺长自新。
妖姿虽共处，正色愿相邻。
纵使红为饰，何如素是真。
北人殊未识，南国见何频。
须假东风力，春香到紫宸。

城外人传大使来，吟翁正共客衔杯。
赤帷便记长安道，骏马仍思御史台。
义色可令奸胆破，刚姿不为疾风摧。
公能几日山阳住，待报舟人且倒桅。

彼美花兮宜晚春，柔姿淑艳是何人。
十分国色妆须淡，数点胭脂画未匀。
带雨容开浑是恨，出墙头望恰如真。
几时谪下蓬莱岛，霞污仙衣痕尚新。

越艳吴姿总一般，娇鶑之外孰相干。
虽同交甫江边见，不似刘郎洞里看。
未必解争春帝宠，却应同笑月娥寒。
阿谁能伴诗人醉，不惜红绡与万端。

皎皎仙姿脉脉情，绛罗仙萼裹瑶英。
色侔姑射无双白，香比酴醾一倍清。
腊后春前芳信密，水边林下晓妆明。
故应不属东君管，冷艳孤芳取次成。

河津女娟者，可与壮士俦。
简子欲南渡，谁人为撑舟。
娟奋红袂起，姿容盛优柔。
长篙与风快，大翼如云浮。
顷刻易千里，恬然济中流。
心情忽感慨，为子发清讴。
波涛激无际，骇畏事祷求。
杳冥若影响，自尔蒙神休。
交龙助其维，归櫂勿夷犹。
闻之意饱满，春风满华斿。
祎褕响环佩，蘋藻奉荐羞。
岂独女子事，可况公与侯。
一言固有合，半策或见收。
惟其遇不遇，通塞难相谋。
旬月取汉相，安怪田千秋。

少年事辛勤，老大涉忧患。
抚时感零落，髪白亦已惯。
每思初白时，黑者尚千万。
晨梳满一握，中有素丝间。
及其白已甚，色势颇滋蔓。
种种渐无几，星星忽大半。
常情恶衰飒，不欲姿容变。
持镊屡剪摘，煮药勤点换。
久之反自笑，遂事固不谏。
万物入形器，盛衰有期限。
葩英乘春芳，凋灭向秋晚。
人生止百歳，稚耋如早晏。
光阴白驹走，安得常总丱。
形骸任驱役，膂力资治办。
其间得与丧，大率皆梦幻。
既老遂休佚，万熊无足盼。
方当齐椿菌，未暇语鹏鷃。
霜雪华满头，长吟又何怨。

大字新题重古松，标题不与众人同。
何年直干藏山驿，半夜寒声满道宫。
并秀雅宜云壑外，相逢最爱雪霜中。
秋深纵使乔林减，未许坚姿坠晚风。

野寺山茶昨夜开，江亭初报一枝梅。
旋邀座上逍遥客，同醉花前潋艳杯。
秀色霜浓方润泽，暗香风静更徘徊。
仙姿莫遣常情妒，不带东山妓女来。

根埋山骨几百载，但怪生物偏有私。
春前受气地犹冷，雪里暗开人未知。
自将孤石比坚性，不与众木争芳姿。
惆怅无言为真赏，栏干独倚觉多时。

昔者气少锐，狂走登泰山。
东峰候海日，危磴跻天关。
上攻秦汉事，遗文大碑顽。
南浮九江会，庐阜几往还。
双林到如家，瀑布声潺潺。
扁舟上湘水，南衡若屏环。
巍阁坐杳霭，祝融费跻攀。
幽寻恣所适，曾不虞辛艰。
其余林壑趣，可数皆班班。
逮今岁十改，志气日已孱。
前时两河吏，风埃走青纶。
荆州乃泽国，自昔登临悭。
佳山到郢尽，平地千里闲。
尘耳忆猿啸，屐齿生苔斑。
安得苍翠姿，下落樽酒间。
平生林丘志，未去心如瘝。
去就不勇决，将见移文讪。

老柏寒昂藏，丛筿下纷列。
未须论晦明，均敢犯霜雪。
尘埃深蔽埋，芜蔓困笼结。
槁悴屈子容，饥癯伯夷节。
殿中秉髙义，利刃勇分别。
病谷除蒿稂，蚀月救吞啮。
还君岁寒姿，清风自交彻。
念昔绕荒栏，三叹生慕悦。
重来十五年，笑我壮心折。
幽怀耿相对，欲语不得说。

耒阳得奇枕，状比猛兽姿。
呀吻目睛转，中有机纽施。
持须世所戒，羊质还可嗤。
莫作邯郸想，曲肱吾所师。

背倚丛冈面佛宫，登临酸足喜途穷。
白红花意生洲曲，紫翠山姿落酒中。
寒鹭见鱼行历刺，珍禽惊客语玲珑。
亭前雨足农知歳，免卜灵龟灼腐筒。

四十悬车三十年，白云山下古溪边。
松姿郁郁霜中寿，鸿意冥冥物外天。
归为田园陶令达，化行乡党郑公贤。
我惭出处今如此，应得高人一粲然。

阿守似其父，丰姿仍秀疏。
别翁犹数月，书驿且渠渠。

摇辉蘸影弄姿媚，粉黛醉倒无人扶。

世网挂士如蛛丝，大不及取小缀之。
宜乎倜傥不低敛，醉脚倒踏青云归。
前日才能始谁播，一口惊张万夸和。
雷公诉帝喘似吹，盛恐声名塞天破。
文章喜以怪自娱，不肯裁缩要有余。
多为峭句不姿媚，天骨老硬无皮肤。
人传书椠莫对当，破卵惊出鸾凤翔。
间或老笔不肯屈，铁索䌸急蛟龙僵。
少年倚气狂不羁，虎胁插翼赤日飞。
欲将独立跨万世，笑诮李白为痴儿。
四天无壁财可家，醉胆愤痒遣酒拏。
欲偷北斗酌竭海，力拔太华鏖鲸牙。
世儒口软声如蝇，好于壮士为忌憎。
我独久仰愿得见，浩歌不敢儿女声。

始闻定作阅古堂，又闻定有阅古诗。
扬之远定五千里，思得两翅擘以飞。
偶闻人来说堂事，初敝两壁无尘疵。
间时公来命绘匠，亲以玉指交画挥。
教令某载若某状，匠拜奉命唯不辞。
左图守相父母吏，右状将帅熊罴姿。
长冠峩峩伟笏佩，鬬以玄白为裳衣。
屹如丁宁立以议，逊若避让行而随。
图成俨毅色可詟，过吏不敢窃目窥。
仍令大笔署行事，写出黑胆朱肝脾。
死者有灵如不泯，合有英气来附兹。
故公之谋不知出，宜有神鬼阴助其。
茫茫九泉谓巳朽，岂意一旦存形仪。
请留中壁素莫绘，待千岁后公以归。
当搜国匠第一手，状写公像存依稀。
要知文完武绳备，遗与万世瞻思资。
我知观者定堕泪，不复岘首羊公碑。
又闻当世大手笔，磊砢诗句相撑支。
手搏蛟龙拔解角，爪擘虎豹全脱皮。
郓州溪堂遂寂寞，韩诗尘蔽人不吹。
想应从此传万世，粹玉贯串珠萦累。
小戎何为而缩伏，久滞公斧血不滋。
何时功成事业就，两手一扫清三垂。
归来天子喜以颔，泰阶辉焕平无欺。
次招当世草茅士，各使呈露心腹披。
缔裾联缨上廊庙，留与后世图为师。
然后回谢阅古堂，彼合异代今一时。

申申亭者名自谁，河东丈人身铭之。
方其作亭自休息，固欲申畅名其题。
虽然自奉颇幽乐，岂敢兼忽当世为。
若日所忧非所及，因以遁世无闷辞。
丈人疏髙喜自适，去不限约来无时。
门无宾僚车马绝，室有几杖衣冠欹。
夜径行招海月伴，昼榻坐与天云期。
春林喧和鸟声好，胜听俗论相哑咿。
尘埃纵尔得风力，卒不到此徒自飞。
亭前朱朱有冶态，亭下白白无俗姿。
好木留存竟见实，恶草锄拔无容茨。
尝闻景胜未易敌，须有大句相参差。
故吾经年不敢往，日望诗老力可支。
偶来为游适已晚，花梢尚有春余遗。
髙哦遶树惜时节，拾嚼红庁行逶迟。
回看北林竹万颗，寒气欲起凌人威。
清风时来助气势，寒甲夜聚言语私。
方将投间日来此，脚踏树下成交蹊。
无端尘土又为隔，明日跨马西北驰。
心思梦好定频到，不必直俟归风吹。

人从东南来，忽得连纸诗。
行义不赫晔，名声无萎蕤。
虽尝误见辱，旋则拜席归。
别久谓已忘，不图犹记之。
长封大书字，顾我已忸怩。
开縢把之读，推与果失宜。
剥虎蒙羊猪，借使出类奇。
见豺先自奔，遇豢还群随。
是故古之人，为己贱若斯。
有闻未之行，季路终不嬉。
名浮过所实，孟氏耻以非。
今而承所赐，乃此亦可噫。
贤者宁过哉，当是我有欺。
忍愧读终篇，喜惊改肝脾。
咛咛教诲言，举举仁义辞。
初令探本根，喻以海与池。
乾坤老六经，遗编烂孔姬。
尚恐惑异说，教之无迁移。
强闻终日干，仁不三月违。
卒以二者终，要我勉不疑。
百诵百再拜，下泪如挂糜。
交朋百愚谀，此语闻之谁。
忆初从粹翁，睡耳忽得提。
震惊破百昏，寐觉悼前迷。
今而去之久，茅塞心丛茨。
骤承夫子言，快斧加芟荑。
旧秽忽刬削，新除坦平夷。
念当不舍去，戴服同冠衣。
犹恐免袒间，复作须臾离。
且将镵之心，不止涅之皮。
二者苟一能，终死庶不遗。
平生苦嗜诗，此篇况骤驰。
喁哦夜不休，齮嚼午忘饥。
仰嗟天骨雄，俯叹人莫为。
星明有常髙，日圆无食亏。
读久口益嚵，舌软涎流垂。
想当措意初，嚼云吐虹蜺。
唇牙哆华鲜，肺肠涌光辉。
故其纸上言，飘有霄汉姿。
何可对酬谢，约海量珠玑。

行子冠上尘，梁宋道傍土。
尘逐冠敝损，人来还复去。
马蹄日月长，踏尽西北路。
近者何纷纷，姿状颇秀举。
传言天子诏，士得四方赴。
来如鹊翅翻，去若蝇头聚。
市儿屈指计，过百日未暮。
昔周方盛时，得士才十数。
唐虞此为盛，中复容女妇。
昔何称才难，今也寜异趣。
但恐所取异，今古殊尺度。
夫君乃髙才，久有及物虑。
今又奋绝去，挺拔欲自树。
余穷非所知，久有山林素。
但无百亩粟，乃就群才赋。
仕道得亦嗟，困穷失为惧。
二者各有命，予亦何所与。

吾鄙少与合，杜子爱所多。
直木有正性，深源无乱波。
齿少蔚未冠，心古先已皤。
卓哉金石姿，勉矣勤鍜磨。

秦王昔东狩，猖狂慕长生。
訾黄杳不下，空山独含情。
瞻彼万仞势，强兹千载名。
居然作南屏，翠影临重城。
伊昔贤太守，乐此烟云轻。
凭髙结华构，显敞资神明。
后来宅此地，决讼休群氓。
仰止镇静姿，仁心繇是闳。
东州七万井，利病随时平。
百姓望太守，云间引双旌。
政成宴宾从，笾豆陈前楹。
上下此相乐，于焉歌太宁。
眄想仲蔚隐，聿怀安石清。
荒湛焉用戒，终想愧峥嵘。

夭娥属客舞，乐府声寂寥。
翘彦列中堂，于以娱终朝。
谁言野人乐，孤坐自逍遥。
青松有幽操，白石割圭刀。
人生若朝露，哀乐迭相招。
焉用金玉姿，甘被膏火销。
翛然卧林下，不系市与朝。
何必薄周孔，使我为由巢。

孤猿逸重𪩘，清啸久不闻。
中怀为牢落，日跂吴山云。
宓子有深致，远将清思分。
萧飒野人姿，慰我澧江𣸣。
动静得真性，超然离世纷。
春华二月来，苑囿争敷芬。
谁言关闭趣，聊以乐朝曛。
毋怀故山归，吾将汝为群。

人物盛东南，莫如吴郡陆。
汉季逮唐来，班班闻史牍。
门庭迭辉赫，龙虎争驰逐。
风流郁兰桂，气象鲜车服。
鲁望乃其裔，清标映宗族。
文章及者鲜，意趣超然独。
宁从一瓢饮，不枉万锺禄。
云烟蔼巾袖，星斗粲胸腹。
来居笠泽旁，萧萧数间屋。
厨中甑起尘，笔下珠盈斛。
吟须僧舍题，醉就友人宿。
醒将太玄解，卧把离骚读。
心惟近渔钓，迹亦混樵牧。
韵高谁可听，皮子往还熟。
唱酬数百篇，名流必雌伏。
业书类有道，不赋长沙𫛳。
晚泊松江上，遗图见眉目。
分明孤鹤姿，轩昂骇鸡骛。

结根长江左，移植清流曲。
朝晖敛夜霜，香苞间寒绿。
落落黄金丸，堆盘照明玉。
远想洞庭姿，宜惭风韵俗。
咀嚼聊一评，嗜甘毋见辱。

渊明植五柳，万古清风传。
子猷种修竹，幽况亦飘然。
峥嵘韩退之，甘受庭楸牵。
由来高爽姿，气欲凌云烟。
嗜好脱凡近，孰能窥后先。
岳岳尚书公，声华天下贤。
仪曹经昼闲，春日方暄妍。
不思葩花妖，惟喜操节坚。
呼工斩恶木，买松种堂前。
培溉劳朝夕，霜雪期千年。
北垣有余地，虚锸徒自怜。
名卿送珍材，类至诚所缘。
穉栝仅逾尺，标致怀参天。
拱把念所养，扶持必周旋。
孤根旧土随，不使知其迁。
逡巡十旬浃，生意何鲜鲜。
栋梁他日功，顾遇此辰偏。
清诗为题品，光芒耀星躔。
栝荣诗不朽，流芳共绵延。
后来戒翦伐，当继甘棠篇。

千夫挽车载，无计奈人灵。
惊起蛟蟠迹，空遗鸟篆腥。
莫歌山有栲，始信物如萍。
只爱坚姿峭，予眸为尔青。

不惮移根远，姑怜向日姿。
春风从自得，夜雨况相资。
敏速飞霜镢，婆娑拥碧枝。
幽葩兹有待，杂卉漫多奇。
野藿非余尚，庭兰盍尔知。
倾心安所守，卫足岂其私。
得地何妨徙，干霄固可疑。
采幢须夏节，绿饼与秋期。
莫以丛生陋，唯其秀出宜。
迁非拔茅进，爱岂揠苗为。
色解凌溪锦，花应当酒卮。
遶栏窠尚小，傍砌影犹卑。
援护情宜倍，栽培力已施。
桃蹊容烂熳，竹迳耸参差。
不待毛嫱妒，何嫌鲁相辞。
土簁忧压嫩，竹插为扶欹。
疏密齐行列，芳华递疾迟。
纤茎簪闲导，繁蕊珥交垂。
恐践禽须逐，防侵草必夷。
飬完先固本，采折俟乘时。
屡戒园夫守，频烦墨客窥。
拾来同地芥，吟就比江蓠。
泛与萧蒿长，偏饶雨露滋。
何如君子德，修直任荣衰。

花草弄颜色，盛衰数日间。
富贵无定姿，迭起如循环。
外物偶相附，固有不肯还。
造化弗示私，力御何其艰。

彻顶造闲䜩，据栏俯山斋。
轩窗蔽修竹，磴道悬苍崖。
登临快双目，应接烦虚怀。
群峰病拥阏，次第随天开。
物色无定姿，变化纷难裁。
高吟绝俦侣，但携清樽偕。
物理醉可一，逍遥付齐谐。

双石非梓石，厥初置者谁。
埋没不知岁，复有贤者知。
王分逼汉邕，郑篆源秦斯。
今人竟未及，墨本收清奇。
文字相称古，铭记兼以诗。
铁画隐石骨，郁屈蟠蛟螭。
李丞嗜奇古，见石喜且悲。
眈眈建华屋，落落刊丰碑。
尔来三十年，堂在石已移。
幸未仆作桥，上有车马驰。
缺折从瓦砾，叠为垣墙基。
一见丛筿间，若与平生期。
清泉去尘垢，始露金玉姿。
殷勤还兹堂，如母逢厥儿。
对以古书卷，环以秋竹枝。
胜舍结高义，出处相与随。
夷齐秉达节，颠沛不少亏。
岂事燕处玩，可为终身规。
嗟嗟石何有，三赏百见欺。
好恶凡在人，显晦若有时。
官满当舍去，弃置无复疑。
聊书告神物，为我当护持。

潇洒春容静，飘摇水性柔。
根从何处起，身任此生浮。
得地轻依托，随波旋去留。
潢污深不采，溟渤望空悠。
花蕊看还落，蕉心久未抽。
岂知经夜雨，便欲障江流。
晚入吴歌唱，晴邀汉女游。
翠连芳草渡，寒映绿杨楼。
碎剪神工巧，平铺泽国幽。
微躯焉足道，浪迹更谁收。
踏破闲行鹭，冲开暖上䲡。
但能知委顺，何用校稀稠。
谩欲通河汉，宁虞践马牛。
迸从菱芡密，如把芰荷揉。
寂寂苔成阵，纷纷芥作舟。
屈骚遗故事，湛赋壮前猷。
蛙跃沾双股，龟行蔽六眸。
联居如有守，远近亦无求。
别浦千重恨，吟塘万点愁。
生涯随所寓，细域浩难筹。
野色宜茶灶，仙姿泛酒瓯。
清芬传涧沚，余思满汀洲。
暗与莼丝结，多为荇蒂钩。
岂专嬉雁鹜，自可覆蛟虬。
助赏名园侧，含凄古道周。
纡回差胜梗，汨没尚怜沤。
赴急如趋市，逢枯类转沟。
吉祥兴霸业，美荐格神休。
为爱常青眼，难题几白头。
新篇盈巨轴，牵强岂能侔。

镇雅墙阴看早梅，满城惟此一株开。
已驱禽鸟工夫尽，才共宾僚宴赏来。
月照寒姿凌画烛，风传香蕊堕清杯。
玉堂深切归期近，少住花前醉几回。

自讼愚且鄙，平生事辞翰。
为文谢超卓，得禄未盈寸。
一官走穷僻，百事真黾勉。
昨者得州帖，输租被公选。
麹舍只容膝，侍立如牛喘。
逢逢鼓咽耳，漠漠尘翳眼。
微风六月息，烈日四檐短。
一座洒腥雨，万夫挥午汗。
斗升烦较量，朱墨谩勾窜。
岂惟畏刑书，农事宁可缓。
赖有葛衣翁，志趣颇高简。
爱民一心劳，慰我百忧遣。
谁人坐华堂，玉簟罗婉娈。
清樽近美竹，冰纨依素扇。
贤愚定劳逸，贵贱天所绾。
赋分乃自然，何须慕华弁。
况予山野姿，夙尚本萧散。
萦纒正自取，有类蚕作茧。
得桷未知渐，盈庭巳占艮。
恍怪旧学凋，冥羞素期舛。
便当谢官长，趋墀来敛板。
才谫又不力，引去非宜款。

空山古松阅人代，黛色铜姿终不改。
蚴蟉诘曲还相向，千寻气结云叆叇。
风雨冥冥秋气深，耳边往往苍龙吟。
蓬莱仙子有无间，往来白鹤昼常阴。
百尺樛枝拓金戟，山中十月飞霹雳。
千年化作虬龙形，流脂下见成灵珀。
方今楼阁连飞甍，斧斤未敢来相倾。
晦冥神物共诃护，一物钟灵无不轻。
我来抚此重叹息，造物由来贵孤直。
趺坐松前日将暝，谡谡寒风落巾帻。

番禺城北越王台，登临下瞰何壮哉。
三城连环铁为瓮，睥睨百世无倾摧。
蕃坊翠塔卓椽笔，欲蘸河汉濡烟煤。
沧溟忽见飓风作，雪山崩倒随惊雷。
有时一碧渟万里，洗濯日月光明开。
屯门钲铙杂大鼓，舶船接尾天南回。
斛量珠玑若市米，担束犀象如肩柴。
越王胡为易驯服，陆生辩与秦仪偕。
当时贡物竞何有，汉家宫殿今蒿莱。
邦人每逢二月二，熙熙载酒倾城来。
元戎广宴命宾客，即时海若收风霾。
群心愈喜召和气，百伎尽入呈优俳。
乐声珊珊送妙舞，春色盎盎浮樽罍。
鬼奴金盘献羊卨，蔷薇缾水倾诸怀。
嗟余老钝已茅塞，坐视珠履惭追陪。
青蝇何知附骥尾，伯乐底事矜驽骀。
番禺虽盛公岂爱，亭亭自是岩廊材。
千年故事写长句，指画造化回枯荄。
昌黎气焰遂低缩，瓦砾未足当琼瑰。
仙姿劝公莫妄想，元鼎久待调盐梅。

休居尚蒙禄，愿赴兴龙期。
况此孱病姿，感公久嘘吹。
相望止百里，株坐徒倾思。
呼僮刷鹤羽，驾言别清池。
往将投新林，新林有高枝。
仰听鸾凤音，轧轧如抽丝。
穷阴欲雪天，燕雀无声时。
接物伸妙理，运心广真悲。
如何持一杯，要我百篇诗。

名山多隐者，五峰遇僧安。
屹然高世姿，眉目冰雪寒。
极谈了无迹，卷舌回惊湍。
令我愧道心，龌龊滞小官。
不能与斯人，物外振羽翰。
惜为山下别，落月在林端。

颍川有佳士，放怀慕清闲。
或游公侯门，得诗乃言还。
潇洒青松姿，俗驾何由攀。
买田数百亩，家住濡须湾。
匣有雷张琴，旋拨春醅绿。
客来留一醉，听我弹数曲。
收身趣已远，爱山心未足。
千金建危阁，遥望九华峰。
紫光射晚日，点点金芙蓉。
南风吹秀色，半落樽罍中。
酒味愈冷冽，琴声又玲珑。
飘然紫霄想，何日跨冥鸿。

轮石如车轮，削立万丈壁。
湍流走其根，倒影翠雾滴。
天公不推去，此意人莫识。
虽无载挽功，免有圆转迹。
隔江欲登临，赁舟终不得。
既乏官长威，人事轻远客。
胡为秀绝姿，往往在幽僻。
童仆惊日晚，策马苦相逼。
哀哉携妻子，未暇往栖息。
沉吟复回首，舍旃欲何适。

我爱小山石，翩翩鸾凤姿。
胡为不飞去，似与幽人期。
志泽未及物，收身聊自嬉。
不教三径荒，宁歌吾意词。
旧交安在哉，岁晏逢子知。
殷勤结惠好，琅玕分一枝。

兹山何亭亭，郁有高人姿。
朝容白云过，夜与明月期。
幽兰翠碧秀，好鸟鸣声嬉。
更逢佳客来，惠好留美词。
遂令一丘乐，能垂千载知。
殷勤谢陈子，蒹葭倚琼枝。

紫府楼阁高相倚，金碧户牖红晖起。
其间燕息皆仙子，绝世妖姿妙难比。
偶然思念起尘心，几年谪向衡阳市。
阿娇飞下九天来，长在娼家偶然耳。
天姿才色拟绝伦，压倒花衢众罗绮。
绀髪浓堆巫峡云，翠眸横剪秋江水。
素手纤长细细圆，春笋脱向青云里。
纹履鲜花窄窄弓，凤头翅起红裙底。
有时笑倚小栏杆，桃花无言乱红委。
王孙逆目似劳魂，东邻一见还羞死。
自此城中豪富儿，呼僮控马相追随。
千金买得歌一曲，暮雨朝云镇相续。
皇都年少是柳君，体段风流万事足。
幼玉一见苦留心，殷勤厚遣行人祝。
青羽飞来洞户前，惟郎苦恨多拘束。
偷身不使父母知，江亭暗共才郎宿。
犹恐恩情未甚坚，解开鬟髻对郎前。
一缕云随金剪断，两心浓更密如绵。
自古美事多磨隔，无时两意空悬悬。
清宵长叹明月下，花时洒泪东风前。
怨入朱弦危更断，泪如珠颗自相连。
危楼独倚无人会，新书写恨托谁传。
奈何幼玉家有母，知此端倪蓄嗔怒。
千金买醉嘱佣人，密约幽欢镇相悮。
将刃欲加连理枝，引弓欲弹鹣鹣羽。
仙山只在海中心，风逆波紧无船渡。
桃源去路隔烟霞，咫尺尘埃无觅处。
郎心玉意共殷勤，同指松筠情愈固。
愿郎誓死莫改移，人事有时自相遇。
他日得郎归来时，携手同上烟霞路。

紫府楼阁高相倚，金碧户牖红晖起。
其间燕息皆仙子，绝世妖姿妙难比。
偶然思念起尘心，几年谪向衡阳市。
阿娇飞下九天来，长在娼家偶然耳。
天姿才色拟绝伦，压倒花衢众罗绮。
绀髪浓堆巫峡云，翠眸横剪秋江水。
素手纤长细细圆，春笋脱向青云里。
纹履鲜花窄窄弓，凤头翅起红裙底。
有时笑倚小栏杆，桃花无言乱红委。
王孙逆目似劳魂，东邻一见还羞死。
自此城中豪富儿，呼僮控马相追随。
千金买得歌一曲，暮雨朝云镇相续。
皇都年少是柳君，体段风流万事足。
幼玉一见苦留心，殷勤厚遣行人祝。
青羽飞来洞户前，惟郎苦恨多拘束。
偷身不使父母知，江亭暗共才郎宿。
犹恐恩情未甚坚，解开鬟髻对郎前。
一缕云随金剪断，两心浓更密如绵。
自古美事多磨隔，无时两意空悬悬。
清宵长叹明月下，花时洒泪东风前。
怨入朱弦危更断，泪如珠颗自相连。
危楼独倚无人会，新书写恨托谁传。
奈何幼玉家有母，知此端倪蓄嗔怒。
千金买醉嘱佣人，密约幽欢镇相悮。
将刃欲加连理枝，引弓欲弹鹣鹣羽。
仙山只在海中心，风逆波紧无船渡。
桃源去路隔烟霞，咫尺尘埃无觅处。
郎心玉意共殷勤，同指松筠情愈固。
愿郎誓死莫改移，人事有时自相遇。
他日得郎归来时，携手同上烟霞路。

缩颈夜眠如冻龟，雪来惟有客先知。
江边晓起浩无际，树杪风多寒更吹。
青山有似少年子，一夕变尽沧浪髭。
方知阳气在流水，沙上盈尺江无澌。
随风颠倒纷不择，下满坑谷高陵危。
江空野阔落不见，入户但觉轻丝丝。
沾裳细看若刻镂，岂有一一天工为。
霍然一挥遍九野，吁此权柄谁执持。
世间苦乐知有几，今我幸免沾肤肌。
山夫只见压樵担，岂知带酒飘歌儿。
天王临轩喜有麦，宰相献寿嘉及时。
冻吟书生笔欲折，夜织贫女寒无帏。
高人著屐踏冷冽，飘拂巾帽真仙姿。
野僧斫路出门去，寒液满鼻清淋漓。
洒袍入袖湿靴底，亦有执板趋阶墀。
舟中行客何所爱，愿得猎骑当风披。
草中咻咻有寒兔，孤隼下击千夫驰。
敲冰煮鹿最可乐，我虽不饮强倒卮。
楚人自古好弋猎，谁能往者我欲随。
纷纭旋转从满面，马上操笔为赋之。

诸葛来西国，千年爱未衰。
今朝游故里，蜀客不胜悲。
谁言襄阳野，生此万乘师。
山中有遗貌，矫矫龙之姿。
龙蟠山水秀，龙去渊潭移。
空余蜿蜒迹，使我寒涕垂。

高人岂学画，用笔乃其天。
譬如善游人，一一能操船。
阎子本缝掖，畴昔慕云渊。
丹青偶为戏，染指初尝鼋。
爱之不自已，笔势如风翻。
传闻贞观中，左衽解椎鬟。
南夷羞白雉，佛国贡青莲。
诏令拟王会，别殿写戎蛮。
熊冠金络额，豹袖拥旛旜。
传入应门内，俯伏脱剑弮。
天姿俨龙凤，杂沓朝鹏鳣。
神功与绝迹，后世两莫扳。
自从李氏亡，群盗窃山川。
长安三日火，至宝随飞烟。
尚有脱身者，漂流出东关。
三官岂容独，得此今已编。
吁嗟至神物，会合当有年。
京城诸权贵，欲取百计难。
赠以玉如意，岂能动高禅。
惟应一篇诗，皎若画在前。

忆昔子美在东屯，数间茅屋苍山根。
嘲吟草木调蛮獠，欲与猿鸟争啾喧。
子今憔悴众所弃，驱马独出无往还。
惟有柳湖万株柳，清阴与子供朝昏。
胡为讥评不少借，生意凌挫难为繁。
柳虽无言不解愠，世俗乍见应怃然。
娇姿共爱春濯濯，岂问空腹修蛇蟠。
朝看浓翠傲炎赫，夜爱疏影摇清圆。
风翻雪阵春絮乱，蠹响啄木秋声坚。
四时盛衰各有态，摇落凄怆惊寒温。
南山孤松积雪底，抱冻不死谁复贤。

我公古仙伯，超然羡门姿。
偶怀济物志，遂为世所縻。
黄龙游帝郊，箫韶凤来仪。
终然反溟极，岂复安笼池。
出入四十年，忧患未尝辞。
一言有归意，阖府谏莫移。
吾君信英睿，搜士及茅茨。
无人长者侧，何以安子思。
归来扫一室，虚白以自怡。
游于物之初，世俗安得知。
我亦世味薄，因循鬓生丝。
出处良细事，从公当有时。

江山岂不好，独游情易阑。
但有相携人，何必素所欢。
我欲访甘露，当途无闲官。
二子旧不识，欣然肯联鞍。
古郡山为城，层梯转朱栏。
楼台断崖上，地窄天水宽。
一览吞数州，山长江漫漫。
却望大明寺，惟见烟中竿。
狠石卧庭下，穹窿如伏羱。
缅怀卧龙公，挟策事雕钻。
一谈收猘子，再说走老瞒。
名高有余想，事往无留观。
萧公古铁镬，相对空团团。
陂陀受百斛，积雨生微澜。
泗水逸周鼎，渭城辞汉盘。
山川失故态，怪此能独完。
僧繇六化人，霓衣挂冰纨。
隠见十二叠，观者疑夸谩。
破板陆生画，青猊戏盘跚。
上有二天人，挥手如翔鸾。
笔墨虽欲尽，典型垂不刊。
赫赫赞皇公，英姿凛以寒。
古柏手亲种，挺然谁敢干。
枝撑云峰裂，根入石窟蟠。
薙草得断碑，斩崖出金棺。
瘗藏岂不牢，见伏理可叹。
四雄皆龙虎，遗迹俨未刓。
方其盛壮时，争夺肯少安。
废兴属造物，迁逝谁控抟。
况彼妄庸子，而欲事所难。
古今共一轨，后世徒辛酸。
聊兴广武叹，不待雍门弹。

京口年来耆旧衰，高人沦丧路人悲。
空闻韦叟一经在，不见恬侯万石时。
贫病只知为善乐，逍遥却恨弃官迟。
七年一别真如梦，犹记萧然瘦鹤姿。

羡君超然鸾鹤姿，江湖欲下还飞去。
空使吴儿怨不留，青山漫漫七闽路。
门前江水去掀天，寺后清池碧玉环。
君如大江日千里，我如此水千山底。

鸡鸣发余杭，到寺已亭午。
参禅固未暇，饱食良先务。
平生睡不足，急扫清风宇。
闭门群动息，香篆起烟缕。
觉来烹石泉，紫笋发轻乳。
晚凉沐浴罢，衰发稀可数。
浩歌出门去，暮色入村坞。
微月半隠山，圆荷争泻露。
相携石桥上，夜与故人语。
明朝入山房，石镜炯当路。
昔照熊虎姿，今为猿鸟顾。
废兴何足吊，万古一仰俯。

我本麋鹿性，谅非伏辕姿。
君如汗血马，作驹已权奇。
齐驱大道中，并带銮镳驰。
闻声自决骤，那复受絷维。
谓君朝发燕，秣楚日未敧。
云何中道止，连蹇馿骡随。
金鞍冒翠锦，玉勒垂青丝。
旁观信美矣，自揣良厌之。
均为人所劳，何必陋盐辎。
君看立仗马，不敢鸣且窥。
调习困鞭棰，仅存骨与皮。
人生各有志，此论我久持。
他人闻定笑，聊与吾子期。
空斋卧积雨，病骨烦撑支。
秋草上垣墙，霜叶鸣阶墀。
门前自无客，敢作扬雄麾。
候吏报君来，弭节江之湄。
一对高人谈，稍忘俗吏卑。
今朝枉诗句，粲如凤来仪。
上山绝梯磴，堕海迷津涯。
怜我枯槁质，借润生华滋。
肯效世俗人，洗刮求瘢痍。
贤明日登用，清庙歌缉熙。
胡不学长卿，预作封禅词。

我饮不尽器，半酣味尤长。
篮舆湖上归，春风洒面凉。
行到孤山西，夜色已苍苍。
清吟杂梦寐，得句旋已忘。
尚记梨花村，依依闻暗香。
入城定何时，宾客半在亡。
睡眼忽惊矍，繁灯闹河塘。
市人拍手笑，状如失林麞。
始悟山野姿，异趣难自强。
人生安为乐，吾策殊未良。

列子御风殊不恶，犹被庄生讥数数。
步兵饮酒中散琴，于此得全非至乐。
乐全居士全于天，维摩丈室空翛然。
平生痛饮今不饮，无琴不独琴无弦。
我公天与英雄表，龙章凤姿照鱼鸟。
但令端委坐庙堂，北狄西戎谈笑了。
如今老去苦思归，小字亲书寄我诗。
试问乐全全底事，无全何处更相亏。

美人如春风，著物物未知。
羁愁似冰雪，见子先流凘。
子从徐方来，吏民举熙熙。
扶病出见之，惊我一何衰。
知我久慵倦，起我以新诗。
诗词如醇酒，盎然熏四支。
径饮不觉醉，欲和先昏疲。
西斋有蛮帐，风雨夜纷披。
放怀语不择，抚掌笑脱颐。
别来今几何，春物已含姿。
柳色日夜暗，子来竟何时。
徐方虽云乐，东山禁游嬉。
又无狂太守，何以解忧思。
闻子有贤妇，华堂咏螽斯。
曷不倒囊橐，卖剑买蛾眉。
不用教丝竹，唱我新歌词。

解箨新篁不自持，婵娟已有岁寒姿。
要看凛凛霜前意，须待秋风粉落时。

南山之下，汧渭之间，想见开元天宝年。
八坊分屯隘秦川，四十万匹如云烟。
骓駓骃骆骊骝𫘪，白鱼赤兔骍皇{干木=马}。
龙颅凤颈狞且妍，奇姿逸德隠驽顽。
碧眼胡儿手足鲜，岁时剪刷供帝闲。
柘袍临池侍三千，红妆照日光流渊。
楼下玉螭吐清寒，往来蹙踏生飞湍。
众工舐笔和朱铅，先生曹霸弟子韩。
厩马多肉尻脽圆，肉中画骨夸尤难，金羁玉勒绣罗鞍。
鞭棰刻烙伤天全，不如此图近自然。
平沙细草荒芊绵，惊鸿脱兔争后先。
王良挟策飞上天，何必俯首服短辕。

我在黄楼上，欲作黄楼诗。
忽得故人书，中有黄楼词。
黄楼高十丈，下建五丈旗。
楚山以为城，泗水以为池。
我诗无杰句，万景骄莫随。
夫子独何妙，雨雹散雷椎。
雄辞杂今古，中有屈宋姿。
南山多磬石，清滑如流脂。
朱蜡为摹刻，细妙分毫厘。
佳处未易识，当有来者知。

十年栽种百年规，好德无人助我仪。
县令若同仓庾氏，亭松应长子孙枝。
天公不救斧斤厄，野火解怜冰雪姿。
为问几株能合抱，殷勤记取角弓诗。

江城地瘴蕃草木，只有名花苦幽独。
嫣然一笑竹篱间，桃李漫山总粗俗。
也知造物有深意，故遣佳人在空谷。
自然富贵出天姿，不待金盘荐华屋。
朱唇得酒晕生脸，翠袖卷纱红映肉。
林深雾暗晓光迟，日暖风轻春睡足。
雨中有泪亦凄怆，月下无人更清淑。
先生食饱无一事，散步逍遥自扪腹。
不问人家与僧舍，拄杖敲门看修竹。
忽逢绝艳照衰朽，叹息无言揩病目。
陋邦何处得此花，无乃好事移西蜀。
寸根千里不易致，衔子飞来定鸿鹄。
天涯流落俱可念，为饮一樽歌此曲。
明朝酒醒还独来，雪落纷纷那忍触。

明日雨当止，晨光在松枝。
清寒入花骨，肃肃初自持。
午景发浓艳，一笑当及时。
依然暮还敛，亦自惜幽姿。

幽姿不可惜，后日东风起。
酒醒何所见，金粉抱青子。
千花与百草，共尽无妍鄙。
未忍污泥沙，牛酥煎落蕊。

怕愁贪睡独开迟，自恐冰容不入时。
故作小红桃杏色，尚余孤瘦雪霜姿。
寒心未肯随春态，酒晕无端上玉肌。
诗老不知梅格在，更看绿叶与青枝。

雪里开花却是迟，何如独占上春时。
也知造物含深意，故与施朱发妙姿。
细雨裛残千颗泪，轻寒瘦损一分肌。
不应便作夭桃杏，数点微酸已著枝。

幽人自恨探春迟，不见檀心未吐时。
丹鼎夺胎那是宝，玉人頩颊更多姿。
抱丛暗蕊初含子，落盏秾香已透肌。
乞与徐熙画新样，竹间璀璨出斜枝。

美人种松柏，欲使低映门。
栽培虽易长，流恶病其根。
哀哉岁寒姿，肮脏谁与论。
竟为明所误，不免刀斧痕。
一遭儿女污，始觉山林尊。
从来觅栋梁，未省傍篱藩。
南山隔秦岭，千树龙蛇奔。
大厦若畏倾，万牛何足言。
不然老巌壑，合抱枝生孙。
死者不可悔，吾将遗后昆。

饱食有残肉，饥食无余菜。
纷然生喜怒，似被狙公卖。
尔来谁独觉，凛凛白下宰。
一饭在家僧，至乐甘不坏。
多生味蠹简，食笋乃余债。
萧然映樽俎，未肯杂菘芥。
君看霜雪姿，童稚已耿介。
胡为遭暴横，三嗅不忍嘬。
朝来忽解箨，势迫风雷噫。
尚可饷三闾，饭筒缠五采。

山骨裁方斛，江珍拾浅滩。
清池上几案，碎月落杯盘。
老去怀三友，平生困一箪。
坚姿聊自儆，秀色亦堪餐。
好去髯卿舍，凭将道眼看。
东坡最后供，霜雪照人寒。

大梦行当觉，百年特未满。
遑哀已逝人，长眠寄孤馆。
念我同年生，意长日月短。
盐车困骐骥，烈火废圭瓒。
后生有奇骨，出语已精悍。
萧然野鹤姿，谁复识中散。
有生寓大块，死者谁不窾。
嗟君独久客，不识黄土煖。
推衣助孝子，一溉滋汤旱。
谁能脱左骖，大事不可缓。

弱质困夏永，奇姿苏晓凉。
低昂黄金杯，照耀初日光。
檀心自成晕，翠叶森有芒。
古来写生人，妙绝谁似昌。
晨妆与午醉，真态含阴阳。
君看此花枝，中有风露香。

清飙已拂林，积水渐收潦。
溪边野芙蓉，花水相媚好。
坐看池莲尽，独伴霜菊槁。
幽姿强一笑，暮景迫摧倒。
凄凉似贫女，嫁晚惊衰早。
谁写少年容，樵人剑南老。

萧萧南山松，黄叶陨劲风。
谁怜儿女花，散火冰雪中。
能传岁寒姿，古来惟丘翁。
赵叟得其妙，一洗胶粉空。
掌中调丹砂，染此鹤顶红。
何须夸落墨，独赏江南工。

当年我作表忠碑，坐觉江山气未衰。
舞凤尚从天目下，收驹时有渥洼姿。
踞床到处堪吹笛，横槊何人解赋诗。
知是丹霞烧佛手，先声应已慑群夷。

人间斤斧日创夷，谁见龙蛇百尺姿。
不是溪山成独往，何有解作挂猿枝。

青青一寸松，中有梁栋姿。
天骥堕地走，万里端可期。
世无阿房宫，下建五丈旗。
又无穆天子，西征燕瑶池。
才大古难用，老死亦其宜。
丈夫恐不免，岂患莫己知。
公如松与骥，少小称伟奇。
俯仰自廊庙，笑谈无羌夷。
清朝竟不用，白首仍忧时。
愿斩横行将，请烹干没儿。
言虽不见省，坐折奸雄窥。
嗟我去公久，江湖生白髭。
归来耆旧尽，零落存者谁。
比公嵇中散，龙性不可羁。
疑公李北海，慷慨多雄词。
凄凉五君咏，沉痛八哀诗。
邪正久乃明，人今属公思。
九原不可作，千古有余悲。

龙蛰虽高卧，鸡鸣不废时。
炎凉徒自变，茂悦两相知。
已负栋梁质，肯为儿女姿。
那忧霜贸贸，未喜日迟迟。
难与夏虫语，永无秋实悲。
谁知此植物，亦解秉天彝。

安州老人心似铁，老人心肝小儿舌。
不食五谷惟食蜜，笑指蜜蜂作檀越。
蜜中有诗人不知，千花百草争含姿。
老人咀嚼时一吐，还引世间痴小儿。
小儿得诗如得蜜，蜜中有药治百疾。
正当狂走捉风时，一笑看诗百忧失。
东坡先生取人廉，几人相欢几人嫌。
恰似饮茶甘苦杂，不如食蜜中边甜。
因君寄与双龙餠，镜空一照双龙影。
三吴六月水如汤，老人心似双龙井。

我性喜临水，得颍意甚奇。
到官十日来，九日河之湄。
吏民笑相语，使君老而痴。
使君实不痴，流水有令姿。
遶郡十余里，不驶亦不迟。
上流直而清，下流曲而漪。
画船俯明镜，笑问汝为谁。
忽然生鳞甲，乱我须与眉。
散为百东坡，顷刻复在兹。
此岂水薄相，与我相娱嬉。
声色与臭味，颠倒眩小儿。
等是儿戏物，水中少磷缁。
赵陈两欧阳，同参天人师。
观妙各有得，共赋泛颍诗。

昌身如饱腹，饱尽还当饥。
昌诗如膏面，为人作容姿。
不如昌其气，郁郁老不衰。
虽云老不衰，劫坏安所之。
不如昌其志，志壹气自随。
养之塞天地，孟轲不吾欺。
人言魏勃勇，股栗向小儿。
何如鲁连子，谈笑却秦师。
慎勿怨谤谗，乃我得道资。
淤泥生莲花，粪壤出菌芝。
赖此善知识，使我枯生荑。
吾言岂须多，冷暖子自知。

汝阴多老桧，处处屯苍云。
地连丹砂井，物化青牛君。
时有再生枝，还作左纽纹。
王孙有古意，书室延清芬。
应怜四孺子，不堕凡木群。
体备松柏姿，气含芝术薰。
初扶鹤立骨，未出龙缠筋。
巢根白蚁乱，网叶青虫纷。
乃知蔽芾初，甚要封殖勤。
他年皮三寸，狐鼠了不闻。

我家衡山公，清而畏人知。
臧否不出口，默识如蓍龟。
擢子拱把中，云有骥𫘧姿。
胡为三十载，尚作穷苦词。
丈人不妄语，未效此何疑。
朅来清颍上，泪湿中郎诗。
怪我一年长，而作十年衰。
同时几人在，岂敢怨白髭。
愿言指松柏，永与霜雪期。

裕陵固天纵，笔有云汉姿。
尝重连山象，不数秋风辞。
龙腾与虎变，狸豹复何施。
我穷真有数，文字乃见知。
闻君射策日，妙语发畴咨。
一日喧万口，惊倒同舍儿。
岂知二十年，道路犹迟迟。
苦言如药石，瞑眩终见思。
屈伸反复手，独于君可疑。
四门方穆穆，行矣及此时。

梦时良是觉时非，汲井埋盆故自痴。
但见玉峰横太白，便从鸟道绝峨眉。
秋风与作烟云意，晓日令涵草木姿。
一点空明是何处，老人真欲住仇池。

我坐华堂上，不改麋鹿姿。
时来蜀冈头，喜见霜松枝。
心知百尺底，已结千岁奇。
煌煌凌霄花，缠绕复何为。
举觞酹其根，无事莫相羁。

弹冠恨不早，挂冠常苦迟。
盛服每假寐，角阙时伏思。
东门未祖道，西山空拄颐。
逝将江海去，安此麋鹿姿。
要当谋三径，何暇择一枝。
与君几合散，得酒忘醇醨。
君谈似落屑，我饮如弈棋。
居官不任事，造物真见私。
主人独贤劳，金谷方流驰。
行人亦结束，杕杜乃归期。
公卿虽少安，河流正东酾。
我得会稽去，方回良不痴。

上穷非想亦非非，下与风轮共一痴。
翠羽若知牛有角，空瓶何必井之眉。
还朝暂接鹓鸾翼，谢病行收麋鹿姿。
记取和诗三益友，他年弭节过仇池。

道人幽梦晓初还，已觉笙箫下月坛。
风伯前驱清宿雾，祝融骖乘破朝寒。
英姿连璧从多士，妙句锵金和八銮。
已向词臣得颇牧，路人莫作老儒看。

居杭积五岁，自意本杭人。
故山归无家，欲卜西湖邻。
良田不难买，静士谁当亲。
髯张既超然，老潜亦绝伦。
李子冰玉姿，文行两清淳。
归从三人游，便足了此身。
公堤不改昨，姥岭行开新。
幽梦随子去，松花落衣巾。

郁郁苍髯千岁姿，肯来杯酒作儿嬉。
流芳不待龟巢叶，扫白聊烦鹤踏枝。
醉里便成敧雪舞，醒时与作啸风辞。
马军走送非无意，玉帐人闲合有诗。

楚山澹无姿，赣水清可厉。
散策尘外游，麾手谢此世。
山高惜人力，十步辄一憩。
却立浮云端，俯视万井丽。
幽人宴坐处，龙虎为斩薙。
马驹独何疑，岂堕山鬼计。
夜垣非助我，谬敬欲其逝。
戏留一转语，千载起攘袂。

曲士赋怀沙，草木伤莽莽。
德人无荆棘，坐失岭峤阻。
我兄瑚琏姿，流落瘴江浦。
浄眼见桃花，纷纷堕红雨。
萧然振衣裓，笑问散花女。
我观解语花，粉色如黄土。
一言破千偈，况尔初不语。
可怜一转话，他日如何举。
故复此微吟，聊和鸥鸦橹。
江边闲草木，闲客当为主。
尔来子美瘦，正坐作诗苦。
袖手焚笔研，清篇真漫与。
愿兄理北辕，六辔去如组。
上林桃花开，水暖鸿北翥。

伏波饭薏苡，御瘴传神良。
能除五溪毒，不救谗言伤。
谗言风雨过，瘴疠久亦亡。
两俱不足治，但爱草木长。
草木各有宜，珍产骈南荒。
绛囊悬荔支，雪粉剖桄榔。
不谓蓬荻姿，中有药与粮。
舂为芡珠圆，炊作菰米香。
子美拾橡栗，黄精诳空肠。
今吾独何者，玉粒照座光。

城南有荒池，琐细谁复采。
幽姿小芙蕖，香色独未改。
欲为中州信，浩荡绝云海。
遥知玉井莲，落蕊不相待。
攀跻及少壮，已失那容悔。

赤髯碧眼老鲜卑，回策如萦独善骑。
赭白紫骝俱绝世，马中湛岳有妍姿。

临池妙墨出元常，弄玉娇姿笑柳娘。
吟雪屡曾惊太傅，断弦何必试中郎。

潇潇丰姿迥不同，少年来住此禅丛。
谁知今日佑和尚，便是当年锺令公。

屈指西州当世英，我公杰出久知名。
自从扬马奇才后，又得岷峨灵气清。
刚者近仁今始见，惠而能政古难并。
胸罗万象纵横有，目悦群情黑白明。
已借牙筹安右辅，尚留金节压东瀛。
片章驰上云霄动，一檄飞前草木惊。
断割剧繁如简易，针砭瘦瘠使丰盈。
此时阜俗资良策，匪夕畴庸在老成。
窃愧衰姿毗太府，幸逢雅量庇寒生。
欲祈阴施增仙算，几见蟠桃结子荣。

奇姿须赖接花工，未必妖华限洛中。
应是春皇偏与色，却教仙女愧乘风。
朱栏共约他年赏，翠幄休嗟数日空。
谁就东吴为品第，清晨子细阅芳丛。

体貌方隆避政枢，归来衮绣耀东吴。
骑鲸才格从天禀，化鹤风姿与众殊。
经国文章垂睿想，济民德泽感神扶。
堂边三寿高千丈，依旧扁舟泛五湖。

寒地竹不生，虽生常若病。
𣃁根种幽砌，开叶何已猛。
婵娟冰雪姿，散乱风日影。
繁华见孤淡，一个敌千顷。
令人忆江上，森耸缘崖劲。
无风箨自飘，策策鸣荒径。

白鹿何年养，惊猜未肯驯。
轩除非本性，饮食强依人。
照影冰浮水，飞毛雪洒尘。
独游应已倦，忽见乍疑神。
野色明幽步，烟芜荐卧身。
异姿人共爱，清意尔谁亲。
日暖山苗熟，风微涧草春。
何缘解缰絷，奔放任天真。

飞泉来无穷，发自嵩岭背。
奔驰两山间，偶与乱石会。
倾流势摧毁，泥土久崩溃。
坚姿未消释，巀嶭俨相对。
居然受喷泼，雷转诸壑内。
初喧堕深谷，稍放脱重隘。
跳沫溅霏微，余澜汹澎湃。
宸游昔事远，绝壁遗刻在。
人迹久寂寥，物理系兴废。
相君厌纷华，筑室俯湍濑。
濯缨离尘垢，洗耳听天籁。
将追赤松游，自置青云外。
道人亦何者，预此事归计。
犹恐山未深，更种万株桧。

新春甫惊蛰，草木犹未知。
高人静无事，颇怪春来迟。
肩舆出东郊，轻裘试朝曦。
百草招生意，乔松解寒姿。
尺书招友生，冠盖溢通逵。
人生瞬息间，幸此休暇时。
浊酒瀹浮蚁，嘉蔬荐柔荑。
春来莫嫌早，春去恐莫追。
公卿多王事，田野遂我私。
松筠自拥蔽，里巷得游嬉。
邻家并侯伯，朱门掩芳菲。
畦花被锦绣，庭桧森旌旗。
华堂绚金碧，叠观凝烟霏。
仿佛象宫禁，萧条远喧卑。
徐行日一至，何异己有之。
都城闭门早，众客纷将归。
垂杨返照下，归骑红尘飞。
但卜永日欢，未与清夜期。
人散众嚣绝，庭光星斗垂。
安眠万物外，高世良在兹。

衮衮河渭浊，皎皎江汉清。
源流既自异，美恶终未明。
嗟我顽钝质，乃与公并生。
出处每自托，讴吟辄尝赓。
譬如病足马，共此千里程。
胜负坐已决，岂待终一枰。
忆公年少时，濯濯吐新萌。
坚姿映松柏，直节凌榛荆。
学成志益厉，秋霜落春荣。
澹然养浩气，脱屣遗齐卿。
百炼竟不变，三年终未鸣。
区区两郡守，籍籍四海声。
年来效溯默，世事慵讥评。
不见室家好，恍如揖重城。
别离长尘垢，岁月何峥嵘。
彭门偶会合，白发互相惊。
受教恐不足，吐论那复争。
疾雷发聋聩，清月照昏盲。
笃爱未忍弃，浪云旧齐名。
更请同郭许，题品要当精。

共居天地间，大类一间屋。
推排出高下，何异车转毂。
死生本昼夜，祸福固倚伏。
谁令尘垢昏，浪与纷华逐。
譬如薪中火，外照不自烛。
感君探至道，劝我减粱肉。
虚心有遗味，实腹不须粟。
芬敷谢桃杏，清劲比松竹。
息微知气定，睡少验神足。
胡为嗜一饱，坐使百神哭。
要知丹砂异，不受腥腐触。
可怜山林姿，自缚斗升禄。
君看出世士，肯屑世间福。
宁从市井游，与众同碌碌。
不愿束冠裳，腰金佩鸣玉。
斯人今何在，未易识凡目。
恐在庐山中，飞翔逐黄鹄。
试用物色寻，应歌紫芝曲。

种竹成丛杉出檐，三年慰我病厌厌。
剪除乱叶风初好，封植孤根笋自添。
高节不知尘土辱，坚姿试待雪霜霑。
属君留取障斜日，仍记当年此滞淹。

五年卖盐酒，胜事不复知。
城东古道场，萧瑟寒松姿。
出游诚偶尔，相逢亦不期。
西轩吴越僧，弛担未多时。
言住西湖中，岩谷涵清漪。
却背闾井喧，曲尽水石奇。
昔年苏夫子，杖屦无不之。
三百六十寺，处处题清诗。
麋鹿尽相识，况乃比丘师。
辩净二老人，精明吐琉璃。
笑言每忘去，蒲褐相依随。
门人几杖立，往往闻谈词。
风云一解散，变化何不为。
辩入三昧火，卯塔长松欹。
净老不复出，麈尾清风施。
苏公得罪去，布衣拂霜髭。
空存壁间字，郁屈蟠蛟螭。
知我即兄弟，微官此栖迟。
问何久自苦，五斗宁免饥。
俯首笑不答，且尔聊敖嬉。
我兄次公狂，我复长康痴。
反复自为计，定知山中宜。
但欲毕婚娶，每为故人疑。
君归漫洒扫，野鹤非长羁。

深宫美人百不知，饮酒食肉事游嬉。
弹丝吹竹舞罗衣，曲终对镜理鬓眉。
岌然高髻玉钗垂，双鬟窈窕萼叶微。
宛转踯躅从婴儿，倚楹俯槛皆有姿。
拥扇执拂知从谁，瘦者飞燕肥玉妃。
俯仰向背乐且悲，九重深远安得窥。
周生执笔心坐驰，流传人间眩心脾。
飞琼小玉云雾帏，长风吹开忽见之。
梦魂清夜那复追，老人衰朽百事非。
展卷一笑亦胡为，持付少年良所宜。

我登妙峰亭，欲访德云师。
春阳被原野，濉涣含流澌。
未复桃李色，稍增松桂姿。
孑孑东来樯，冉冉将安之。
万物委天运，此身免奔驰。
怅然怀旧游，一丘覆茅茨。
清冷久沮洳，文雅空颓隳。
提携二三子，醉倒春风吹。
不见妙峰处，安知德云期。
南迁久忘反，有获空自知。
归来览新构，恍然发深思。
远行极南海，此地初不移。
酌我一斗酒，尽公终日嬉。
德云非公欤，相对欲无词。

谪堕神仙侣，飞翔鸾凤姿。
旧逢黄石老，阴许赤松期。
历历僧伽记，申申邓傅词。
翻然归海峤，无复世人知。

老马侧立鬃尾垂，御者高拱持青丝。
心知后马有争意，两耳微起如立锥。
中马直视翘右足，眼光未动心先驰。
仆夫旋作奔佚想，右手正控黄金羁。
雄姿骏发最后马，回身奋鬣真权奇。
圉人顿辔屹山立，未听决骤争雄雌。
物生先后亦偶尔，有心何者能忘之。
画师韩干岂知道，画马不独画马皮。
画出三马腹中事，似欲讥世人莫知。
伯时一见笑不语，告我韩干非画师。

我年十九识君翁，须发白尽颧颊红。
奇姿云卷出翠阜，高论河决生清风。
我时少年岂知道，因缘父兄愿承教。
文章疏略未足云，举止猖狂空自笑。
公家多士如牛毛，扬眉抵掌气相高。
下客逡巡愧知己，流枿低昂随所遭。
却来京洛三十载，重到公家二君在。
伯亡仲逝无由追，泪落数行心破碎。
京城东西正十里，雨落泥深旱尘起。
衣冠缠绕类春蚕，一岁相从知有几。
去年叔为尚书郎，家传旧业行有望。
今年季作澶渊吏，米盐骚屑何当起。
前辈今无一二存，后来幸有风流似。
黄河西行淤没屋，桑柘如云麦禾熟。
年丰事少似宜君，饱读遗书心亦足。

明月出东墙，万物含余姿。
孤蝉庇繁荫，众鸟栖高枝。
解衣适少事，扪腹知亡奇。
朝与群动作，莫复何所为。
此时不自有，日出还受羁。

诸妄不可赖，所赖惟一真。
内欲求性命，油然反清淳。
外将应物化，致一常日新。
商于四父老，携手初逃秦。
翻然感汉德，投足复践尘。
出处盖有道，岂为诸吕勤。
嗟我千岁后，澹然与之亲。
还将山林姿，俯首要路津。
囊中旧时物，布衣白纶巾。
功成不归去，愧此同心人。

夜梦被发翁，骑驎下大荒。
独行无与游，闯然款我堂。
高论何峥嵘，微言何渺茫。
我徐听其说，未离翰墨场。
平生气如虹，宜不葬北邙。
少年慕遗文，奇姿揖昂昂。
衰罢百无用，渐以圜斫方。
隠约就所安，老退还自伤。

前年买南园，本为一亩竹。
稍去千百竿，欲广西南屋。
本心初不尔，百口居未足。
黾勉斤斧余，惭愧琅玕绿。
东园有余地，补种何年复。
凛凛岁寒姿，余木非此族。

五年寓黄阁，盛服朝玄端。
愧无昔人姿，谬作奇章迁。
还从九渊底，回望百尺巅。
身世俱一梦，往来适三餐。
天公本无心，谁为此由缘。
从今罢述作，尽付逍遥篇。

长爱陈思咏萁釜，几年不见徂南土。
朅来相逢翰墨场，夜窗共听空堦雨。
跃马蔡卿能啮肥，好书张侯期饮乳。
晁令知从博士迁，智囊不厌传经苦。
于兹邂逅如夙契，眷我劬劳勤晤语。
诗成乍变龙虎文，笔落更惊鸾鳯舞。
我将隐遁山林姿，公等整顿乾坤户。
分同斥鷃抢榆枋，难伴牺牛登鼎俎。

欲知归期近，行行重携手。
掖垣隔华省，明日难邂逅。
作者六七人，峥嵘竦神秀。
藏蛰龙虎姿，风云即腾吼。
嗟予自迟暮，老骥伏闲厩。
夺珠不量力，揽臂犯牙口。
平生辛苦行，何足为已有。
政似逢毛嫱，归憎孟光丑。

绿水满平郊，江莲辉幽渚。
偷香一霎风，逞响无边雨。
波间的皪笑，竹里婵娟舞。
异境看仙姿，萧然失烦暑。

融抱回曲照，熙如鉴中象。
谛览无遗心，虚求非滞想。
追梦忘始终，通幽宛如往。
借此会神姿，逍遥期西赏。

青瑛丽芙蕖，造化工且奇。
辉彩向星河，结根在天池。
临飚无馨香，御雨不离披。
朝霭发翠华，暮云生碧姿。
鼎湖几荣落，华岳何盛衰。
独尔谢群芳，自将天地期。

好植蓬莱树，无凝枳棘姿。
鸡心藏密叶，羊角出高枝。
外炳丹朱彩，中含石蜜滋。
何当如尹令，见食玉文时。

樱桃真小子，龙眼是凡姿。
橄榄为下辈，枇杷作客儿。

芒熛盛德正浑仪，休问探汤向小儿。
尽日羽陵开蠹简，几人河朔引芳卮。
尧厨萐莆频摇处，汉殿相风未转时。
争得琴高借双鲤，暂游姑射对冰姿。

优诏将州任，视政才旬时。
田畯诉炎暵，坐虞多稼萎。
云将掉头去，波臣涸辙危。
行部殊未及，随车杳难期。
往惭神父化，徒令旱母嗤。
诸曹白事者，雩典举旧规。
郡北岐棘山，上有三湫池。
衙吏洁斋往，汲水置缥瓷。
朝服领巫觋，诘旦迓诸岐。
舁以结彩舆，奉以五龙祠。
自是率宾介，寅午款于斯。
纷敷荐楮镪，浸渍洒杨枝。
瓦𬬻松香髓，匏樽黍酌醨。
四壁绘神变，正筵塑灵仪。
悕若叶公牖，怪甚葛仙陂。
老觋十数辈，勃屑头如魌。
童巫及伶倡，貌寝语喽囇。
但多瓮盎质，曾乏婉娈姿。
交手操铃拂，合噪屡僛僛。
喧尘著蓬发，秽汗落粉颐。
一问且一呕，掩鼻以帨褵。
朝隮蔚旋败，成震巽散之。
巽风暮欲息，窍行呼复来。
慢黩固已甚，诞妄相凭随。
如是者浃日，仅得沾服滋。
嗟予政无状，百拜胡敢辞。
矧夫民习俗，姑用慰赍咨。
抑闻古人言，天鉴本无私。
神道贵得一，何乃托邪师。
遽俾送湫勺，撤役勤茧丝。
申明恤刑诏，梃重舍轻疑。
从此四三日，油霈洽封圻。
又闻尧汤世，水旱轸君慈。
振救自有术，敛散适所宜。
元元无菜色，九载尚熙熙。
周礼地官职，皇舞虽有祈。
道经莅天下，伤民诚弗为。
惟神禀聪正，远鬼务肃祗。
愿守有常德，可戒兴妖思。

朱驾开炎序，琼科举旧仪。
恭承宣室诏，肃奉列真祠。
地接茏葱气，人多绰约姿。
珍丛罗宝槭，嘉树荫文榱。
仙馔丰青{饣是}，斋房饰紫帷。
洁诚专在祀，将事𥩟迎禧。
谷应空歌韵，神听祝册辞。
兰蒸芬静品，桂醑滟华彝。
烟达徐梵币，风灵自转旗。
云衣才半解，鸣凤溯晨曦。

我欲游广陵，江湖浩难涉。
喜有琼花枝，相随在巾箧。
北人初不识，谓是玉蝴蝶。
天妃绝世艳，乃以方妓妾。
古祠惟一株，他种不欲接。
春风乱百草，红紫鬭纷煜。
皓然姑射姿，岂少朱粉颊。
鐡干已峥嵘，云朵正稠叠。
书林日清闲，万虑坐收摄。
悠然对妙笔，颇与幽兴惬。
仿佛未易得，吟思舌徒嗫。

何事斑然虎，来依静者堂。
英姿犹詟物，画手必殊常。
快笔挥如雨，新缣洗似霜。
浅山迎暮黯，丛苇得秋黄。
炳焕霞纹缛，晶荧镜目光。
前趋疑抟取，却顾尚摧藏。
仙子休骑去，将军莫射伤。
相随千里客，更欲卷还乡。

曾持金节抚淮壖，磊落英姿正少年。
万里风鸿看振翼，一时毫素冠凌烟。
新祠更慰舟人望，遗像仍从幕客传。
精爽威容俱不泯，今骑箕尾在青天。

天监仁皇德，惟时岳降神。
英姿备文武，贤业富经纶。
梦赉求岩野，于畋载渭濵。
三朝瞻上宰，四海入洪钧。
谟烈重光启，枢衡万化新。
珪璋扶日月，剑履上星辰。
述职分东陕，宣威震北垠。
长城万里远，奠枕四夷宾。
自昔登储后，惟公秉国均。
川河赖舟檝，霜雪见松筠。
阊阖朝黄道，云龙对紫宸。
忠勲藏庙祏，异礼冠臣邻。
风雨王城会，烟花洛苑春。
麾幢近泉石，衮绣出埃尘。
照社祥光盛，充闾庆旦臻。
御𬬻熏黼黻，天厩辍骐驎。
帝念深元老，邦基属柄臣。
公虽慕前哲，天欲觉斯民。
左右萧何手，安危晋国身。
济时归寿域，遐筭等灵椿。

松姿鹤性自宜闲，天与幽奇避俗喧。
谢客风流临海峤，秦人歌啸入花源。

鳯刹花光照碧霄，龙楼柳色暗朱桥。
夸娥素月人疑近，姑射仙山路岂遥。
琮玉温姿轻拂拂，鞠衣嘉色宛飘飘。
都人莫怪芳华晚，如隔烟霞在泬寥。

傅公有幽居，近在盘山下。
清济出其间，白石明可把。
盈科赴溟渤，习坎日倾泻。
竹色洗娟婵，松姿照萧洒。
室有古诗书，门无俗车马。
公居虽畎亩，寤寐惟朝社。
云山聊啸遨，鱼鸟同游冶。
在我本无心，群生系用舍。
终当入帝梦，肖象求岩野。
题诗寄林坰，俚调惭非雅。

解组红尘外，忘机白日迟。
烟霞随步武，松竹想风姿。
沇水流清范，盘山厚福基。
乡人应配社，犹恨不期颐。

大郎性纯淑，至宝受磨琢。
二郎姿秀美，白璧光闪烁。
三郎神照藏，宛若雏在壳。
五彩翔凤翰，参差见斑駮。
三人吾令甥，亦尝从吾学。
昊穹有显通，报应无舛错。
未有祖庆厚，而招子孙薄。
二亲又善教，曾不闲饮啄。
甥虽多似舅，三子自超卓。
为文要根理，览古务详博。
不惟子三人，万世同矩彟。
慎勿学舅痴，直指世奸恶。
心虽在规益，世谁受忠谔。
立身既不危，青云在挐攫。

子真依前家谷口，无地栽禾只栽柳。
否亨千态古难常，与物浮沉儿女诟。
鹍鹏海伏而天飞，鹪鹩林栖惟一枝。
迂谈阔论偶相识，千世一遇非为迟。
君看大旱希云霓，又看朝隮雷雨随。
天之神力岂不大，若丰若约无定姿。
况夫人物在宇宙，无异蝇蚁停杯卮。
生亡尚非已主宰，滋味得不随醇醨。
是以众人察察日不足，我独闷闷顽无知。
方吾醺酣以盂杯为小，正见沧海如池沼。
子又作诗劝我醉如泥，得非亦以惽惽为胜晓。

娄敬脱挽辂，独建金城安。
韩信出羁旅，遽上将军坛。
谋出万乘惊，名飞百夫叹。
丈夫松桂姿，直气虹霓蟠。
得时树功业，未谢娄与韩。

春入园林总不知，墙头初见一梅枝。
朔风不挫寒冰骨，夜月偏饶白玉姿。
密意忍容鶑蝶污，英心长与雪霜期。
人情愿得和羹实，无纵羌童把笛吹。

细细松千叶，纷纷竹万枝。
寒声落幽径，碎影出疏篱。
冷逼风霜劲，清舍雨露滋。
不须稂莠念，自有岁寒姿。

姿貌新来胜日先，托根何事得州偏。
起将玉骨灵符异，分出金身觉性圆。
如不能言常竟日，似曾相识是今年。
也应解笑山茶晚，长占东南小雪天。

翠幄临流结绛囊，多情长伴菊花芳。
谁怜冷落清秋后，能把柔姿独拒霜。

龙湫亘三峡，草木皆森奇。
禅余得支径，别坞行逶迤。
上人吴门秀，邈有方外姿。
芒鞋衬两足，策策欣相追。
秋田罢刈获，云水明空陂。
双双林中禽，文彩光陆离。
雍容事饮啄，相顾忘惊飞。
鲜飚忽腾馥，岩桂飘葳蕤。
峰端卧落日，眷此忘还期。

五更山雨余，海月漏云表。
流辉入庭户，烱烱白如缟。
百舌语空林，关关催欲晓。
众禽亦和鸣，为我释孤抱。
杉松本奇姿，洗涤看愈好。
惆怅桃李花，东风卷如扫。

渊明骨已朽，陈迹尚可求。
我复识其孙，长鬣青两眸。
相去仅千载，犹能继风流。
寄迹黄冠中，神姿邈清修。
相携行洞天，暝色蔼已浮。
松寒语栖鹤，潭静眠苍虬。
兰膏照深夜，风磬鸣重楼。
吾庐閟三峡，清净亦此侔。
何时驾鹿车，访我西林丘。

日月更代显，光华难并留。
昔人尚行乐，俯仰无暂休。
平居得君子，出处常相求。
良辰援余臂，共作西园游。
极目瞰平野，缅然见苍洲。
千林澹霁色，万韵生凉秋。
露华漙菊英，蔼蔼香可揉。
参差间畦垅，芋栗森相俦。
绿蔓无芳姿，碧花茂牵牛。
低回瞩篱落，树影环清流。
赏物志已谐，何用登蓬丘。

昔人慕猗兰，佩服比修洁。
往往卒岁间，山中行采掇。
吁哉昔人去已久，此花憔悴今谁折。
济源长官真好古，王屋天坛驰远步。
阳崖月窟得芳丛，满握归来夸所遇。
净扫幽轩植藓墀，紫茎绿叶弄奇姿。
疏帘风软日华薄，芳馥满怀君自知。

十年手把使君麾，一日归来践赤墀。
偶尔梦中成故事，凛然霜后见奇姿。
枯荄在昔尝叨荫，微蚋于今赖附驰。
况有云庵閟深谷，他时香火与君期。

扬帆渡江来，洗眼惊翠樾。
云姿既容裔，鸟哢更清绝。
凌梯访前踪，琬琰亦未灭。
嗟我鱼目光，畴能缀明月。
狂墨扫琅玕，风烟坐中发。
殊胜区中人，茫茫走飞辙。

朅来人外慰栖迟，谷远山长万事遗。
好鸟未尝吟俗韵，白云还解弄奇姿。
藤花冉冉青当户，竹色娟娟碧过篱。
不羡故人探禹穴，短桡孤榜逐涟漪。

茫乎一气同浑沦，弥漫六合无边垠。
吁哉破散几千载，被在万物含其真。
清轻为天浊为地，一一厚薄理自匀。
驽骀骐骥不并厩，夜光鱼目难相亲。
钱郎少年禀清裔，英姿绰欲挥等伦。
忠言谠论蹑根本，行义修笃无缁磷。
是家严君抱劲烈，直笔曾预螭头臣。
我昔浮游霅溪侧，倾盖遇子情弥欣。
炎云烧空五六月，漾舟南郭吟青蘋。
溪流宽围野桥碧，溪树静啸凉飚新。
奇探险取得佳句，欲压柳恽江南春。
瓶盂属我暂行役，乐事一跌成参辰。
使君旋亦报西去，纷纷万变难重陈。
南山暮冬厚积雪，刚茂不死期松筠。

公生自淮海，弱不游群儿。
良哉白玉质，烱烱无磷缁。
澡身以道德，余弃为文词。
端能处庠序，邈有孔孟姿。
一朝擅高名，卓然动京师。
余辉耀天末，烨烨如斗箕。
校雠芸阁中，精义无参差。
同时鹓鹭行，半已翔凤池。
两登谏官室，抗疏犯天威。
扬舲去江海，旷岁成流离。
朱轮拥苕霅，五马从合肥。
编氓仰遗爱，堕泪存丰碑。
归来遘风树，憔悴不展眉。
藉苫一室中，四壁无重帷。
南邻有古刹，而我方栖迟。
杖藜时过公，泣血闻嗟咨。
从容劝我坐，一饭常共为。
蒸蒸沸古鼎，蔌蔌投园葵。
客来慵应门，客去知为谁。
礼丧事云既，始领吴门麾。
瓶盂走梁苑，恨不相追随。
秋风亟东下，旌旆俄已睽。
浮川与遵陆，多病亦云疲。
七闽富名山，空翠相逶迤。
在昔慕仁智，于今慰遨嬉。
棠阴想初坐，吏案纷交驰。
庖刀一为解，往往无孑遗。
麦秋荐丹实，梅雨裁纤𫄨。
黄金燕佳客，柔指鸣哀丝。
万事不芥蒂，羡公能自怡。

泰山屹天下，四海同仰止。
我公命世英，突兀等于是。
胸中廓秋汉，皎绝微云滓。
当年事危言，轩冕如脱屣。
正贵知我希，宁惭不吾以。
风云果再符，六翮排空起。
一昨厌承明，抗章求迤逦。
余杭古雄藩，比屋富生齿。
立谈政即成，兴不负山水。
雍容敦末契，访我顽且鄙。
大旆辉松门，禽猿亦惊喜。
森森门下士，左右粲珠履。
使君道德姿，圭角非所恃。
软语如春风，薰然著桃李。
今朝真胜事，千载足遗美。
安得笔如椽，磨崖为公纪。

苏子真豪英，气貌严且重。
幼无儿女姿，嗜好百不动。
唯余读书事，乃与古人共。
文章造深淳，词力宽不纵。
乐哉贤父兄，道义日相从。
昨朝西湖外，目极孤鸿送。
高帆去百里，山水乏吟弄。
作诗投置邮，但述鸰原梦。

高楼冠浮云，下瞰百顷湖。
清漪照两岸，秀色含菰蒲。
骚人富笔力，领略惊须臾。
短长随万象，肯议鹤与凫。
二客各英妙，温温古为徒。
从公文字饮，所乐非歌呼。
酒酣挹诸山，高下如迎趋。
篮舆复迤逦，远访飞来孤。
炎蒸近亭午，天地如大炉。
石泉饮吾庐，快意犹过屠。
松门彻九里，始见灵山隅。
佳名自开皇，籍甚闻中区。
幽芳不时艳，地胜乃滋濡。
招提数四海，雄观宜且无。
归途憩寿星，寒碧森万株。
萧骚聒众响，孰辨笙与竽。
抬眸瞩新榜，蔚蔚气自殊。
将军恋清绝，劝客颓玉壶。
道人烹露芽，满盏浮云腴。
傥无方外姿，未可同此娱。

南山有佳木，秀色何葳蕤。
封植不记年，落落今百围。
盘根虽自固，烈风无时吹。
匠手营大厦，众材得施为。
伟哉梁栋姿，取用不可迟。

幽姿冷艳匪夭饶，曾伴灵均赋楚骚。
今日移根庭下植，可无佳句与挥毫。

襄阳古名都，雄观压荆楚。
醉公夸文词，风物粲可数。
嗟余未历览，仿佛已如睹。
人生游宦间，得此亦佳遇。
李俊妙天姿，文行两自负。
少年志冥鸿，千里轻一举。
天风不借便，造物暂淹阻。
既无负郭田，黾勉依幕府。
贤哉彼方伯，脱略高韵度。
宁俾簿书役，朱墨事朝暮。
爽气对西山，清谈共樽俎。
试问鹿门翁，遗踪今在否。

古林苍藤一径缠，我公畴昔屡回旋。
萧萧屋底瞻遗像，杰气英姿尚凛然。

昔我年始壮，托身灵鹫峰。
主人大导师，鼓舞扬真风。
四方依绛帐，杂遝象与龙。
嗟余于此时，已识大士踪。
纷纷论议场，头角出群雄。
如何三十载，慧刃藏其锋。
端居肄业地，了不为世通。
迩独念西湖，聿来将谁从。
情随山水远，兴与鱼鸟同。
平生方外姿，自在如冥鸿。
明朝复回首，飘洒一孤篷。

春波涨南浦，霁色媚澄鲜。
扁舟驾两桨，行矣子所便。
岸花开迤逦，红紫交相妍。
诗情发浩荡，输泻万壑渊。
清新逼庾信，雅健追樊川。
相俦得鸿鹄，翔集固超然。
衣裓暂尘土，它时洗云泉。
幽姿复烱烱，不羡玉池莲。

绿筠萧萧含爽籁，幽姿冷落人难爱。
壁间但有谪仙词，声名自到江湖外。
当年创轩非壮观，局促帘栊日亏蔽。
一朝经画有底难，推倒墙头了无碍。
坐挹西南十里山，彩翠浮空屹相对。
开池凿圃增气象，佳致真为一方最。
鸟声鸣春春渐融，兰芽蕙出初蒙茸。
我来正值新雨定，弄日吹香闻座中。
主人散策邀我步，池南池北聊从容。
会待龙孙添夏荫，借君此地眠清风。

桃李韵粗俗，江梅清独妍。
幽姿有时睹，如揖姑射仙。
从来丹青手，默数三四贤。
徐熙擅江左，赵子名西川。
中间复谁何，绝特推老边。
风流迨兹泯，范子俄超然。
迺知苕霅胜，秀气常回旋。
斯人非画师，势利不可镌。
兴来即挥毫，游戏三昧前。
一枝岂易得，答子能拳拳。
横斜有余态，肌粉含霏烟。
我来玩几席，叹赏徒留连。
恨无处士诗，二妙相并传。

吾道日凋丧，末流殊可嗟。
师门互开辟，学者如泥沙。
欲求超然姿，驽厩搜渥洼。
子初为儿童，岐嶷众所夸。
长能游学海，宛转穷津涯。
谁知蓬蒿底，忽睹挺生麻。
向来挈瓶盂，同我栖烟霞。
朝昏事禅悦，神观静不哗。
子今未三十，涵养滋根芽。
行看觉苑中，绰现优昙花。

骚人久无闻，风雅日浸衰。
汀洲空兰芷，憔悴无芳姿。
参军妙述作，鲍谢相并驰。
明珠不自耀，光彩閟陆离。
聊因五斗粟，暂寄东海湄。
官身虽簿领，游刃能一麾。
寥寥古寺空，转砌春日迟。
闭关时却扫，寂寂下书帷。
唐虞悉观览，百氏了不遗。
论文慎许可，纪律严自持。
昨朝发新咏，落语皆瑰奇。
世无杨德祖，讵识黄绢词。

公年五十余，须鬓黑如漆。
朝廷方进用，未是挂冠日。
又非力不任，数以身自乞。
人疑徇虚名，今也践其实。
萧然巢许姿，臭腐视冕绂。
东南富人材，卿相近间出。
急流能勇退，千古未有一。
贤哉谢夫子，趣尚真不屈。
腾装岭外远，归棹江边疾。
故乡何日到，清暑坐华室。
荔包杂红紫，茶品分甲乙。
岁时会亲宾，左右列图帙。
回头烟瘴地，挥手风波窟。
天将劳以生，乃独取闲佚。
观公眉宇秀，凛凛有道骨。
当为地上仙，不是笼中物。
我亦素有心，贱贫嗟汩没。
鸿鹄羽翼成，高飞脱罗罻。
鹪鹩未有巢，侧目空自失。
短章健公决，行且营蓬荜。

不恨我衰子贵时，经济实藉英雄姿。
君有长材不贫贱，莫令斩断青云梯。
骅骝作驹已汗血，坐看千里当霜蹄。
省郎京尹必俯拾，军符侯印取岂迟。

雄姿逸态何崷崒，自是君身有仙骨。
彩服日向庭帏趋，百年未见欢娱毕。
拖玉腰金致主身，起居八座太夫人。
尔家最近魁三象，文采风流今尚存。

解榻秋露悬，竹凉侵卧内。
幽姿可时睹，密干叠苍翠。
况乃回风吹，低昂各有意。
长啸一含情，洒落富清制。

寒城朝烟淡，竹日静晖晖。
芊芊烟翠羽，罗列萧洒姿。
清风左右至，秋色有余凄。
日暮归几翼，鹪鹩在一枝。

本末已倒置，是非当告谁。
同为天涯客，根冷聊相依。
生平尚气节，相约老不衰。
煎烹虽炎炎，何损百炼姿。
太过空自反，急鞭尤恐迟。

金色晦尘垢，人疑以为𨱎。
石有洁白姿，昧者比琳璆。
丝缲不尽绪，谁与结绸缪。
竹可裁笙竽，奈何困薪槱。
匏黄已落蒂，岁序飒惊秋。
土壤厌卑湿，山川嗟阻修。
革车召武士，折敌当与谋。
木铎一奋剑，为君斩倡优。

高山在平地，高山地焉知。
明珠出深渊，明珠渊岂期。
高明属在人，惟要须其时。
物理固如此，了不差毫厘。
身世端自窘，岁月相奔驰。
所以得黾勉，吾人惟能诗。
我非知诗者，平昔窃好之。
每出每可愧，未易皆埙篪。
而君不我鄙，论极牙解颐。
六年如一日，不取笑则疑。
彼乌足为计，有类宁同嗤。
一朝召命至，闾里增光辉。
不曰人可贤，但从外物移。
我贤君亦贤，谁能穷是非。
我欲挽君留，留君竟何为。
聊作感慨别，肯效儿女悲。
陈人不自信，流品须维持。
谁谓廊庙姿，如我品乃宜。
江充与丙吉，厚薄惟异施。
其后七叶貂，阴功终表仪。
是等代不乏，浪尔分䯄骊。
时哉君何失，仪凤方临池。
为我寄声谢，击壤正自嬉。
勉旃夔龙事，赓载冀勿隳。
立贤本无方，莫为陈言欺。

龙章凤姿，燕颔虎颈。
巍巍堂堂，弗严而整。
山纳海容，霜根雪节。
可畏而亲，力莫之斡。
吾私淑诸，一代之英。
多取益给，欲掩滋明。
长庚未艾，白气何来。
精爽如在，佳城不开。
出卯则角，堕地而班。
岂无所遗，𫘧骥方闲。
高牙赤舄，惟叔惟虎。
有之似之，千载一武。
赳赳桓桓，彼徒见诮。
他日凌烟，实先前诏。

云间彼上人，处污能见垢。
咄咄向风雅，入国知温厚。
别来仰高山，霜风刮衰颜。
新诗解人颐，调古不可攀。
练练瑚琏姿，森森栋梁气。
愿学固有归，黯然由此起。
世味淡于蜡，孤怀冷如冰。
十年问归路，歌舞怀西陵。
岁晏感飘蓬，老去委瓠落。
岂无杖头钱，斗酒不问浊。
尚平累愈重，欲去亦良难。
安得厕木雁，才与不才间。
遇君本有地，怅我将焉宅。
引领溯家山，一望几千尺。
何须惊堕叶，会当鉴攘鸡。
风来北窗下，此况谁为知。

北舟揽黄氏，楚楚不自平。
故步聊低回，新月微风清。
蛙声语莫下，泡涌浮修甍。
何在超世游，翳路情难倾。
西堂梦不到，春草还复生。
长年浸枯枿，有时怀层城。
适从吴儿炊，又作淮人烹。
皇皇遍诸侯，吾人愧安行。
独抱照乘姿，花枝似相明。
拂衣归待旦，南州逢顾荣。

矩不成方圆不规，倦途谁与相多仪。
门深不拟睡教熟，舌强犹防语或知。
无事且寻黄面老，关心休问碧云姿。
此身未必终如此，长日犹吟十首诗。

曾经岁月几华夷，雨貌风颜茂晚姿。
自是雪霜心共老，笔头聊复戏孙枝。

何时船上载鸱夷，海道聊寻一问姿。
不为丹青生着相，从来卷曲是吾枝。

在昔避世贤，隠居岂自喜。
甘守西山饿，清洗颍阳耳。
一旦事高尚，万古激贪鄙。
孰谓乐山林，便可轻朝市。
窃笑效颦人，不知捧心美。
妄将凡庸姿，敢希明哲轨。
盗此嘉遁名，纷若干时子。
仕途指捷径，矫伪污青史。
圣朝扬仄陋，采录无遐迩。
不遗下体葑，况乃中乡芑。
多士生此时，贫且贱焉耻。
梦自傅岩来，猎从渭滨起。
隠君闻此风，翻然乌可已。
聊为知者道，庶达名庵旨。

西风挽不来，残暑推不去。
出门厌靴帽，税驾喜巾屦。
道山邻日月，清樾深牖户。
同舍多望郎，闲官无窘步。
少监岩壑姿，宿昔廊庙具。
行趋补衮职，黼黻我王度。
归休饮热客，觞豆愆调护。
浩然养灵根，勿药有神助。
寄声旧僚属，训诂及匕箸。
尚怜费谏纸，玉唾洒新句。
北焙碾玄璧，谷帘煮甘露。
何时临书几，剥芡谈至暮。

炎洲冬无冰，十月雷虺虺。
及春疟疠行，用人祭非鬼。
巫师司民命，药石不入市。
溪弩潜发机，土风甚不美。
苏子卧江南，感叹中夜起。
闻道病在床，食鱼不知旨。
寒暑战胸中，士穷有如此。
此公天机深，爵禄心已死。
养生遗形骸，观妙得骨髓。
后皇莳嘉橘，中岁多成枳。
佳人何时来，为天启玉齿。
湔祓瘴雾姿，朝趋去天咫。
诸公转洪钧，国器方荐砥。
矢诗写予心，庄语不加绮。

远志作小草，蛙衣生陵屯。
但为居移气，其实何足言。
名下难为人，丑好随手翻。
百年炊未熟，一垤蚁追奔。
夏日蓬山永，戎葵茂墙藩。
王子吐佳句，如茧丝出盆。
风姿极洒落，云气画罍樽。
属有补衮章，自当宠频烦。
鄙夫无他能，上车问寒温。
惟思穷山去，抱犊长儿孙。

短褐不磷缁，文章近楚辞。
未识想风采，别去令人思。
斯文已战胜，凯歌偃旍旗。
君行鱼上冰，忽复燕哺儿。
学省得佳士，催来费符移。
方观追金玉，如许遽言归。
南山有君子，握兰怀令姿。
但应洁斋俟，勿咏无生诗。

陈侯大雅姿，四壁不治第。
碌碌盆盎中，见此古罍洗。
薄饭不能羹，墙阴老春荠。
惟有文字性，万古抱根柢。
我学少师承，坎井可窥底。
何因蒙赏味，相享当牲醴。
试问求志君，文章自有体。
玄钥锁灵台，渠当为君启。

森萷一山竹，壮士十三辈。
自干云天去，草芥肯下逮。
虚心听造物，颠沛风云会。
荣枯偶同时，终不相弃背。
谁云湖州没，笔力今尚在。
阿筌虽墨妙，好以桃李配。
国工裁主意，冷淡恐不爱。
子舟落心画，荣观不在外。
耆年道机熟，增胜当倍倍。
祖述今百家，小纸弄姿态。
虽云出湖州，卷置懒开对。
非公笔如椽，孰能为之大。

吾宗墨修竹，心手不自知。
天公造化炉，揽取如拾遗。
风雪烟雾雨，荣悴各一时。
此物抱晚节，君又润色之。
抽萌或发石，悬棰有阽危。
林梢一片雨，造次以笔追。
猛吹万籁作，微凉大音希。
霜兔束毫健，松烟泛砚肥。
盘桓未落笔，落笔必中宜。
今代捧心学，取笑如东施。
或可遗巾帼，选耎如辛毗。
生枝不应节，乱叶无所归。
非君一起予，衰病岂能诗。
忆君初解鞍，新月挂弯眉。
夜来上金镜，坐叹光景驰。
我有好东绢，晴明要会期。
猗猗淇园姿，此君有威仪。
愿作数百竿，水石相因依。
他年风动璧，洗我别后思。
开图慰满眼，何时遂臻兹。

学省困齑盐，人材任尊奖。
倥侗祝螟蛉，小大器罂瓬。
诸生厌晚成，躐学要侩驵。
摹书说偏旁，破义析名象。
九鼎奏箫韶，爰居端不飨。
青衿少到门，庭除昼闲敞。
竹风交槐阴，三见秋气爽。
时赖解事人，载酒直心赏。
吴郎楚国材，幽兰秀榛莽。
彦国吐嘉言，子将喜标榜。
平生钦豪俊，久客慕乡党。
虚斋延洒扫，薄饭荐腒鲞。
诗句唾成珠，笑嘲惬爬痒。
春夏频谢除，曾未厌来往。
归雁多喜声，寒蝉停哀响。
黄花满篱落，白蚁闹瓮盎。
留君待佳节，忽忽戒徂两。
亲戚伤离居，交游念畴曩。
棋局无对曹，摴蒱失朋长。
问君去为何，云物愁莽苍。
寿亲发斑斑，千里劳梦想。
家鸡藁头肥，寒鱼受罾网。
甘旨蔌中厨，伊哑弄文襁。
此行乐未央，安知川涂广。
深秋上沧江，远水平如掌。
人生要得意，壮士多旷荡。
野鹤被笼樊，江鸥恋菰蒋。
本来丘壑姿，不着刍豢养。
寄声谢乡邻，为我具两桨。
有路即归田，君其信非诳。

谢公莳兰苕，真意付此物。
惠然风肯来，香为一披拂。
遥知醉吟姿，黾勉向朱绂。
搘筇橘柚黄，僧屋对像佛。

鹏飞鲲化未即逍遥游，龙章凤姿终作广陵散。
湓浦𬬻边督数钱，故人陆沉心可见。
气与神兵上斗牛，诗如晴雪濯江汉。
把咏公诗阖且开，旁无知音面墙叹。
我今废书迷簿领，鱼蠹笔锋蛛网砚。
六年国子无寸功，犹得江南万家县。
客来欲语谁与同，令人熟寐触屏风。
窃食仰愧冥冥鸿，少年所期如梦中。
江头酒贱樽屡空，南山有田岁不逢。
相思夜半涕无从，千金公亦费屠龙。

燕寝著炉香，愔愔闲窗闼。
梦到郡城东，笑谈西斋月。
行乐未渠央，苦遭晴鸠聒。
江郡梅李白，士女嬉城阙。
闻道潘河阳，满城花秀发。
颇留载酒车，共醉生尘袜。
想见舞余姿，风枝斜虿发。
鄙夫不举酒，春事亦可悦。
雨足肥菌芝，沙暄饶笋蕨。
海牛压风帘，野饭薰僧钵。
饱食愧公家，曾无助毫末。
劝盐推新令，王欲惸独活。
此邦淡食伧，俭陋深次骨。
公囷积丘山，贾竖但圭撮。
县官恩乳哺，下吏用鞭挞。
正恐利一源，未塞兔三窟。
寄声贤令尹，何道补黥刖。
从来无研桑，顾影愧簪笏。
何颜课殿上，解绶行采葛。

人笑庾郎贫，满胸饭寒菜。
春盘食指动，笋茁入市卖。
回首万钱厨，不羡廊庙宰。
民生暂神奇，胞隽伐性坏。
忍持芭蕉身，多负牛羊债。
箨龙不称冤，易致等拾芥。
萧萧烟雨姿，壮士持戈介。
骈头沸鼎鼎，可口垂涎嘬。
霜丛负后凋，玉食香余噫。
续诗无全功，葑菲傥可采。

饥欲食首山薇，渴欲饮颍川水。
嘉禾令尹清如冰，寄我南山石上耳。
筠笼动浮烟雨姿，瀹汤磨沙光陆离。
竹萌粉饵相发挥，芥姜作辛和味宜。
公庭退食饱下箸，杞菊避席遗萍虀。
雁门天花不复忆，况乃桑鹅与楮鸡。
小人藜羹亦易足，嘉蔬遣饷荷眷私。
吾闻石耳之生常在苍崖之绝壁，苔衣石腴风日炙。
扪萝挽葛采万仞，仄足委骨豺虎宅。
佩刀买犊剑买牛，作民父母今得职。
闵仲叔不以口腹累安邑，我其敢用鲑菜烦嘉禾。
愿公不复甘此鼎，免使射利登嵯峨。

君不见悬车刘屯田，骑牛涧壑弄潺湲。
八十唇红眼点漆，金锺举酒不留残。
君不见征西徐尚书，为国捐躯矢石间。
龙章凤姿委秋草，天马长辞十二闲。
何如高阳郦生醉落魄，长揖辍洗惊龙颜。
丈夫当年倾意气，安用蚓食而蝎跧。
古人已作泉下土，风义可想犹班班。
郭侯忠信如古人，荐书飞名上九关。
诗书自可老斲轮，智略足以解连环。
铜章屈宰山水县，友声相求不我顽。
鹏翼垂天公直起，燕巢见社身思还。
文思舜禹开言路，即看承诏著豸冠。
尚趋手板事直指，少忍吏道之多艰。
黄花零落一尊酒，别有天地非人寰。

松柏天生独，青青贯四时。
心藏后凋节，岁有大寒知。
惨淡冰霜晚，轮囷涧壑姿。
或容蝼蚁穴，未见斧斤迟。
摇落千秋静，婆娑万籁悲。
郑公扶贞观，已不见封彝。

石形卧苍牛，屃赑古松阴。
松风与溪月，相守历古今。
初无廊庙姿，又不能础砧。
呈文谢珉光，抚质愧球琳。
金马与碧鸡，光景动照临。
圯桥授书老，陈仓雊时禽。
是皆为国器，不尔事陆沉。
浮云有傥来，得名岂其心。
谅如曲辕社，长存斧斤寻。
智士贻美谥，自珍非世琛。
不材以为宝，吾与汝同音。

刘侯才勇世无敌，爱画工夫亦成癖。
弄笔扫成苍角鹰，杀气棱棱动秋色。
爪拳金钩觜屈铁，万里风云藏劲翮。
兀立槎枒不畏人，眼看青冥有余力。
霜飞晴空塞草白，云垂四野阴山黑。
此时轩然盍飞去，何乃巑屼立西壁。
祗应真骨下人世，不谓雄姿留粉墨。
造次更无高鸟喧，等闲亦恐狐狸吓。
旁观未必穷神妙，乃是天机贯胸臆。
瞻相突兀摩空材，想见其人英武格。
传闻挥毫颇容易，持以与人无甚惜。
物逢真赏世所珍，此画他年恐难得。

楚宫女儿身姓孙，十五绿鬓堆浓云。
脸花歌笑艳杏发，肌玉才近红琼温。
仙源曾引刘郎悟，天教谪下风尘去。
策金堤上起青楼，照水花间开绣户。
山阳天下居要冲，春行处处皆香风。
花名乐府三千辈，惟君第一娇姿容。
画舫骄马日过门，过者知名求见君。
侍君颜色肯一顾，方肯延入罗芳樽。
遏云数声贯珠善，惊鸿舞态流风转。
不是当朝朱紫人，歌舞筵中难得见。
朝英国士相欢久，学诗染翰颜兼柳。
卫尉卿男号富儿，黄金满载来见之。
朝欢夕宴奉歌酒，春去秋来情愈厚。
青丝偷剪结郎心，暗发深诚誓婚偶。
深更不与家人露，藏头掩面随郎去。
千里相从人不知，鸳鸯比翼凌云飞。
帝城风物正春色，与郎遍赏游芳菲。
郎去高堂负父意，父亲惜子情难制。
六礼安排迎入门，且图继嗣延家世。
铨行补吏任忠州，整袖长江同溯流。
瞿塘滟滪遍经历，二年惟爱居蛮陬。
解官入京重调转，空闺独坐居京辇。
伤离感疾时召医，无何楚客皆闻知。
急具高堂报阿母，母怒大发如风雨。
来见娇娘大嗟怨，怒声肆骂千千遍。
扶夺上马去如飞，争奈郎踪相去远。
回到娘家三四春，双眸盈疾愁见人。
蕙心兰性欲枯死，盘金匣玉都埃尘。
阿母养身今已报，从今所得多金宝。
誓心不嫁待郎音，烟波万里难寻耗。
迩来泛迹渡金陵，住近仪真江外亭。
北提征辔过花院，分明认得娇娘面。
旧家云鬓慵理妆，泪裹罗襟金缕溅。
灯前相顾问行年，一别音容何杳然。
君今三十未为老，昔时青发今华颠。
君容若入襄王梦，我才曾试光明殿。
秋江夜醉话平生，坐抱琵琶船上宴。
娇娘娇娘真可惜，自小情多好风格。
只恐情多悮尔身，休把身心乱抛掷。
君不见乐天井底引银瓶，瓶沉簪折争奈何。

尘埃倚风日，放荡乘空飞。
既眯驰者目，亦缁游子衣。
雨汁忽散漫，低徊化污泥。
憧憧要歧路，致困在轮蹄。
六合局万有，成存各从宜。
升沉俱害物，咄此其天姿。

吾交邓夫子，富有免俗气。
包含吉人道，混协时辈事。
读书三十年，恬寞无所嗜。
物古少明眼，声希难侧耳。
自同昆冈石，坚厚保英粹。
不畏埃{土盍}染，非求霖露渍。
幽姿审如此，镌错安得致。
余生鲜谐合，幸此蒙羼厕。
上岳眺高远，趋涛玩滂濞。
由来魏王瓠，不在惠施弃。

陂陀土中石，含彩若龟贝。
伊谁攻取之，传玩诧奇怪。
山家厌搜凿，养草事蔽盖。
闲名偶流闻，尚自困酬对。
咨嗟人间世，岂直文为害。
大有可用姿，难能免侵败。
他山石不美，粗杂等顽块。
奈何亦争求，烂漫入磨扢。
情知既有物，顺以除恶爱。
不然悠悠生，孰在形器外。

镜镊亦何功，铿铿漫从事。
助人饰形骸，初若逞意思。
须毛何足简，尘垢何足薙。
端为儿女怀，丰靓以言贵。
余家在农亩，耘耔当传世。
朝犁泥糊糊，暮耨草翳翳。
风搔日暴炙，姿状难娬媚。
百年寄托身，颠倒皆顺利。
颜红黑何害，发黑白亦是。
谁能妄去取，屑屑论姿致。
深村拟三迳，岁月治去计。
带经以随牛，镜镊成相弃。

镜镊亦何功，铿铿漫从事。
助人饰形骸，初若逞意思。
须毛何足简，尘垢何足薙。
端为儿女怀，丰靓以言贵。
余家在农亩，耘耔当传世。
朝犁泥糊糊，暮耨草翳翳。
风搔日暴炙，姿状难娬媚。
百年寄托身，颠倒皆顺利。
颜红黑何害，发黑白亦是。
谁能妄去取，屑屑论姿致。
深村拟三迳，岁月治去计。
带经以随牛，镜镊成相弃。

春兰抱幽姿，无意生蒿艾。

年丰闾里安，岁晚生事歇。
官池公载酒，痛饮消日月。
迫冬上青林，山气凋人发。
坐若江海游，楼船中夜发。
冷光飞太虚，照我盘中蕨。
清影落潭心，逃遁蛟龙没。
如穷河源邈，相见昆仑崒。
怪石钩我衣，嵌空尽山骨。
上宾富佳咏，音动鼋鼍窟。
涌溢词有源，倒恐三江竭。
公怀沧洲趣，一夕梦南越。
别有谏诤姿，屹如韦补阙。

画工画青松，惨淡千年姿。
辽鹤俛不啄，又有龟如綦。
丈人坐中间，白发衣帔{巾儿}。
云是东方宿，来为寿者师。
再拜致此图，惟兄能似之。
骨强老于松，心静灵于龟。
形健瘦于鹤，自与长年期。
从来事丹灶，得道今已迟。
定应图上人，适照生之时。
富贵虽常情，在兄奚足为。
王侯金满堂，不义乃滓泥。
岂如食旧德，朝冠与朝衣。
况复源流远，后昆未可知。
好看学行者，恐是麒麟儿。

事业观前辈，河汾出异人。
擎天为柱石，盖代服经纶。
早岁登黄阁，群公会紫宸。
指挥平大盗，咳唾福生民。
契合由天意，威行静塞尘。
饱闻鸣鸑鷟，久已画麒麟。
阴德归宗社，昌言启圣神。
功成绝能口，道在不谋身。
自昔规模定，于今风俗淳。
立廷山不动，容物海无津。
文力挥南斗，台光拱北宸。
英姿元岌嶪，雄略只逡巡。
慷慨遗轩冕，光华被缙绅。
十年三册命，四海一师臣。
贵极多齐物，名高却任真。
气完神洒落，骨老石嶙峋。
正殿需云合，初筵醴酒淳。
异恩非故事，全美劝朝伦。
高卧鹓鸿集，忘怀鸟雀驯。
鬻熊心益壮，尚父德逾新。
行色严舟御，荣光照席珍。
二疏翻小节，九老尽佳宾。
坐上文章士，田间道义邻。
曹刘不难致，园绮会相亲。
颖脱居尘外，逍遥占水滨。
孔光灵寿杖，山简接{罒离}巾。
贱子登门晚，微官侍坐频。
倦游心落拓，多难骨酸辛。
怀古悲寥廓，低颜任屈伸。
邹裾羞扫地，墨突自营薪。
饿死犹思洛，当年偶过秦。
填沟知幸免，弹铗更何因。
宦况淳于贱，交情鲍叔贫。
废书顽度日，逃饮病酬春。
请谒衣冠弊，留连体貌均。
不堪名碌碌，尚辱诲谆谆。
器小甘无用，词繁耻重陈。
彩衣围鹤氅，寿酒吹鱼鳞。
江海新归计，乾坤旧化均。
终篇怀感激，肝胆觉轮囷。

贾侯器宇何轩昂，下视龊龊真秕糠。
眉分八字髭根黄，自许忠胆铁石刚。
雕弓一挽一石强，锦臂错出虬青苍。
匣剑排射星斗光，壮心飞过祁连傍。
架鹰朝按血染裳，铁骢骑出辔闹装。
健儿前呵檛列行，捷矢齐指云中鸧。
岂惟武力称擅场，亦有文价腾焜煌。
新诗字字古锦囊，清论洒落飞天潢。
险韵千百敢独当，管锋落纸铿琳琅。
古文探讨屋壁藏，史传山岳遗毫芒。
酒酣往往歌慨慷，连卷大白鲸吞航。
自云畴昔富文章，家在冀北边一方。
天书屡膺贡州乡，云衢卜日横骞翔。
中间落泊志不偿，武科拉取如截肪。
况有豪气十丈长，蟠蛰仅类绊骕骦。
苦恨天骄久颉颃，抚臂便觉大袂攘。
坐縻岁月耗囷仓，口厌醇酿饱肉粱。
吾非斯人可相望，要且报国真不忘。
我来自东甫春阳，邂逅绀宇同一觞。
幅巾轻蓰追徜徉，促膝调笑初无妨。
自知投分出泛常，豁如馁腹得糗粻。
短长不复置形相，落去{目辟}睨决壅防。
嵇生转觉嗜锻忙，高阳还因酒发狂。
漫叟戏规祇搅肠，{口聊}嘈不减笛弄羌。
截竹岳顶掀沧浪，拨云春茗夸头汤。
爽齿旋复行蔗浆，黄金大颗披橘穰。
插首往往罗幽芳，顷兹行乐殊未央。
更辱邀我临山冈，大壶载酒冽鼻香。
果饤梨栗庖麏麞，韩刘黄胡狄与张。
一一潇洒杂珮珩，高谈终日佛老庄。
妙理密契矢插房，绝倒顿足争跄踉。
罢去追惜成悢悢，谁谓夫君气特扬。
投以大句尤加详，启函惬兴剧爬疡。
忽疑写睇临望羊，高跻欲斧李杜吭。
麟凤自是品物祥，邀予属和驰缣缃。
直取夷险分驽良，九牛犒师始落铓。
正喜先获大脔尝，洪河下涌淼沛滂。
囚屯众鬼纳大荒，脱走束缚投桁杨，泞郎瞰临获与臧。
满注羿矢连九旸，沉魂夜泣青女霜。
此来继辱厚意将，殆欲引辙观怒螗。
狗尾续貂弥足伤，雕胡未易加糠{麦黄}。
抟空方见一鹗飏，短翮便可枪榆枋。
咄嗟岂得不知量，区区琐碎久嗜菖。
食鱼谁敢期大鲂，尚欲勉强牵牛箱。
无盐弄姿映康庄，难工祗益羞姬姜。
聊将瓦砾酬琮璜，终愧后乘非腾骧。

穷西三湘邻，奔迫万岑会。
盘拏崩腾根，疑此先草昧。
不周迁大荒，势落烛龙外。
远征混沌凿，晚怵大块噫。
平疏一注玉，宽削四隅黛。
前崖岌初豪，傍窦戢如块。
暗蹊青鲇卧，侧足得无殆。
霜蕤拥凝液，衣缀倚空盖。
危呀傲天顽，九地一疡溃。
郁然崷崒姿，似与石廊配。
间闻赫幽光，吹作雷雨解。
石鼓形似余，击考亦砰磕。
阴阴隆冬户，塞向真琐碎。
鸿蒙挹气母，茫昧超物怪。
不应私开辟，曾是阅成坏。
黄熊非鲧化，九肋蕃硕大。
蹒跚舞阴机，无乃羞主宰。
肉芝桂纯白，仙物今故在。
云烟更斐亹，巧弄非一态。
筼筜下萧摵，往往到竽籁。
片桃仙凡隔，愁绝止飞濑。
谁为篝火游，邈叩无底界。
世传元崇隠，兹事或虚采。
骄阳五月竟，客子短辕迈。
火铃掷奔曦，酷势捎林荟。
追随邦闾彦，及此洗长慨。
俯窥层冰拆，蓐收借泠汰。
孤清凛毛发，生意自百倍。
清绝两羽人，惊我凤翰铩。
扫开数寻天，援挽觅幽隘。
啸俦欣鱼贯，诣极愁鹢退。
仙者如可作，庶或乔松赖。
咄嗟早衰身，樊笼信谁罪。
便可冥三奔，吞漱驻童彩。
收摄自煎明，兹焉迹长晦。

君王十二闲，一一登权奇。
饱之青玉刍，络以黄金羁。
南宫旧冀北，杂遝追风姿。
骕骦固神物，岂病孙阳嗤。
如闻有桂约，暗满秋风枝。

番阳先生万人敌，少来翻书始成癖。
风前白眼望青天，笑捉短须吟惜惜。
地祇关铁掣临贺，天家宝场正中划。
万空扶坎觅坤苗，凿尽顽阴冶清液。
锲磨镵鑢归高手，养水工夫价连璧。
别斲圆虚费钴鉧，粉白黛绿低真色。
传看代北青氍毹，一泓几动春消息。
无论丞相戒扑满，先许司空炽然石。
楚萍赫赤浪传甘，秦缶模糊徒荐客。
由来此秘似未睹，琐琐搔爬嗤美炙。
先生早茂椿松姿，道韵仙风方日逼。
胡麻青{饣迅}饭调饥，夜榻抱弓跧七尺。
粉闱聊当襥被游，赍携不靳胡奴力。
大鼾酣酣动蛰雷，霜飚涩尽铜壶滴。
青螺仙女暮成炊，绿竹夫人寒卧壁。
兴来活笔卷天潢，南国小巫阴褫魄。
悠悠万物何亲疏，新故终缘世情隔。
夏裘秋箑竟谁负，寝庙偃溲转身易。
昨布东皇九十春，融冶一番浮绮席。
莫学长檠换短檠，惜惜鸱夷两抛掷。

廖生得掌诀，初自庞眉缁。
束身事觇矕，羞为不情儿。
力持祸福语，倾动诸奔驰。
所至饷自倍，如贾操赢奇。
衡从辨侵射，侧正分隆庳。
天缄砉初閟，鬼觑悭幽披。
环环太史氏，抱珥司浑仪。
台舆与侯王，初不论何谁。
写照阿堵中，唯生鼓颔颐。
自云前十年，挟术骧螺湄。
伸缩殆万肘，较量但肥羸。
最晚得子掌，决眦逾灼龟。
九方揖孤骏，神睹归心师。
子姑诘奇中，曩言宁肆欺。
今者非他须，子盍偿吾诗。
冀因拂衣还，松丸染高楣。
我闻囿形质，至文从可推。
悬象丽霄极，川岳罗坤维。
逸兽别彪炳，激水生涟漪。
上饰右缯绮，高甍纷楶栭。
石鼓贵刻画，汾鼎珍陆离。
鉴灵不漫理，节焕饶丰蕤。
器敝缘有舋，玉捐因见疵。
况当筋骸束，前构了不疑。
纵理口尚验，万字胸犹宜。
握钩瑞宣父，方蓐识鲁姬。
洒壁亦公耳，刻文徒帝为。
妙寄斲轮外，如生信天资。
秋高摵万木，客灶倦孤炊。
径棹直东臂，喜动云林姿。
赠言愧非泽，聊以当瓢赍。

夫子绝俗姿，趣尚豁云海。
花移洛下品，池割天潢派。
中间叠嵯峨，石手纷磊磊。
功侔一篑始，正尔临爽垲。
罗浮穷南势，迎目出巧怪。
洗昏新罅发，秘匿若有待。
骞腾天吴揖，耸削虬尾摆。
当头七八峰，缥缈散青霭。
直下三四溪，何年取东汇。
洞指白鹿迷，路认桃源改。
时时攻冥烦，潇洒递天籁。
得非缘夜半，提挈有真宰。
俗物卑培𪣻，高标想衡岱。
我家香罏傍，登蹑素心在。
一从羁官缀，未省识{山/畾}嵬。
俯窥搀云骨，逸兴几十倍。
无为议真假，自可蠲尘浼。
何日升君堂，把酒取一快。

摇摇不根舟，弥漫随所适。
朝辞吕梁险，暮骇瞿塘迫。
长波送日月，漭与云海隔。
晚从天末归，良愧故人识。
夫子吾土杰，久任词翰责。
刺手翻天浆，洒作吊古墨。
班班出素蕴，想见豹姿泽。
忆昨长淮壖，半面欣相得。
君时天涯官，我亦西风客。
薰弦破愁颜，爽抱洗连璧。
吴岑刻玉瘦，吟对挹佳色。
颓年瞥眼过，十见溪草碧。
锺陵旅学子，官况秋蝉翼。
彯撇愧西崦，吊影心恻恻。
{鬼夔}魖竞揶揄，甚者得鸱吓。
由来次公狂，仅免陈遵谪。
敢意今者见，依然得江国。
乡情比重裘，暖气回肘腋。
南闾与东阡，间蹑车马迹。
古人重交契，远有千里忆。
连墙彼何人，老死不相觌。
张陈汩势利，光初竟何益。
青原秀撞天，螺水蓝膏擘。
襟期方未央，更约浮我白。

金銮天仙才，渗漉肤寸管。
由来风骚将，要出江谢远。
一生忠孝心，伦匹世所罕。
曩闻奉安舆，驾言得兹馆。
喜先行辀动，荣入彩衣暖。
他年逝波痛，故国松楸眼。
春晖草心尽，日力乌哺短。
银钩壁间字，刺落归粉板。
捉衿来孰复，如渴釂斝盏。
顾我幺麽姿，辱公披沙拣。
波澜溯沿阔，藻火止觇矕。
公今青云上，功业壮图满。
此诗落人间，鼎味才一脔。

日边开神皋，古刹面青嶂。
寂寥千年后，凛凛发孤壮。
上人薝卜英，绝轫超性相。
独鹤嶷瘦姿，层冰烂清尚。
云游始丁年，自副乃盂杖。
鞭羊去智害，尽垩契郢匠。
喉呀般若音，浩汗卷溟涨。
衢尊洒法味，如取赤子饷。
九夏天无云，暑风浊于酿。
汩吾眇西征，挥汗迷背项。
耽耽清凉境，一榻岌相向。
屦满宁嫌猜，目击自张王。
禅场推选锋，宛是喑呜将。
洗我苦空语，尽决蒙羃盎。
兜罗辞铦棘，何有挂诸妄。
露地非端倪，洒洒白牛放。
惜哉功名误，未尔寄物当。
它日虎溪傍，还期杖藜访。

{女便}娟谁家子，粲粲生辉光。
弄姿俯春兰，临风振微芳。
秋水扬清𪾦，白玉双明珰。
问渠家何许，笑指南山阳。
去去不辍轨，恍若游云翔。
遥看入缥缈，明月断人肠。

野云堕姿浑贴江，过雨罥风闹斜行。
秋声夜半洗辽廓，十万屋瓦浮青鸯。
楼头缥缈下箫鼓，罗𦈡绮{衤属}暗行觞。
纷纷伧楚不足数，更甚吴侬来去忙。

艾宣芦雁天下知，顷闻东园颇有之。
萧萧自含风雨韵，一一对峙江湖姿。
隶丘呵护脱不谨，剥蚀挽裂遗松楣。
由来艺固不逮德，突兀但有文忠碑。

劫尘吹冥冥，人乃万物一。
流浪苦趣中，奚啻燋豕虱。
爰有勇猛子，间以捷胫出。
一念得西证，兹谓能事毕。
谁其秀开士，懽也早奇崛。
亲更药病师，熟寐惊孤叱。
祖关决重键，法肆躏通术。
颜颜空王臣，排嶂方山屹。
又如富儿曹，百宝烂私室。
况有清整姿，宛是青田匹。
忆昨螺水曲，冁然契微密。
眉宇殊津津，襟期洞无窒。
诗成泣神奸，濉涣涌新帙。
长驱笔阵闲，坐讽秋蛩唧。
萧条昼公后，微子吾几失。
方期汗漫游，怅别念兹日。
孤云尔锡驻，过鸟吾帆疾。
聊作鱼相忘，无多嗤蚌鹬。

弇也培𪣻姿，狭识谢崇崛。
策疲迷津梁，忧患醉心骨。
鲁酒笑薄围，商声惭后出。
曾微剸犀效，涩铁但缄室。
滥纡元丰诏，经名挂千佛。
中间困齑盐，晚复椽丹笔。
同时𥬞云英，大半空冀匹。
郑卫正啾耳，冷落女娲瑟。
劳生一瓢壶，风波信浮没。
几欲定蜗居，归欤访葱蔚。
甘齿婆娑民，庶可老缣帙。
恩波从天倾，随器到丰溢。
例当荐员收，殆不止夔一。
春根聊拨陈，敢议得偿失。
积薪无逾材，鱼须暂囊笏。
持此岁月闲，尚冀补终讫。
萧侯朝闺彦，怜我升斗秩。
洗以古襟期，如鬯发新郁。
青天方睹乐，些语剧招屈。
倒持珠玑囊，一写非所恤。
泠然蠲幽抱，海若发瓠窒。
巴歈迫新赓，芹暄羞献术。
得丧双腾虬，未易婴长异。
薄言遵醉乡，庶我遨永日。
幸无孔颜悔，妙外论越轶。

寒林羡朝暾，裸壤渴膏霂。
昔闻三神山，喷薄擅疑独。
忽从六鳌顶，角起连天麓。
我欲追幽寻，筇龙跨飞竹。
呼吸沆瀣滋，六合归蹂{戚}。
苦恨弱羽短，弥年胸愤蓄。
朅来兹山游，快甚焦得沃。
幽岐𫄥修带，僵木披刳腹。
桐萼莹圭姿，槐青收兔目。
兰风递孤爽，天半落芬馥。
扪萝蹑飞蹬，轻屣捷驰陆。
穷探初未已，肯惮冈岑复。
直欲驻颓阳，揽驾还若木。
主人山南公，白面鬓双绿。
载酒邀我行，璀璨挥觥玉。
雄夸倚马白，高谢言诗卜。
狄侯士林秀，智敏纷灸毂。
江夏拔俗标，天骥脱羁束。
合匝四座宾，匠手谁甘缩。
嗟予早不偶，投足祗取黩。
卑飞得海角，若畏官谤速。
樊笼一洒濯，便觉荣愿足。
滥当新诗酬，奏雅惭终曲。
行将秣予马，更约相追逐。

翔飙拂层阴，孤镜挂天脚。
幽姿媚澄塘，俊活扶秋岳。
饥乌下木末，啅雀喧檐角。
落日衔半规，逗翳如新濯。
海涛晚声收，万里卷冰箔。
微飔袭疏棂，轻霭躐丛薄。
蛛丝袅如狂，虚隙野马跃。
病躯得惬适，更甚解挛缚。
潇洒万籁并，冲融百飞却。
熊经与鸟申，仿佛犹能学。
萧萧寒砧弄，天半哀音落。
客愁转如蓬，万绪入冥寞。
不无临风想，晒目归领略。
茹蔬味新腴，把酒蘸沉粕。
明朝踏新泥，已有跻攀约。

庭椿摘初黄，畦韭翦柔绿。
春盘巧饤饾，一堮生理足。
今者鸣啾肠，饥花到双目。
终惭短豆恋，谁转紫芝瞩。
青烟扑九衢，碧瓦酣万屋。
朝来好龙客，义动重裘燠。
殷勤斗酒约，豪健赛杨仆。
吹回曲车梦，鸨羽正肃肃。
九天真龙飞，万物弹冠沐。
萧短草木姿，窭贱衾裯宿。
叨逾太官粟，敢计功利速。
惟应杯中物，可仗诗筒趋。

天门直北八公西，杏栱梅梁脱蔽亏。
金叶卷空飞鸟影，冰纨浮入茂林姿。
裁云丽服淮娥踏，熨齿纹线楚客辞。
十二玉帘浑轴水，瘦龙捎月叫参差。

潇洒由来物外姿，文章满把尽珠玑。
飞黄蹀月终难绊，看取蘅皋手一挥。

候禽幽啭似争春，我亦贪搔不屋巾。
巀嶭烟姿在眉睫，个中还有傲秦人。

一指斗魁天陆北，五新蓂叶帝阶傍。
降神山岳全储秀，遍射桑蓬骤发祥。
厩暖共看驹汗血，玉灵争记水流方。
家临人物先贤楚，祖擅功名大国梁。
孝穆抚摩惊秀整，升卿标识见蕃昌。
芝兰庭户真难得，雕鹗风云自不常。
头角人间知有子，星辰天上早占郎。
州缘绿发临来好，路到青梯上正长。
濯濯柳姿今识绪，汪汪陂量旧传黄。
警虚比户沉宵柝，爱结曾阴转晓棠。
座上蓝田神更润，匣中干越智弥藏。
龟鱼腰重黄金刻，珠玉胸开古锦囊。
放雀笼樊饶奋翥，馈鱼尊俎称淋浪。
旄倪芹块悬私祷，谱牒松椿入短章。
季诺往蒙新眷渥，膺门仍出旧恩光。
昂头竟类田方马，贺厦空循考父墙。
堆玉巑岏方刮眼，横云{禾罢}䅉已登场。
光回爱日庭希讼，喜动前旌客荐觞。
况复斓斑衣上泪，不妨潇洒醉中乡。
愿符鲁什昌而炽，更拥箕畴寿且康。

恻恻复恻恻，浪生浮世悲。
清松疏冷风，尚想潇洒姿。
一吷寄去留，羞杀方袍儿。
令人却忆当阳剖，扠手退身徒尔为。

筑室已清旷，栽松更幽寂。
为爱金石姿，不逐风霜易。
飕飗合琴引，郁密助山色。
待折最高枝，谈对千拳石。

堂堂三元老，业履冠俦匹。
蹇谔横秋霜，高明丽朝日。
并道谒温宣，连科收甲乙。
东南奠藩服，西北驰使驿。
解鞅环堵安，岸帻毡裘屈。
群奸慑謦咳，众废起咄叱。
至今领麾地，讴吟遍蓬荜。
出入虽异途，归洁固如一。
晚厌方内游，把袂访闲逸。
云壑庆安车，风川驶飞鹢。
酬献埃壒外，珠玉在挥笔。
风标傲松鹤，颜发移丹漆。
遂令吴越人，藻绘资称述。
邈然超世姿，仿佛得十七。
辟廱礼寂灭，麟阁事萧瑟。
兹焉出民愿，名实更炳蔚。
琬琰琢高词，龙兰燎深室。
福履既所绥，光华无终毕。

邢侯秋卧疴，挥毫见深衷。
赓者二三子，翕然笙磬同。
不为儿女姿，颇形四方风。
属有山水念，因之丝与桐。

我宗本江南，为将门列戟。
中叶徙淮海，不仕但潜德。
先祖实起家，先君始缝掖。
议郎为名士，余亦忝词客。
风流以及汝，三通桂堂籍。
汝弱不好弄，文章有风格。
久从先生游，术业良未测。
武林一都会，山水富南国。
下有贤别驾，上有明方伯。
干将入砥砺，騕袅就衔勒。
勿矜孔鸾姿，不乐栖枳棘。
吴中多高士，往往寄老释。
辨才虽物化，参寥犹夙昔。
投闲数访之，可得三友益。
少来轻别离，老去重乖隔。
念汝远行役，惘惘意不怿。
道山虽云佳，久寓有饥色。
功名已绝意，政苦婚嫁迫。
终从大人议，税驾邗沟侧。
追踪汉两疏，父子老阡陌。

王公厌承明，出守南宫钥。
结构得崇岳，岿然瞰清洛。
是时谪仙人，发轫自庐霍。
郊原春鸟鸣，来此动豪酌。
报投一何富，玉桉金刀错。
新榜揭中楹，千载见远托。
朅来访陈迹，物色属摇落。
人烟隔凫雁，田畴带城郭。
红蕖陨风漪，砂砾卷飞箨。
青青陵上姿，独汝森自若。
人生如博奕，得丧难前约。
金锤初控颐，已复东方作。
大明升中天，龙鸾入阶阁。
深惩渔夺弊，法令一刊削。
斯民如解悬，喜气郁磅礴。
公乎数登览，行矣翔寥廓。

遥闻连理松，托根黄麻城。
枝枝相钩带，叶叶同死生。
虽云金石姿，未免儿女情。
想应风月夕，满庭合欢声。

瞳人剪水腰如束，一幅乌纱裹寒玉。
飘然自有姑射姿，回看粉黛皆尘俗。
雾合云窗人莫窥，门前车马任东西。
礼罢晓坛春日静，落红满地乳鸦啼。

一出承明七换麾，君恩复许上彤墀。
白衣苍狗无常态，璞玉浑金有定姿。
天上图书森似旧，人间岁月浪如驰。
鳌头只在蓬山畔，行赴蟠桃熟后期。

萧然古丘上，有石传陨星。
胡为霄汉间，坠地成此精。
虽有坚白姿，块然谁汝灵。
犬眠牛砺角，终日蒙膻腥。
畴昔同列者，到今司赏刑。
森然事芒角，次第罗空青。
俛仰一气中，万化无常经。
安知风云会，不复归青冥。

吾乡如覆盂，地据扬楚脊。
环以万顷湖，粘天四无壁。
蜿蜒戏神珠，正昼飞霹雳。
草木无异姿，灵气殊郁积。
所以生群材，名抱荆山璧。
小为百夫防，大为万人敌。
夫子少迈伦，喑呜阻金石。
奏赋明光宫，玉座瞻咫尺。
翻身堕云霄，十载迫穷厄。
焚舟更一战，得尉沧海北。
五月乘画船，箫鼓事远适。
天横齐山青，雨带楚水黑。
勿云晚方仕，四十乃古昔。
勿云名位卑，九万自此击。
幽求尉朝邑，鬓发森已白。
元振尉通泉，律令非所即。
一朝会风云，顾眄立四极。
行矣壮旧图，勉。

吾家文雅占关西，五十年来桂两枝。
突弁后生还可畏，籝金素业未应衰。
江湖去为思鲈鲙，雾雨还归养豹姿。
摩厉词锋莫中辍，惊人专听一鸣时。

岁月如归鸿，秋至欻将翔。
郊原带爽气，榆柳媚无光。
客子抱幽独，耿耿谁与明。
不辞青鞋贱，来蹑君子堂。
君子松桧姿，劲不惨风霜。
其交淡如水，众口未易尝。
忘言默领会，此意却难忘。
不饮知酒趣，聊复酌公浆。
寒灯夜寥閴，一笑未渠央。
谁令别离此，梦寐长相望。

颢气日且肃，鸣弦此其时。
泠泠矢古音，慷慨不胜悲。
翔飚媚百卉，苦雨何纷披。
曲罢自澄寂，霜气皎冰姿。

去家今来归，川陆万里长。
有官无禄食，生理剧微茫。
饥创何时瘳，麦陇得扁仓。
丁稚八九人，我老自裹粮。
不辞终岁勤，一饱幸见偿。
所愿杯椀足，何取玉无当。
向来无数青，浑作可怜黄。
想见冰玉姿，膏沐出沸汤。
谁作不祥语，诅咒甚砭伤。
妒人神所呵，坐使天雨霶。
翁媪拜相贺，懽欲插翅翔。
新诗果来谢，追悔如负芒。
君惟文字戏，竿木故逢场。
岂顾狷狭人，为虐变炎凉。
且复置是事，酿玉满君堂。
垂涎得涓滴，渴梦转颠狂。
不嫌餠饵恶，虽贱敢独尝。
交易傥许可，宁复有他肠。
且毌火我屋，亦未穴君墙。
乘除各醉饱，前事永相忘。

云出救世旱，泽浃云寻归。
入石了不见，丰功已如遗。
龙骞荐复起，抱石明幽姿。
云乎无定所，隠者当何栖。

凭轼下虎关，扬舲下清洛。
川神秘幽姿，灵介破大朴。
壮哉河山固，皆是大禹凿。
舟人歌大禹，水怪不敢作。
功宣欲万祀，人望只如昨。
短哦复长咏，豪举亦哀噱。
梦寐三川胜，使事少行乐。
无雨洗嵩少，春烟淡寥廓。

广寒宫女贪游戏，莹滑琉璃光照地。
嫩云才捧出纤腰，无数鲛绡拥娇翠。
仙葩姿逞天姿秾，只爱临溪梳洗慵。
太真艳色禁不得，含羞微笑迎秋风。
秋风苦恼秋露泣，的皪珠玑时泻入。
红凝朱粉绿参差，尽溅裙襦烟不湿。
初惊王母来瑶池，酡颜更醉流霞卮。
三千佳丽已罗列，争先鸾鉴匀娥眉。
俄见洛神归洛浦，波卷靴纹翠蛟舞。
羽车云盖空纷披，碧叠巫峰生暮雨。
坐怜吟倚风灵香，多情先断何人肠。
不及鸳鸯与㶉𫛶，恣穿薄影眠池塘。

江头尽醉似泥何，管领仙姿酒蒏多。
烟艇两三横岸处，惜花伫立想凌波。

青松劲挺姿，凌霄耻屈盘。
种种出枝叶，牵连上松端。
秋花起绛烟，旖旎云锦殷。
不羞不自立，舒光射丸丸。
柏见吐子效，鹤疑缩颈还。
青松本无华，安得保岁寒。

临卷叹张芝，笔格入妙思。
疏眉映朗目，白玉无泥滓。
堂堂伟且长，想见坦腹姿。

高柳何葱蒨，袅袅章台端。
眉叶荫紫极，条丝拂朱栏。
何以谢松竹，挠弱惭岁寒。
既乏贞固姿，枝叶何足观。
小人殉利欲，俛仰如转丸。
苟非社稷臣，祸患宁肯干。
蒲山已归觐，黎阳尚盘桓。
当时方寸地，明明赤如丹。
飙举冠凌烟，腾芳臭如兰。
一言失其所，功名两雕残。
高帝论平阳，刘氏终以安。
英公负文皇，武氏为世患。
无忌问赵相，侯嬴起长叹。
白首不可保，知人良独难。

兰芷生幽薄，浥露搴华姿。
芙容隔秋江，扁舟满江湄。
丈夫抱材用，但愿君王知。
宁生击牛角，载歌南山词。
词终脱裋褐，缨佩暮萎蕤。
人事非有定，斯言或难持。
翩翩李将军，鸣弦压由基。
余威震戎虏，谈笑静边陲。
桃李曾无言，嘉声满黄扉。
心知堪万户，乃谓生匪时。
烽火照甘泉，未能包虎皮。
目视汉飞将，弃弃轻如遗。
颇牧已黄土，忉忉勤缅思。
如何中林士，坐视青云期。

飘风入阊阖，九陌起黄埃。
馺遝振鸣珂，驰驱东西来。
侧足凑高明，珠箔为褰开。
附会崇岳友，沮誉牛李侪。
倾侧竞姿媚，谈笑足诙谐。
朝为道旁客，暮为廊庙才。
如何首阳人，怅望黄金台。
所得竟斗筲，回首良可哀。
安见郑子真，谷口日徘徊。
嘉声满朝野，何用苦自媒。

应钟司序两旬时，台座光凝照水湄。
善庆远归三俊后，哲人来副半千期。
澄波渺渺韬洪量，乔岳棱棱挺异姿。
早晚钧衡调燮去，凤池当见老莲龟。

岩岩巨镇瞻维岳，落落乔松栋干姿。
物外风神时远鹤，几先识断世元龟。
还逢周寝占熊旦，恰是商岩肖象时。
愿酝东溟为寿酒，一年一献一瑶卮。

雄镇扬州域，前闻越绝灵。
天文直牛女，地势压沧溟。
霸业虽陈迹，王图乃旧经。
遗风终朴素，弥世慎仪刑。
纡绶皆英彀，乘轩尽德馨。
迄今无僭滥，自古底安宁。
硕德居华旦，清资应列星。
司城新进秩，别乘旧扬𫐉。
妙誉高藩翰，嘉名蔼阙廷。
自堪剖符竹，犹此驾箳篂。
裨替无遗恨，平反得所听。
威仪严肃穆，文雅焕青荧。
裁决真穿缟，经纶甚建瓴。
属城尝乏守，茂绩可书屏。
完士终何感，丹心独愿铭。
沦埋脱吴阪，知赏谬柯亭。
述业知晞骥，多闻愧识鼮。
成风非匠石，合舞谢庖丁。
滥拟窥场藿，叨曾食野苹。
禹门俄暴鬣，陶梦辄摧翎。
捧檄终堪喜，弹冠讵可停。
未能餐沆瀣，安敢卧清泠。
山薮容樗栎，川河纳渭泾。
不教长在涧，还许预充庭。
破竹期迎刃，提刀更发硎。
有缘重奋迅，何虑复伶俜。
稳步封崤底，长驱过井陉。
旋瞻丹阙凤，密觏宝阶蓂。
先哲犹嘲白，微才乃拾青。
既霑新籍桂，无负故囊萤。
寒谷逢阳律，幽姿得震霆。
心诚期秉石，踪迹免如萍。
矩范兹亲觌，徽音此窃聆。
执鞭欣有自，整驾恨难扃。
杯水遮雕辔，壶浆拥彩舲。
鸣钲发兰沚，叠鼓起蘋汀。
庞骥虽云展，黄陂未易形。
虔刀方电发，孔榻任尘冥。
伫见宵人伏，行观病者醒。
驰心逐旌旆，引领瞩郊坰。

公族流芳远，侯门积庆长。
玉田收地宝，兰畹毓天香。
岐嶷英姿妙，魁梧德宇强。
岳灵分秀气，昴宿注祥光。
世济居弥厚，官成动有章。
题舆高右陕，持节重西湘。
二九朝阳永，中秋夕月凉。
诞弥迎节至，嘉庆肆筵芳。
檀篆金为鼎，榴花玉作觞。
愿言齐鹤寿，平步冠鹓行。

天贻真宰赞重熙，何日来符命世期。
五夜燕游元夕后，三阳交泰上春时。
维师事业前无吕，先觉心灵世有伊。
首斡化机熙帝载，暂休祠馆动民思。
和羹终付盐梅手，仗节难稽柱石姿。
华屋早开丞相第，衮衣新赋我公诗。
缃桃满院光风转，素李成蹊淑景迟。
鼎席具瞻何所愿，祝公眉寿等莲龟。

猗兰生幽林，秀叶凝绿滋。
含芬静不发，默与清风期。
美人闲婉娈，遗世从云螭。
袖中双珠明，照人冰玉姿。
群动溺忧患，閟光无同嘻。
寂寥岁将晚，独往歌紫芝。

翩翩云间鸟，翠羽光葳蕤。
结巢占远林，意与深静期。
盲飚忽号怒，万木无停枝。
欹摇不容息，簸荡孤巢危。
遐睇昆仑冈，玉树蔚仙姿。
溟海皆震荡，秀立影不移。
空怀高举心，感叹鼓翼迟。

渊明昔遁世，北窗朝脱巾。
清风一披拂，自谓羲皇人。
冥冥孤鸿姿，真与浮云亲。
寂寞千载后，遐躅空遗尘。
嗟予敢言勇，斗禄徒为贫。
形骸强包束，种种秋毛新。
朅来渭水阴，讼简民风淳。
因喜纵懒僻，凿牖开星辰。
吏散鸟下阶，清谈可娱宾。
归去终亦赋，聊此蟠穷鳞。

植蒿不为栋，豢豚不成虎。
本非英特姿，虽长何足数。
男儿生堕地，便要立门户。
谢凤炳有毛，羊豹兆于乳。
探根咀其芽，已足知甘苦。
吾党有侯生，高门映东鲁。
翘然出二子，发祥自其祖。
小儿肌骨明，珠光照合浦。
大儿神宇深，崇鼎气象古。
学作四韵诗，已无近俗语。
燃灯夜读书，义颇识其觕。
来客见尽倾，喜叹立如堵。
积庆固有获，力穑刈麰稌。
人知须有成，青云张步武。
惜吾已老矣，异日众必睹。

群木喜春妍，雕落寒霜苦。
昂藏两大夫，森然须鬣古。
坚姿不可回，正色少媚妩。
清风发好音，和气琴中语。

春晚午景迟，气暄困妍姿。
乘酣意纵放，霞裾半纷披。
晨起露风清，肃肃争自持。
相对默无语，含羞畏人知。

移松自南山，昔种十三株。
连岁苦久旱，十一已雕枯。
两株偶得生，喻年未自如。
近觉稍得地，翠柯渐扶疏。
乘春抽芳心，岁长二尺余。
渐有干云势，轩昂出楸梧。
对立耸奇姿，秀发动吾庐。
纷纷视众木，雀鷇望凤雏。
清风为我来，飘爽洒我裾。
足为送老资，日待偃盖舒。
予今亦已老，顾步良踌躇。
想当千载后，黛色凌天衢。

破萼江梅争初吐，汉宫妙香闻百步。
耐寒蛱蝶何自来，绕花翩翩那忍去。
幽芳不载蔚宗谱，绝俗韵高吾最许。
直疑滕王百幅图，淡墨濡毫添老树。
冷蘂疏枝整复斜，倚杖时时暗香度。
惜无璧月悬中天，令渠交光映当户。
莫作桓伊一笛风，要看冰姿娇挟曙。

早岁贤关初闯首，五色长虹出君手。
孤坐傲兀若老罴，满场输伏甘居后。
巨榜清晓揭宫墙，名姓喧传天下口。
天子未见已先知，云路风生看驰骤。
一官才得坠惊波，颠顿冲风嗟莫救。
冥冥阴祸鬼发机，罗网恢恢疏不漏。
幽囚束缚落空山，蝉腹龟肠饿荒薮。
黄雏乳鷇飞刺天，病翼伤垂自看丑。
男儿性命绝可怜，万事填臆难出口。
天高地远无消息，日月回环岁闰九。
情之所钟正在我，几度寄音藏客袖。
辟书抆拭召从军，寒出绨袍怜范叟。
孤童匹马渡盟津，白发青衫亦何有。
相逢握手话契阔，怀昔感今嗟叹久。
巨干坚姿老不衰，霜雪苍松性依旧。
骐骥不合驾鼓车，镆铘郁郁犹冲斗。
惟君与我同襟期，为君扫榻开东牖。
相对惆怅怀抱恶，聊且拨置共尊酒。
天地氤氲何事无，白云须臾变苍狗。
冥心委顺观我生，任有垂杨生左肘。

轥藉霜威欲断肌，傲霜挺挺发南枝。
微风披拂香来去，皎月勾添光陆离。
已入鸾台弄妆手，犹存谷口出尘姿。
苦无疏影横斜句，深愧林逋处士诗。

浮云飘忽竟多姿，苍狗须臾化白衣。
对客莫思扪虱语，乘风且共跨鲸归。
岩岩清壁三千仞，郁郁寒松四十围。
君看时光易流转，新霜高叶又朝稀。

古来英特士，往往沈下僚。
念君鸾鹄姿，俛首栖蓬蒿。
霜气敛陂泽，伊流才半篙。
舟行何以尉，酌酒诵离骚。

南朝凤皇台，置酒昔高会。
酒酣望三山，宛在青天外。
长哦谪仙吟，如啖鲸鲵鲙。
明日信东风，孤帆出其背。
荒戍接江𣸣，开门适相对。
鼎足跱长川，不为舟檝碍。
雨旸云吞吐，早晏潮进退。
万古免浮沈，曾微抃鳌戴。
伊余厌尘坌，闭目何可奈。
爽气豁襟灵，山乎吾有赖。
尝闻晋阿童，万舻飞戈快。
径造此山陲，沧波为之隘。
顾我疲软姿，功名让前辈。
玄晖昔凭眺，物色颇有在。
他时挂武冠，刀剑行且卖。
山价略可酬，庵栖谢当代。
远持三山矶，况彼七里濑。
犹得傲狂奴，吾无故人待。

猛虎未出柙，扰如搏鼠狸。
苍鹰方在韝，孱甚伏卵雌。
弭戢以违祸，孰云尔无知。
幸遭纵释仁，返谓人可欺。
岂复念前辱，摇尾垂翅时。
择肉毙侪类，戕忍犹天姿。
吾将罪虞者，奈何生致之。
南山有重阻，邓林无樛枝。
机阱与罗罻，今也将安施。

周郎强仕年，药石甘苦口。
得无耗天和，汤剂御衰朽。
空华与□色，种种竟何有。
妄爱温柔乡，荡然不回首。
坐令松桂姿，凋脆等蒲柳。
幸勿易斯言，前车镜湖叟。

东山与物远，松竹荫茅茨。
信有冥鸿志，难藏雾豹姿。
会招安石起，何患德璋移。
后日岩扉下，游人想履綦。

冲风不成寒，脱木还自奇。
坐看白日晚，起行清颍湄。
三穴未为得，一舟不作痴。
路暗鸟遗音，江清鱼弄姿。
宇定怪物变，意行觉舟迟。
公与两公子，妙语含风漪。
但怪笑谈剧，莫知宾主谁。
得句未肯吐，郁郁见睫眉。
相从能几何，行乐当及兹。
生忍自作难，百忧间一嬉。
时寻赤眼老，不探黄口儿。
解公头上巾，一洗七年缁。
至洁而纳污，此水真吾师。
须公晓二子，人自穷非诗。

姑射仙姿不畏寒，谢家风格鄙铅丹。
谁知檀萼香须里，已有调羹一点酸。

林外啼禽自往还，风前诗客倚栏干。
小园门锁黄昏月，耿耿幽姿半夜寒。

秦郎百好俱第一，乌丸如漆姿如石。
巧作松身与镜面，借美于外非良质。
潘翁拜跪摩老眼，一生再见三叹息。
了知至鉴无遁形，王家旧物秦家得。
君今所有亦其亚，伯仲小低犹子侄。
黄金白璧孰不有，古锦句囊聊可敌。
睿思殿里春夜半，灯火阑残歌舞散。
自书细字答边臣，万里风尘入长算。
初闻桥山送弓剑，宁知玉碗人间见。
夜光炎炎冲斗牛，会有太史占星变。
人生尤物不必有，时一过目惊老丑。
念子何忍遽磨研，少待须臾图不朽。
明窗浄几风日暖，有愁万斛才八斗。
径须脱帽管城公，小试玉堂挥翰手。

英姿带枯槁，劲节阙和柔。
物理有兴坏，人情成去留。
稍看栖鸟集，聊待晚风秋。
解道庭前柏，何曾识赵州。

用直宁论世，名成不待官。
低枝缘我有，偃盖到谁看。
秀色有新故，英姿无暑寒。
要为千岁计，岂虑万牛难。

籊籊孤竹君，长我一身半。
凛然霜雪间，时至亦阴换。
共与王子猷，永结忘言伴。
可使溪壑姿，充我眼中玩。

为惠不必广，但问与者谁。
受施何用多，名义以为资。
平生师友间，四海参寥师。
一穷无四壁，百代有千诗。
再逐越淮江，三年鲁中归。
初无赞公色，不异浄名衣。
才如得风鹢，已复触藩羝。
路贫谁肯怜，语妙君所知。
我往立谈间，欻若白受缁。
迺知仁者听，不待辛苦词。
赵侯名教士，劲气喷长蜺。
论吐天下公，而合吾所私。
明窗弄文墨，妍语含英姿。
要与识者论，且避群儿痴。
旧好无新功，终年此交绥。
未须坚百战，当即建降旗。

斯人不复有，累世或可期。
每于丹青里，一见如平时。
坏障尘得入，惨淡令人悲。
墨色落欲尽，严颜终不移。
朽老莫使年，石心乌铜皮。
念此犹少作，未尽冰霰姿。
北枝把异鹊，意定了不疑。
惜哉不得语，胸次几兴衰。
一为要贵役，可复辞画师。
隠奥虽可惜，涂抹复见遗。
谢侯名家子，感慨形苦词。
岂惟语画工，劲特颇似之。
何当补谏列，一吐胸中奇。

君不见浣花老翁醉骑馿，熊儿捉辔骥子扶。
金华仙伯哦七字，好事不复千金模。
青莲居士亦其亚，斗酒百篇天所借。
英姿秀骨尚可似，逸气高怀那得画。
周郎韵胜笔有神，解衣磅礴未必真。
一朝写此英妙质，似悔只识如花人。
醉色欲尽玉色起，分明尚带金井水。
乌纱白纻真天人，不用更著山岩里。
平生潦倒饱丘园，禁省不识将军尊。
袖手犹怀脱靴气，岂是从来骨相屯。
仰视云空鸿鹄举，眼前纷纷那得顾。
是非荣辱不到处，只恐朝来有新句。
勿言身后不要名，尚得吴侯费百金。
江西胜士与长吟，后来不忧身陆沉。

霏雨晚霑裳，零霜晓被路。
驱车叹时迈，所遇一无故。
悠悠天地宇，万物各有聚。
閟我冰雪姿，幽居从可住。

功名有天命，美好无定姿。
云梦未足吞，聊可巢一枝。
同时金门士，文学多瑰奇。
幞被向淮海，酣放遽尔为。
车盖岂不荣，野马不受羁。

西城昔相值，桃初两三红。
翩翩骛长陌，春风摇马鬃。
后君归几日，游絮已蒙蒙。
解鞍不待憩，相命古原东。
芍药虽俗花，狂姿幸时供。
平生于知己，千过不一逢。
感君欲开口，清洟出霑胸。
君如陶渊明，不为五斗恭。
胡为青纶上，朱墨纷外蒙。
弃官能从我，短后追田翁。
铜斗酿秫麦，竹枝弋凫鸿。
何必悲无衣，缊黂聊御冬。
九辩太高洁，五噫苦羁穷。
置此无滑和，天情反其中。
市药非市名，名闻药何庸。
十浆馈五浆，犹畏闻者从。
如何酆城畔，夜夜生长虹。

我闻栖禅人，一念超十地。
云何别影事，未免依缘气。
譬如幻男女，机废根随废。
不然怖头走，此病穷三世。
邦公狮子吼，曾使诸天喜。
广说无说时，俱成甘露味。
不知室久如，当有天来侍。
城隅竹坞近，梵刹开严閟。
以彼穴中空，清风自来萃。
我生久更事，求愚不求慧。
清风已说法，不用重宣偈。
开祖照人姿，沧波白蘋际。
居然九奏妙，往往鱼龙戏。
济明经世才，雕松识寒岁。
怀宝竟迷邦，此岂非良计。
名山寻胜士，投老终深诣。
我自所蕲廉，蝉叶真堪蔽。

萧条新湖秋，霜落洲渚洁。
莲垂兰杜死，菖莆见深节。
惨淡沙砾姿，清波侣群鸭。
往时吴兴守，看画忆苕霅。
为仪尚不污，孤高比云月。
闻在雪堂时，满堂唯画雪。

中山老帅岩廊姿，不用犹作诸侯师。
毛锥变化有风雨，余事亦足疲群儿。
龙门争骛货趋肆，求货安知于此市。
百年用舍我何有，一语重轻人取是。
李君怀璞世又嗤，世人不宝公收之，乃知士固伸所知。
黄金铸作锺子期，不如晏子共一时。
时平关键一臂持，于何用此宾主为。
鞭长未可施马腹，要以高名詟殊俗。
应戴接{罒离}携葛彊，笑谈过市人隘坊。
勿忆平山如岘首，它日我名同不朽。
有年公昔但吟诗，无事君今姑饮酒。
只忧我似蠹书鱼，无复骧首鸣盐车。
一麾傥许从方伯，要著韎韦亲丈席。
登临相与看刘公，长啸犬羊空漠北。

去年不见蜡梅开，准拟新年恰恰来。
芳菲意浅姿容淡，忆得素儿如此梅。

象纬辰心次，雄都水浊时。
经天浮瑞彩，绝代出英姿。
厚德千金璧，虚怀万顷陂。
霜蹄来汉苑，云翮上天池。
籍籍才猷美，皇皇使节驰。
飞书腾众吻，横阱寘通逵。
剖竹章流远，还车蜀道巇。
秦庭徒被指，赵璧本无亏。
黄霸初勤细，裴公可范规。
惠流三郡俗，名掩四贤祠。
大厦资梁栋，承祧赖鼎彝。
会须纡衮绣，宁久驻旌麾。
画航行空挽，甘棠去益思。
烟波迎棹急，江柳拂墙低。
贱士行藏拙，参军秩序卑。
生涯惟蠹简，事业付毛锥。
懒惰文园病，伶仃曼倩饥。
自甘同跛鳖，未忍舍灵龟。
朽质难雕绘，余生辱品题。
寒荄回暖律，阴壑得晴曦。
终愧麞头贱，难酬国士知。
两行渊客泪，感激自沾颐。

民生结绳初，异宇本同体。
谁令四目翁，破肉作疮痏。
龙龟出河洛，兹理固天启。
张侯瑚琏姿，高步轶前轨。
买书费千金，充屋未云已。
六经滀溟渤，百家杂原委。
中流涌千波，举体惟一水。
参前有真趣，万古一凭几。
毫端吐奇芬，溢目丽纨绮。
微言窥圣域，妙应期得髓。
默坐筌蹄忘，斯文亦糠秕。

郑公负才名，流落四十年。
高视隘八荒，天寒坐无毡。
忘形赖司业，时与送酒钱。
嗟予樗栎材，臃肿世所捐。
云何附青云，拜赐追前贤。
开壶对青樽，内愧颜腼然。
公乎廊庙姿，直干上参天。
袨服群娃宫，不虞姑争妍。
骅骝误一蹶，万里终腾骞。
朝燕暮刷越，驽马安能先。
玉莹本无瑕，宁须事磨镌。
宣室久虚席，兹行定详延。
陋儒气填臆，感慨聊自宣。
辱惠不知报，强歌成短篇。

富侯荆山姿，落落混燕石。
镌磨经世故，不磷乃天质。
轩裳傥来寄，既去宁须戚。
骅骝走长坂，一跌未为失。
秦庭谬瑕疵，睨柱终完璧。
君子有远怀，事道先器识。
千钧等鸿毛，始见乌获力。
行矣各勉旃，他时赖三益。

江湖多秋风，惝恍夜不眠。
念子将北归，起视明星悬。
君平翠虬姿，耸身苍梧渊。
高步隘八区，凌风上青天。
妙质蕴荆璞，宁须事磨镌。
赠言以为别，妄意追前贤。
圣言乃常珍，含咀真味全。
奇辞暂时好，过眼如飞烟。
洁身奶油洁，触物冥虚船。
吾方病羸苶，市药还自怜。
明日隔长陂，相望空惘然。

君不见昔时卜年公，坼龟食墨瀍涧东。
伊流洛水环紫宫，广轮千里天地中。
真人一往不复见，鼎湖弓剑空遗踪。
阴阳所交风雨会，和气自古生英雄。
迩来百千岁，零落多奇穷。
鸣皋少室峥嵘倚天阙，下有回渊万仞蟠双龙，蒸云结雨气蒙蒙。
惟有苍髯紫颔包玄珠，时发光焰凌烟虹。
成周太平郁余策，但令洙泗生清风。
羡君妙龄有仙骨，乘槎暗与天潢通。
万里不一息，去若孤征鸿。
决开银河浪，分出一派悬秋空。
顾予山野姿，未老心已慵。
谬从君子游，营道术偶同。
有如退之与东野，自惭青蒿倚长松。
感君惠然抵山谷，开谈冰雪清吾胸。
高堂黑发颜如童，未须念此心忡忡。
幸有山前清泉冷可酌，与君啜甘茹草忘春冬。

君不见庆历承平道如砥，驰车八荒同一轨。
虏人鸱张怒螳臂，百万云屯若封豕。
又不见朔方横流涨天起，腐麦蛾飞木生耳。
扶携道路杂老幼，操瓢沟中半为鬼。
关河日夜刁斗惊，嫚书乘驷来渝平。
兵间持节得英杰，谈笑坐使羁长缨。
青社环城万区屋，发廪分曹具𫗴粥。
饥羸枯颊陡生光，丛冢不闻新鬼哭。
臧孙有后天匪亲，闾门容车何足论。
朅来濉上见犹子，雄姿宛有典型存。
骅骝已渡渥洼水，朝燕暮越应千里。
行看玉勒驾銮舆，濯足瑶池从此始。

断霞明灭天日黝，雨意晴晖争好丑。
浮云冉冉无定姿，白衣忽变如苍狗。
悲风激烈河汉翻，雨脚如麻飞霰寒。
山深气腥豺虎乱，乾坤四合谁云宽。
将溪溪上野客懒成癖，怯寒手挛面如墨。
把杯强吞僵立歌，闭门独愁天已黑。

婆娑千尺倚岩巅，隠隠虬姿拂远烟。
尤喜地灵泉脉润，独愁天阔昼阴偏。
孤根碍石盘弥固，直干凌霜老益坚。
臃肿不须逢匠伯，散材终得尽天年。

我不识赵子，见此便得之。
谈笑出丘壑，粲然备四时。
似闻月旦评，气压渊明诗。
马卿宰白下，惯作烟云嬉。
归来九衢尘，旧好不少移。
殷勤著怀袖，亦足慰梦思。
我本家北阜，一官老京师。
颇怀月下松，披图觅幽姿。
正恐林间鹤，怨我归无期。
那知此心在，衡宇终栖迟。
谁怜阿堵中，几有一斛泥。
愿分溪上山，供我笏拄颐。

往时家分宁，风俗喜追随。
挽留杯酒间，往往醉如泥。
比年舍临汝，闭关无相知。
牢落三周星，淹泊一水湄。
人事即渐熟，邻曲不复疑。
闻有长者客，清谈颇忘疲。
宗盟晚相遇，佳此野鹤姿。
过我忽长鸣，倾倒胸中奇。
借问所从来，半世游京师。
群贤共文字，声名冠当时。
自得固有余，足能攀桂枝。
上以荣北堂，下以光衰迟。
故山未暇往，旧游不足思。
墙东或可隠，便拟营茅茨。
奇怀傲南窗，幽花撷东篱。
是亦差可乐，去此将何为。
恨未识胥邓，论交尚差池。
不妨气类求，相与慰渴饥。
同姓纷在眼，邈然弃如遗。
此道已浇薄，君乃敦笃之。
何当美盛德，老矣徒嗟咨。
黄奶厄兵火，荒唐废文辞。
毛子素偃蹇，岂复能发挥。
谁为国士重，自有尚书诗。

解衣一寮上，物色太窘束。
柏禅费酬对，松官缚爵禄。
此君真有道，虚心自岩谷。
每以阅世人，得之定超俗。
夜夜幽露寒，惊我庭下绿。
独出万物表，清蟾映疏玉。
嘉此烟雾姿，本无霜雪辱。
朔风舞郊野，秀气压群木。
旧根走苔径，新梢出云屋。
要令千亩广，会待春雨足。

尘埃没我马，掉鞅吟公诗。
诗中有江山，不觉在京师。
下马自叩门，来寻元紫芝。
欲扫名利心，笑挹丘壑姿。
东檐坐无毡，北风吹酒卮。
蟹螯互劝酬，坠车两不辞。
听公击节吟，悲壮亦自奇。
看公醉山倒，了不遣客归。
客归意亦好，月色到处随。
诗成月下写，淡墨任倾欹。
平生不知韵，兴来聊续之。
词达语更正，识者未必嗤。

北风卷雪送暮冬，重云如山争塞空。
百年老树吼欲折，塌翼不见南飞鸿。
堂下幽姿亦可悦，点缀小树花玲珑。
老人重裘不能煖，永夜惟守深炉红。
啾啾寒雀飞不起，饥啄冻土藏枯丛。
青春欲回水官怒，摧拉未使阳和通。
天时平分各司一，兴废谁得专其雄。
杜门解辔聊有待，行看马脚春泥融。

风霆冥冥日月蔽，帝遣真龙下人世。
降精神马育天驹，足蹑奔风动千里。
萧条寄产大宛城，我非尔乘徒尔生。
小羌杂种漫羁绁，枥上秋风时一鸣。
万里名闻汉天子，内府铸金求𫘧駬。
将军受诏玉关开，灵旗西指宛王死。
天马出城天驷惊，塞沙飒飒边风生。
执驱校尉再拜驭，护羌使者清途迎。
骐驎殿下瞻天表，天质龙姿自相照。
翠蕤黄屋两逦迤，玉镫金鞍相炫耀。
东游封祀被和銮，甲子北来巡朔边。
展才自觉逢时乐，致远不知行路难。
物生从类如有神，地无远近终相亲。
君不见莘野磻溪耕钓叟，一朝吐气佐明君。

张子官于福昌，块然独居，无与为友。
宾客不至，遗朋失旧。
经时闭门，终日钳口。
出无与游，居无与就。
谁同我食，谁酌我酒。
归守妻孥，出对厮走。
驾言出游，田童野叟。
气否莫交，情包不剖。
塞聪蔽明，盘足袖手。
披书阅简，眩目疲肘。
厌然成痼，不可针灸。
于是张子，涤虑除烦。
披庭扫堂，枕手而眠。
恍若有遇，有神降焉。
曰我实哀汝，独无友朋。
我有教告，子乎我听。
凡世之人，百愚一贤。
古昔所叹，非独今然。
得贤与朋，善固无俪。
贤不可得，将愚与比。
友贤实难，幸然后值。
不幸友愚，与无孰利。
谄笑倾辟，韬情晦实。
测心献计，因隙投策。
口是腹非，面歌背泣。
友若此者，实繁孔多。
曷若不见，目清耳和。
我复告子，真友之实。
尔遵我言，友胡有竭。
人物虽殊，可友同焉。
赐尔以友，其名曰山。
居汝左右，在汝北焉。
端不汝去，澹兮绝言。
春丽夏繁，秋疏冬瘦。
霞雾融明，风驰雨骤。
孤楫横奔，牢屯巧镂。
傲岸轩昂，清华润秀。
对食临眠，排堂入牖。
效技汝前，虽劳不疚。
山有佳泉，多灌尔囿。
历石悬空，泠泠清漱。
如闻妙音，濯烦浴垢。
不犹愈乎，卑议庸读。
过耳增懑，入心善烦者乎。
山有修竹，汝园是植。
静丽明鲜，端虚正直。
如彼正人，扬言发色。
微风散碧，宵月镂白。
不犹愈乎，市儿尘颜。
敧眉鼓吻，佞笑浮言。
工为媚悦，善佞曲拳者乎。
山有乔木，耸立而峙。
端无媚姿，若对正士。
障雨蔽暍，千人所芘。
微飚披拂，吹奏竽籁。
不犹愈乎，蠕蠕鼠辈。
女黠儿娇，奴趋妾拜者乎。
山有好鸟，清喉丽羽。
引啸长鸣，群呼迭语。
夜管风弦，哀簧怨柱。
不犹愈乎，巷歌里舞。
促缩跳梁，颠妖淫污。
父子不施，弃礼忘数者乎。
如前实繁，言胡可殚。
汝与之乐，右攀左援。
曷为孑孑，寤寐嗟叹。
张子再拜，受言永怀。
解累亡忧，心通志开。
高山岩岩，流水潺潺。
竹茂木翘，鸟鸣琅然。
如前夷齐，而后闵颜。
吾何为乎，浩然其间。

青山如君子，悦我非姿媚。
相逢一开颜，便有论交意。
今晨决然去，掺若执我袂。
谓山无见留，此事宁久置。
道边青发翁，下有白玉髓。
𣃁之龙蛇窟，自足饱吾世。
平生耽幽独，乃若忘朝市。
一官等尘垢，安得败成计。
草堂醉老子，虎溪大开士。
寄语二主人，为留三亩地。

天将刬隋乱，帝逢六龙来。
森然风云姿，飒爽毛骨开。
飙驰不及视，山立俨莫回。
长鸣驰八表，扰扰万驽骀。
秦王龙凤姿，鱼鸟不足摧。
腰间大白羽，中物如风雷。
区区数竖子，缚取如提孩。
手持扫天帚，六合无尘埃。
艰难济大业，一一非常材。
惟时六骥足，绩与英卫陪。
功成锵八鸾，玉辂行天街。
荒凉昭陵阙，古石埋苍苔。

天将刬隋乱，帝逢六龙来。
森然风云姿，飒爽毛骨开。
飙驰不及视，山立俨莫回。
长鸣驰八表，扰扰万驽骀。
秦王龙凤姿，鱼鸟不足摧。
腰间大白羽，中物如风雷。
区区数竖子，缚取如提孩。
手持扫天帚，六合无尘埃。
艰难济大业，一一非常材。
惟时六骥足，绩与英卫陪。
功成锵八鸾，玉辂行天街。
荒凉昭陵阙，古石埋苍苔。

千里不相见，劳劳复何辞。
不远一城中，耿耿令我思。
僦舍酒家楼，推垆卷其旗。
鼠壤败晨炊，守翁噪群儿。
马傍挟两羸，双踵待刻移。
五日长安尘，故山梦中归。
何以洗我心，望君青松姿。
怀情久不吐，古屋弦悲诗。

疏梅插书瓶，洁白滋媚好。
微香悠然起，鼻观默自了。
秀色定可怜，仙姿宁解老。
禅翁心土木，对此成魔恼。

斯人不可见，千古怀清风。
犹想鸾凤姿，翛然山水中。
空祠遗像俨，过者为肃恭。
同时富贵人，泯灭知何穷。
公昔得所遇，慨然屡输忠。
一伤巧舌刀，泯默类喑聋。
出处竟无祸，卷舒讵知踪。
被获空叹麟，不制方为龙。

清溪若奔虬，八锁束其颈。
奔腾去莫脱，摆掣姿骁猛。
嘈嘈战风霆，万鼓助其劲。
声驱石崖动，气抱晴日冷。
我来怯初登，注视久乃定。
悠悠山川阔，寸目罗万景。
平生林野趣，疏放谢鞭警。
会期山月出，一啸清夜永。

种树东檐下，雨来发幽姿。
微阳动九地，光彩变新枝。
荣衰一以异，枯槁易神奇。
消息天使然，人工徒尔为。
杜门沽酒饮，高悬吾马羁。

小儿名阿几，眉目颇疏明。
日来书案傍，学我读书声。
男儿事业多，何必学读书。
自古奇男子，往往羞为儒。
阿几笑谓爷，薄云无密雨。
看爷饥寒姿，儿岂合贵富。
翁家破箧中，惟有书与史。
教儿不读书，更欲作何事。

昨日鸦作巢，今者鸦哺儿。
念知三月阑，春物行已稀。
晚风飒不收，残红怨余姿。
回风起轻寒，拥炉火重吹。
灯明夜斋静，目涩临书迟。
病齿不饮酒，持杯劝妻儿。
岂无儿女心，惆怅桃李蹊。
彼昏安目前，丈夫方有思。

寒极则有暑，晦久则有明。
开辟迄今兹，此理信可凭。
炎炎者易灭，巍巍者必倾。
圣智无奈何，况此愚昏氓。
设罗以猎兽，切骨陷其膺。
重势以镇物，悬绝压其肱。
纵使贲与育，力有不获呈。
物情千万变，可尽得经营。
不如寂寞士，葛带而兰缨。
无求复无忧，容貌甚和平。
况兹积雨余，秋气日姿清。
悠然有佳兴，美酒时一倾。

秋日无远晖，秋草无美姿。
残蛩吊白日，寒鸟悲空枝。
时节一如此，余出怅安归。
强歌不成音，还坐空涕垂。
感动百虑游，触心遂纷披。
弃捐勿复道，日暮眠吾帷。

朝日照高檐，夜霜犹在瓦。
纤纤墙边柳，春色已可把。
残年能几何，奔驶剧湍泻。
虽无功名求，衰暮亦悲咤。
出门问徐子，两计决取舍。
为当勉自修，汲汲不可暇。
为当饮美酒，送老在杯斝。
子当指我途，我即策其马。
但我懒拙姿，终非服勤者。

胡公精悍姿，勇气如秋鹰。
兵书百万言，挥麈谈如倾。
羞戴文吏冠，慨然喜功名。
愿得丈二殳，为国作长城。
朝廷士力盛，战马如云腾。
貔貅饱肉食，武库森神兵。
此岂不足用，麾之若雷霆。
如何彼黠虏，坐敢邀金缯。
由来在得将，选择当至精。
譬如养骐骥，有御乃能行。
安得伟丈夫，长驱两隅清。
淮南听公语，乃是卫霍朋。
终军白面儿，尚欲请长缨。
纵横老将手，出袖盍一呈。
策马勿自滞，我将观厥成。
一奋庸将骄，泛灌出精英。
立功报天子，执节拥旗旌。
男儿当封侯，宁为老书生。

客行岁云暮，孤舟冲北风。
出门何萧条，惊沙吹走蓬。
北涉濉河水，南望宋王台。
落叶舞我前，鸣鸟一何哀。
重城何諠諠，车马溢四郭。
朱门列大第，高甍丽飞阁。
汤汤长河水，赴海无还期。
苍苍柏与松，冈原常不移。
览物若有叹，谁者知我心。
口吟新诗章，予抚白玉琴。
鸣琴感我情，一奏涕泪零。
子期久已死，何人为我听。
推琴置之去，酌我黄金罍。
幽忧损华姿，流景良易颓。

空庭野雀噪，客至休我驹。
尽日冲尘沙，解裘振裳裾。
荧荧青灯光，夜永寒堂虚。
破窗见星斗，明月照广除。
构火旋烹煎，妻儿具盘盂。
强饭一为饱，困眠体微舒。
嗟我山野姿，懒拙与世疏。
如何强所难，妄蹑仕进途。
已习未易舍，欲行倦驰驱。
悲哉不早计，既晚空嗟吁。

隔墙泉下是东溪，细溜涓涓入我池。
一部笙箫寒竹响，百年风雨古槐姿。
果悬幽槛朱初熟，蔓度空墙翠欲垂。
野趣转深身愈老，故应寂寞畏人知。

原北荒城旧谷州，文皇功业莽悠悠。
天戈挥去开东夏，金甲归来献二囚。
想像英姿辉日月，苍茫故国委林丘。
山川惨惨空回首，落日悲风蔓草秋。

已断鹰隼猜，仍叨主人惠。
皎洁静天姿，双栖莫相忌。

映日漾清渊，沿沙暴玄甲。
爱尔千岁姿，藏身一莲叶。

积雨空阶生绿衣，幽幽点点弄秋姿。
黄昏楼角看新月，还是去年牛女时。

姑射仙姿不畏寒，谢家风格鄙铅丹。
谁知檀萼香须里，已有调羹一点酸。

林外啼禽自往还，风前诗客倚阑干。
小园门锁黄昏月，耿耿幽姿伴岁寒。

天质自清非为瘦，仙姿正白不施红。
未开如怨开如笑，枉乞幽香与北风。

宫样鹅黄绿带垂，中州未省见仙姿。
只疑湘水绡机女，来伴清秋宋玉悲。

点点青萍秋后衰，溶溶晴日见鱼儿。
水边窥影何方客，自照行吟憔悴姿。

风鸣槁叶未辞枝，雨湿疏梅欲弄姿。
地下一阳应蹀躞，世间浑未有人知。

天女奇姿云锦囊，故应听法傍禅床。
静中独有维摩觉，触鼻惟闻浄戒香。

雨霁众山秀，孤云散奇姿。
念知朱明始，爱此午景迟。
居闲敢自逸，隠几玩文词。
萧萧林风来，乱我书与诗。
身僻幸无患，官闲讵辞卑。
逍遥漉酒翁，千载与为期。

微飙不振发，皎日沸重渊。
万木夺华采，祝融方燎原。
青山瘁无姿，流泉不复寒。
眷彼道路子，念兹农亩勤。
荷锄讵敢后，担囊无息肩。
亦知苦可畏，谋食敢遑安。
三伏方肇序，金融未能完。
聊安环堵居，酌彼溪中泉。

寒日在东屋，邻家晚鸡啼。
阑班黄叶地，白日虫鸣悲。
扬扬旧香草，白露雕华姿。
虽悲就摇落，所喜实离离。
幽雅叙衣食，备寒戒先期。
薪刍既收敛，酒醴亦时施。
嗟我无一廛，薄游倦东西。
眷言及农亩，岁晚空咨嗟。

摇落已可悲，况复值秋晏。
山深云物阴，所向皆惨淡。
疏枝缀陈叶，风至时一散。
坏壁昼蛩啼，衰草飞虫恋。
嗟余守穷谷，秋物已三见。
胡为久淹留，不自厌贫贱。
由来人间事，利害喜相半。
优游归隠约，富贵足忧患。
安行吾不迷，夷路坦可践。
保此顽钝姿，悠哉复谁怨。

今辰九月末，秋物能几许。
翩翩风中叶，卷卷自飞舞。
余姿不复妍，日夜逐尘土。
寥寥空枝高，但有寒鸟聚。
天时不汝留，变化竟谁主。
今古无奈何，悲歌徒自苦。

浪浪檐前雨，昼夜来不极。
青苔生空廊，蜗涎被四壁。
出门无所往，端居守笼翮。
鸣呼林中鸠，聒聒方自得。
林花扫余姿，高柳沐佳色。
悠悠三月残，春物行欲息。
感之欲何奈，取醉遣朝夕。
穿泥得新笋，紫箨裹新白。
从容妇子语，草草田野食。
明日还复然，慵顽已成癖。

穷秋惨无姿，向荣尽枯槁。
可怜中庭菊，灼灼颜色好。
岂无风霜苦，所守良自保。
清商振驱除，尔独傲百草。
煌煌中央色，严丽谢浮姣。
山家有薄酒，为尔数倾倒。
尝闻仙人术，采饵庶难老。
呼童扫药斋，迟尔寒英𢭏。

呦呦中林鹿，那得伏鞍衔。
愧我蕨薇姿，尘埃敝朝衫。
山人不归山，颇被猿鹤谗。
欲追甫白游，千古感至𫍯。

吕子有奇气，少年事诗书。
不肯衣逢掖，而随市井儒。
白纻霜雪袍，朱缨贯金殳。
大醉必走马，长呼挽雕弧。
兴罢有余欢，清歌倚箫竽。
春风动狂思，夜席拥妖姝。
群儿傍笑之，谓子脱捡拘。
而我独知子，壮兹真丈夫。
屑屑五斗米，其重无锱铢。
何为爱琐屑，妄自苦其躯。
子亦爱我拙，相逢每踌躇。
论诗夜斋静，秀气出璠玙。
远官无与欢，见君心独娱。
如何忽告别，决去如惊凫。
矫矫黄鹄姿，枳棘非所居。
清明择士日，子岂久泥涂。
送别动苦怀，乖离感羁孤。
搔首岁暮天，诗成悲有余。

寒夜不可旦，老鸡鸣苦迟。
晨兴出户视，风折山树枝。
最爱堂东梅，洌寒亦弄姿。
夜来月中影，窥我读书帷。
中庭石井栏，晨汲气如炊。
今日复何事，环佩联冰澌。
瓷罂有芳醇，庖舍具鲜肥。
地炉炽新炭，三酌对山妻。

闲官无吏课，未午省中归。
端居属微疾，偃卧度秋辉。
书帙纷几席，减谷亦清羸。
庭花败风雨，晚蝶弄余姿。
怀公天津语，梦起江湖思。
高秋挟健橹，一与水神嬉。
上去触樯阈，奋飞有絷维。
令人惭髀肉，消尽定何为。

隋文方混一，自谓垂无疆。
安知房之乔，拱立待其亡。
哲人妙观世，俗虑固不长。
我知蒲柳衰，宁待遘风霜。
奇姿终英发，起骖龙凤翔。
巍巍贞观绩，千载配虞唐。

衰荷有余姿，秋水清更急。
木落天宇宽，庭虚山气入。
寒鱼渐受钓，野果晴可拾。
幽居无余营，但与山水习。
济时无良谋，戎陈畏戈钑。
端坐阅岁时，多惭微禄及。

高榆百余年，其大数十围。
修柯遏云日，老枿干虹霓。
嗟尔拥肿材，大匠已见遗。
何人失翦伐，养此顽钝姿。
夏叶穴虫蚁，繁柯蔽凉飔。
寒凭烈风怒，号白陵冬曦。
鸾凤不女巢，所藏鸦与鸱。
吾宁爱弹射，念尔不适宜。
蟠据起墙屋，斧斤谅难施。
去恶不慎微，既成安可追。

致酒傍修竹，竹风吹我衣。
临觞曷不乐，感此盛与衰。
昔我池边柳，北风无完枝。
春芽忽可撷，弱弱不自持。
荣枯两相召，念此能几时。
要终必复始，惜我芳华姿。
自古无如何，悲歌欲何为。
聊进杯中物，日醉以为期。

僦舍亦为圃，从人笑我痴。
自求佳草木，仍补小藩篱。
吾事正如此，人生聊自怡。
霜松未及尺，独我见奇姿。

华阳之天诸洞府，阿穴便门迷处所。
三君谒帝不知还，帐冷祠空遗鹤羽。
玉津宝气久成腴，灵术神芝时出土。
日精潜烛山自明，人力穷搜神不与。
前年栋挠作新宫，坎坎空岩响斤斧。
君来胎禽舞海雪，君去山云杂川雨。
是生朱草示尘寰，故遣樵青入林莽。
蘗膏紫漆自坚栗，下附天苏蟠石坞。
肉人但恐奇祸作，药笼复忧神物取。
庐陵太守蕴仙风，健骨清姿欲飞举。
阴功除瘼民已悦，灵药引年天亦许。
愿因服饵断膏粱，未让南华养生主。

珥笔曾趋殿两间，冰姿清彻照朝班。
民讴在处思廉范，谏疏何人忆贾山。
竹简翻经秋闭阁，玉棋欢客夜留关。
直须剩饮邦人寿，天上如今欲赐环。

霜姿迥出红尘外，只有鹓雏傍水来。
别岸若寻栖隠处，轩窗须为此君开。

此家英妙姿，玉雪熙冠冕。
新诗一何似，鸾鹄见萧散。
蹑屣往从之，宁复念重趼。

春风亦已老，自厌丹采媚。
独留白雪花，洒此千尺翠。
嵯峨珠笼冠，缥缈冒佛髻。
幽香勿袭人，恐为真色累。
但愿保明姿，终日奉清对。
要之万物伙，污洁自有类。

绰约冰姿绝可怜。

寒香本已清，真色初既好。
谁私化工力，增缀愈妍巧。
繁葩贮春意，幽姿照青昊。
独无和羹实，终应愧其表。

楚女唱桃叶，楚巫歌竹枝。
壮士抚长铗，语阑亦兴悲。
君看拱把松，中有千岁姿。
蕣华不及夕，柯叶漫成篱。

青松多陈根，女桑漫柔枝。
虚心任寒暑，宁与铁炭期。
旨酒有妙致，青山多令姿。
醉游卧丘壑，于予复何为。

东门何煌煌，骊驹络金羁。
朱颜照秋鞠，炯炯青云姿。
往登芸香阁，编书给隃麋。
予方滞江汉，发轫将安之。

匠执斤兮道周，称百寻以弗用兮谷之幽。
屈轮囷以为杯兮，孰谓贤于杞柳。
揉吾性以矫真兮，宁全天以为寿。
乐吾乐兮，乐不汝违。
乐不汝违兮，盍归乎来哉。
犀何尤兮以角累，象何咎兮齿为灾。
童牛夭兮，职骍刚而茧栗。
龟告犹以灼兆兮，宁泥中以曳尾。
珠缀旒兮，悔夜光不祥。
玉为圭瑞兮，痛山辉之为殃。
乐吾乐兮，乐不汝违。
乐不汝违兮，盍归乎来哉。
兰九畹兮芬芗，芝三秀兮焜煌。
山嵷嵷兮呈姿，川溶溶兮摇光。
风𫘝𫘝兮历楯，云缤缤兮度梁。
药为衣兮薜为裳，椒为醴兮桂为浆。
乐吾乐兮，乐不汝违。
乐不汝违兮，盍归乎来哉。

嗟美人兮何之，抚千祀兮增悲。
咎司命之匪仁兮，弗庇下民。
故啬数于令人兮，俾弗俪乎常期。
既闿端之引大，复柅止而絷维。
仰天衢而愿骋兮，羌为惠之罔终，嗟美人兮怀思。
閟灵修而自珍兮，宁燕婉而倚巾。
彼鹈鴂之早鸣兮，欲众芳之陨衰。
亮汝怀之匪良兮，喜佳卉之具腓。
灵芝遑恤汝以自芳兮，亦三秀而呈姿。
候虫呻吟而竞秋兮，熠燿夕飞而流光。
蚊角翼而虎噬兮，或负岳而成雷。
俄岁运之徂征兮，复尔龄之几何。
彼大椿之先秋兮，意松柏之后凋。
属岁寒之太甚兮，雪霜窘而烦威。
春归来兮旸谷温，条风发兮百卉菲。
土泉闭兮崔嵬，独玄黄兮就萎。
委长年兮涧滨，匠初顾兮弗辰。
感佳时兮嗟美人，蜕遗荣兮上宾天。
我吁天兮九阍，如可赎兮百身。

朅来游汝海，初识鲁公真。
盛德宜蒙祀，英姿俨若神。
典刑虽异代，勋绩在蒸民。
忆昔艰难际，生逢历数屯。
羯胡来蓟漠，戎马度咸秦。
河朔皆朝虏，平原独挺身。
蜡书通帝所，羽檄论邦邻。
许国心无二，孤军气复振。
弟兄同义烈，生死剧酸辛。
已怪酬庸薄，那闻左降频。
江湖销岁月，省闼牾经纶。
相国心多忌，军容愤复伸。
同朝缘妒媢，啖贼俾邅迍。
辄堕奸邪计，刚期跋扈驯。
咥凶令履尾，纳谏为婴鳞。
假手虽云智，挤贤太不仁。
茹毡苏武馁，决眦蔺生嗔。
误问长安使，宁为叛将宾。
一时全大节，千古仰清尘。
缅想神如在，推迁迹已陈。
谋谟存汗简，字画遍苍珉。
论世吾求友，之人德可亲。
讵云黄壤隔，犹胜白头新。
端欲希忠义，常期齿搢绅。
今虽逄圣旦，止愿作良臣。
惟冀尊王室，宁思秉国钧。
傥令冠獬廌，犹可画麒麟。
古寺今如昔，泉扃夜不晨。
何人同李翰，纪事比张巡。
感慨瞻遗像，潸然泪满巾。

山凝秀色螺成髻，溪走寒光珠在盘。
更欲呈姿作清巧，暂妆梅柳雪中看。

天上房星不下来，连山刍粟饱驽骀。
龙姿逸驾飞腾尽，赖尔毫端力挽回。

闻道去年大雨雪，今年园林着花迟。
梅已寂寞桃浅深，胶序闭门那得知。
故人南来将二季，屋里衣香生春姿。
黄蜂紫蝶自颠倒，从容却话初别时。
二季未几能许大，我曹讳老宁非痴。
酥酪醍醐俱可口，何但疗我渴与饥。
本朝亦有江金紫，谁道陈留人物衰。

君子不见昭仪飞燕姊妹在汉宫，同妍共丽媚赤凤，赤凤一日与俱逝长空。
又不见大舅小舅兄弟专晋亦何有，兄招千里兵，弟殒一杯酒。
嗟尔芙蓉芬芳姿，出水无染称瓌奇。
亭亭各映清涟漪，高下浅深何不宜。
尝游镜湖五月时，目极万叠青罗衣，一花独出擅朝晖。
譬如神情散朗王夫人，不争铅黄桃李春。
又如君子立朝廷，朋而不倚自修正。
何乃反常为异失故态，比之人事那足爱。
只恐横塘知我有恨处，故教绝艳相并语。
莫言才气世无双，并蒂何如君看取。
不然戏我坎𡒄此世每不偶，逢人好匹开笑口。

公事岂不猥，吾性自有适。
驩言春风物，洗山出怪石。
何幸此土壤，顽骜压空碧。
崭岩有天姿，畚锸不待力。
横如剑出泥，纵若月退蚀。
乃知凶谗辈，暂为忠良贼。
后皇德清明，万类各有职。
吾悲兹世人，因之聊叹息。
尝闻道人语，无垢法第一。
多谢读易者，洗心如玉璧。

我尝为历学，上元要极远。
上元有远迩，疏密出早晚。
顾惟尔大父，皇极探其本。
唐尧上百代，日月来滚滚。
因之知百索，孰可妄憎噂。
子前视我诗，与子论诗壶。
子诗既焕烂，我言得安稳。
为子极源流，无难如瓴建。
风雅辟大田，骚些助锄垦。
曹刘鲍谢辈，风雨得藨蓘。
闲居既识陶，咏怀宜知阮。
不有鲍与谢，白也胡婉娩。
苟无阮与陶，苏州曷息偃。
上下曹刘来，少陵自益损。
岂易少陵学，浪走徒多踠。
况复尔来人，不灶而市饭。
大儿夸苏豪，小儿争黄謇。
讵知韩柳先，学大忘赫烜。
余事五七言，朝鸾参暮鶠。
又如万仞姿，松岩绝兰畹。
念彼形似徒，涩舌吞枯菌。
何人分诗文，两队有鲂鳟。
子早知此病，我语出复返。
何以谢子勤，王道不可缓。
凛凛易春秋，南面俨龙衮。
礼书朝万邦，宝辂粲朱幰。
颜曾侍珪璋，荀孟陈干盾。
老漫怜骥枥，壮当勇虎圏。
明朝役高兴，蜀道横碧𪩘。
我实爱子才，语长情缱绻。

坎𡒄愚无计，恸哭老无泪。
居处近何适，隐遁远何暨。
爰来未尝恨，始恨金石契。
何朝镕而泥，亦暮泐以滓。
有美者伊人，平昔尝自谓。
此身敢自轻，实与刘向类。
孰如同姓忧，斧扆况忠对。
与我盛苏门，何人忍弃背。
顾彼苍蝇姿，须臾来附骥。
附骥只须臾，没身有臭嗜。
国中起四顾，谁门复擅势。
前日既居货，今日宜入市。
市王诚何知，多贱而少贵。
懦劣既先奔，强梁亦晚至。
俄然欣解榻，倏尔勇投袂。
烈烈参貔貅，堂堂得英卫。
云朔土即复，悝于颈当系。
如或骑猪归，铁甲遮羞愧。
功成麒麟阁，丹青更何视。
莫能为尔言，击指血迸溃。
况我本小人，西京仍已亟。
所得果几何，作诗深自励。

淮南王，解烧金，胡为黄叶落故林。
神仙鼎气覆千里，草木姿媚钟磬音。
夸诞之语恐难信，傥然安得我登临。
即今巨盗处处起，天子不贪淮南地。

叹息天工暂醉时，重阳物色艶阳姿。
便生春思兼秋绪，当日董生宜一窥。

两松郁苍苍，夭矫出奇峭。
翛然龙蛇姿，势欲排岩峤。
老禅独会心，默坐观万窍。
我亦发深省，倚槛一长啸。
此兴含千古，孰谓韦偃少。

回途玉马休相伴，背角泥牛莫下鞭。
多谢乾坤垂覆载，闲云芳艸姿情眠。

秋风吹畦蔬，农事亦已阑。
黄黄杞下菊，佳色尸冢间。
我生复何如，憔悴尝照颜。
清晨戴星出，薄暮及目还。
肮脏二十载，老发羞儒冠。
天未有佳人，秀擢如芝兰。
怃然念夙昔，风流得余懽。
缅想蒲柳姿，与君同岁寒。
一别事瓦裂，令人气如山。

秋高访幽居，风急桑未落。
天寒鸡犬静，地僻门巷阔。
主人避世贤，自说久栖泊。
呼儿出樽罍，梨栗亦不恶。
宾客四五人，谈笑动林薄。
夜阑惨无懽，离忧倏中作。
伯也天下士，千金轻一诺。
挥斥杨墨徒，正是邹鲁学。
如何但银鱼，生事了无托。
惜哉桃李姿，见笑葵与藿。
鸡鸣驱车行，令人意参错。

春风颇清识，评议登草木。
燕麦与菟葵，种种承标目。
如何桃李姿，结根滞空谷。
我将俎豆之，折泄恐不欲。
君且为此情，吾亦未免俗。

古木暗长堤，清涟涨轻縠。
南风聒乌樯，动子归兴速。
今日共一樽，明朝各川陆。
我心久已灰，惨怆辄眉蹙。
鲍叔实我知，嵇康亦子熟。
少年挺奇姿，绮丽诱莫逐。
抑首掾雄藩，哀矜见推鞫。
季文毎三思，石庆惧谴戮。
多事如不胜，投刀斯中族。
重华虽前旒，疏逖无隐伏。
杂遝登俊良，能官真棫朴。
行看万里涂，追电恣腾蹴。
赫赫继家声，勿忘勤圣读。

山栖尝胆时，祸胎久已孕。
欲令苏台倾，端俟天人应。
夫子实奇才，大事力能胜。
中分句践忧，内外各宜称。
一鼓雪前羞，功名在乘兴。
向非断以独，未必还千乘。
荆棘梗寒宫，晨朝露常凝。
可怜东门眼，至此不得瞪。
乌喙鲜克终，天道亦恶剩。
脱身海上来，嘉言谁与赠。
位高金更多，所向岂蹭蹬。
况有绝代姿，提携充妾媵。
试看剑头血，何如穷绝磴。
由来进退间，处之贵不懵。
孤坟忽生疑，文献良足证。
吴人未忘情，高楼时一凭。

儒衣隘绵区，冰炭非一种。
邂逅心事同，清标揖孤耸。
驾言仁义涂，相与戒前从。
廓廓膺肺间，何由纳天宠。
春风入高堂，文字竞拳勇。
妙句窥杜陵，微语倾叔重。
翘然真四夔，吾道有扶拥。
遂令斥鷃姿，端为钟鼓悚。
从今日喧妍，胜处宜接踵。
独恨韩城君，伶俜泣新垄。

闽中男子多儒衣，龙骧虎视惟四夔。
门前蓬藋老风雨，籍籍声名天下驰。
尔来半作古人去，亦或霜鬓甘伏雌。
独随日月上星斗，即今先生侍丹墀。
先生胸次真武库，无所不有世莫窥。
早年剖符勤抚字，晚年赐环妙论思。
朝廷远览得治本，务先长育英豪姿。
凌云大厦岂一木，要在钜细皆其宜。
先生彬彬掲模楷，仰膺帝可端为师。
鸾飞鳯举遍台阁，辟雍祭酒终不移。
下帷庄坐对沉燎，诸生自耻専浮词。
斯文与天共澄霁，肃驾圣域无多岐。
他时合抱挽梁栋，论功较德谁高卑。
先生胡不长风宪，豺狼在念略狐狸。
坐令饮恨深发喜，簪缨无复藏奸欺。
先生胡不同翰墨，形容尧仁晓天涯。
鲁官典诰从此复，大哉王言非寄私。
先生胡不秉枢极，以道揆事如蓍龟。
河防民役有定论，简拔贤俊去嫌疑。
吏员一一底乃绩，二虏拜手受指㧑。
东西南北几万里，匹夫匹妇违寒饥。
人言太平亦无象，但见父老同儿嬉。
胡为五湖入清梦，忽焉幽兴落武夷。
千钧一发谁挽得，径约赤松歌紫芝。
长安车马竞回首，颇似巨源辞位时。
通德高门想如昨，溪风旦暮犹有期。
冷然杖屦远俗物，此心惟许江鸥知。
巍巍北辰拱天子，还淳直欲跻皇羲。
人才未登常侧席，鹤书毎毎空山茨。
金瓯况复旧名氏，只恐先生难自怡。

一身能几何，首尾复自畏。
岂知尘表姿，落落惟所值。
官攡忽相逢，欣悲十年事。
须知袭人间，舒卷在毋意。
他时况英声，曾冠通侯次。
行矣方坦途，真贤不难继。

数子清玉峙，粲粲凌朝辉。
持竿谢高风，钵囊聊自携。
岂不一趣尚，因缘非兔丝。
北去得幽圃，相与无町畦。
白鸟亦忘我，共此天然姿。
只应太史奏，还在颍水涯。
九原审难作，幸及同襟期。

龙团方启封，数子已惊视。
端如肖壁人，骑羊入城肆。
又如金谷姿，不合楼前坠。
嚢衣本酸寒，茶具无一是。
纷纷诘邻家，浪欲学拥鼻。
秋空辄云雷，秘惜乃天意。
未敢还巾车，且集诸生试。
岂非今年芽，岁月与君异。
直须如印刓，诗驿趼来使。
念君才患多，落笔有余思。
盈编故可期，河流几时泚。
君应嘲马肝，不食亦知味。

飞雪一何情，拜我南轩竹。
骈头控于地，默默隃信宿。
寒花本轻扬，丛集乃折轴。
况此梢云姿，萧然异凡木。
飘风亦狂生，端来助陵蹴。
似欲揉直柯，绕指惟所欲。
焉知天与刚，初不愧幽独。
罄折虽尔为，且异望尘辱。
晨光破沈阴，春色盈两目。
风雪安在哉，竹犹故时玉。

波涛几千里，汹汹东南注。
故人帆北风，绝意蛟龙怒。
孤州何处城，几尽长江路。
鸿雁方来飞，霜雪且凝沍。
夜旦耳目中，动与客心忤。
况乃青云姿，四十困不遇。
有室常罄悬，未免折腰去。
命也天造之，智力岂其预。
端能一判然，楚越犹跬步。
崖边晚分携，君颜湛如故。

削迹投炎荒，有吏督其后。
一州一易之，稍缓辄訾诟。
所历多官僚，岂无亲且旧。
前车覆未遥，不敢略回脰。
谁谓桂岭僧，于君独勤厚。
沐浴君髪肤，澣濯君领袖。
使君霜柏姿，凛凛出尘雾。
真风绝顾瞻，高义激颓仆。
乃知世外情，非复世间构。
呜呼君何忧，时命不终缪。

万物归根后，端来兆物华。
仙姿凝鹤氅，云路拥羊车。
但喜天时正，宁知帝力加。
有田皆玉粒，无树不琼花。
浪说朱蹄马，空余白首鸦。
酒边深荐爽，阱处巧藏窊。
径断回樵斧，波浑倚钓槎。
高门委金帛，阴壑蜕龙蛇。
功茂丰年谷，名喧好事茶。
丛轻颓瓦竹，摇迥动签牙。
蝶冷残初梦，蜂寒閟两衙。
殷勤非俗韵，潇洒是生涯。
火变人窥异，军潜夜肃哗。
暗香迷绽蘂，新筑路平沙。
寸食方从寄，扁舟未可拏。
只应清兴在，犹似子猷家。

真伪立可辨，贞姿号试金。
虽无褒贬口，似有是非心。
采取山溪远，缄藏箧笥深。
矿人如未诀，终日自相寻。

土蚀菱花有微窍，悬向秋堂光照耀。
写出人人妍丑姿，西施始免嫫母笑。

南有嘉鱼异，常趋四月期。
江天专伺至，烟网密争垂。
乍戏汀蘋末，初循水荇湄。
竞摇轻舴艋，寛罩碧涟漪。
占浦搜深藻，空波出素髭。
数头余赤质，二色类银姿。
货鬻斯为切，鲜腴敢暇知。
青钱邀价值，华屋市新奇。
珠沫缘条煦，霜鳞逐刃堕。
扣颅琼聚骨，剖腋锦分肌。
味佐芳菘惬，香参苦笋宜。
羮瓯融腻玉，脍箸罥寒丝。
湘鱓非吾偶，河鲂孰与夷。
荐新奚尚鲔，稔毒即殊{鱼几}。
鲈讶休官易，鲭嫌醒酒迟。
自当频佐膳，所惜易过时。

黄金为骨松为姿，道高曾鄙天人师。
有言遗我千古奇，无人知，石虎吞却木羊儿。

参军跋马瘴江滨，一笑相逢意转亲。
偶复面论前日事，恍疑身是隔生人。
风随玉麈倾新盖，暑避冰姿返旧轮。
八卦森森照归路，为君留饮判经旬。

公言雅知我，良胜我自知。
往年得为僚，税驾清江湄。
觉君有胜致，真率仍天资。
定交倾盖间，快语明肝脾。
我生七不堪，百谪将安之。
官长笑不骂，儿童容遨嬉。
掾舍等禅房，竹树含幽姿。
其间有闲味，共此非君谁。
驾言写予忧，欲致车已脂。
往披五老云，下采苍山芝。
翛然送日月，万虑忽若遗。
朅来两溪上，邂逅寛所思。
微风送白蘋，藻荇摇寒漪。
水清不受钓，鱼细安可骑。
亦复可怜人，鸥鹭相委蛇。
君岂鸥鹭群，鹓鸾往追随。
所遭即定分，固有何庸麾。
我生傥可用，岂惜山英移。
荣华如食荠，贫贱亦尝饴。
顾今适当还，捃拾聊充饥。
从君借蓑笠，破雨收江蓠。

孙公金作骨，何独无燥湿。
雄姿逼龙虎，风雨坐嶪岌。
黄堂烂绣筵，春瓮融玉汁。
银台三见跋，醉眼梦欲入。
公张两瞳电，照我毛髪立。
平明郭西门，钟鼓仍盛集。
我方拥黄䌷，势作蚯蚓蛰。
乃知千里姿，追趁何翅十。
春溪葡萄碧，饮渴谁当吸。
愿君苦留客，堕翠应可拾。
未用奏伊凉，舞红催玉粒。

孙公金作骨，何独无燥湿。
雄姿逼龙虎，风雨坐嶪岌。
黄堂烂绣筵，春瓮融玉汁。
银台三见跋，醉眼梦欲入。
公张两瞳电，照我毛髪立。
平明郭西门，钟鼓仍盛集。
我方拥黄䌷，势作蚯蚓蛰。
乃知千里姿，追趁何翅十。
春溪葡萄碧，饮渴谁当吸。
愿君苦留客，堕翠应可拾。
未用奏伊凉，舞红催玉粒。

春风吹琅玕，夏长苍龙孙。
未见拂云梢，已引鞭骥根。
包藏霜雪姿，隐忍苔藓痕。
其傍茁小草，同出东帝恩。
恩深草先高，抱箨殊末掀。
岁寒两何如，一笑凝诗魂。

溪光照秋房，娟然卧流萍。
水仙弄幽姿，寄余汀洲情。
眷怀玉色子，弄波濯尘缨。
夜寒有佳意，属此泠然清。

未障侵檐日，先留出殿烟。
雨根蚯蚓活，风叶凤凰翩。
直节从孤瘦，寒姿定老坚。
君王千万寿，合作酒如泉。

秋壑相迎故出奇，便应到处小迟迟。
不妨簿领纷遮眼，未碍岚光秀入脾。
小睡宁寻儿女梦，新诗定写水云姿。
旧巾垫角风流在，何许杉篁暮雨时。

天台春煖兰若馨，海榴喷血黄鸟鸣。
风晴雨霁洞天晓，画屏有路游人行。
刘郎阮郎剡溪客，结伴穷幽绝人迹。
洞口遥闻漱玉声，日有飘英点溪碧。
扪萝涉水前攀缘，瞥见胜景层峦巓。
夭桃瑶草蔓深谷，飞楼杰阁凌青烟。
潭上金桥跨龙背，绰约双鸾饮潭水。
初疑帝子别潇湘，珠珮珊珊移玉趾。
环姿玮态踌躇久，熟视人间未尝有。
罗幕深沈邀客留，胡麻为饭椒浆酒。
问郎于此何当还，壶中景迥非尘寰。
客惊遽返觅闾里，子孙虽在皆重玄。
年华瞬息嗟浮世，往事分明如梦寐。
相与回寻旧路非，乱山稠叠烟云蔽。
我来蹑屐观遗踪，松阴坐久曾不逢。
野僧相引下山宿，落霞斜日林梢红。

两眼追霜鹰，铁石悬肺腑。
何为向北风，送子泪如雨。
平生珍古交，及今未多数。
相逢汉江曲，聊作蘋鸥聚。
我疾子不憎，人弃子或取。
庄舄尚资越，茅兰植当户。
坐与斥鷃争，秋蓬塌云羽。
尝笑祢正平，飞毫赋鹦鹉。
身为机上肉，手复乱挝鼓。
老瞒畏口实，假手待黄祖。
早知时不容，敛板就公府。
社栎名散材，长年谢斤斧。
文豹皮为灾，安所逃缯罟。
我亦惩祢生，严律绳步武。
闭门收旧学，不管唇舌腐。
子今落穷边，武库泣降虏。
过客无只轮，捷布恐旁午。
黑云压孤堞，残月走夜麈。
四邻递阴风，隔壁啸乳虎。
非但饮徒旷，愈觉诗思苦。
参军新妇贤，眉颊生媚妩。
慰子远行役，举桉头自俯。
已闻富书囊，到即充栋宇。
异时宝弓剑，弃置贱如土。
承平诸将老，谁复师尚父。
可怜高合生，落笔辄杕杜。
宛然琼瑶姿，寒光照玄圃。
再入乌衣曲，观者但如堵。
襄阳佳山水，檀栾结邻坞。
蚤晚折简来，为子脱簪组。

撷蕙仙人洲，日下舞雩归。
晴光阔天宇，羃羃祥烟飞。
旦起修羊酒，来观石麟儿。
刮眼玉骨异，无用金络羁。
长杨献赋去，英誉嵩少低。
俯署神仙听，亲植桃花枝。
走马秦树侧，濯缨锦江湄。
春深小瀛洲，西湖生绿漪。
华堂富花气，春酒歌白眉。
彼美南方秀，移根天之涯。
幽岩蔽嘉卉，芳姿长陆离。
谁如古工师，来采穷民诗。

春采中洲兰，秋采芙蓉芳。
芙蓉以为衣，春兰佩其香。
晓织比目鱼，暮织双鸳鸯。
裁成合欢被，副之君子堂。
粲粲桃李姿，过时空自伤。
汉宫专使至，罗搜穷洞房。
长虹直轩辕，秘艳不可藏。
平时同闺子，坐看铅华光。
共解明月珠，私结罗襦裆。
出门驱车去，富贵无相忘。

欻行西山隈，茄荻风飕飕。
阴岩有积雪，竟日无行辀。
滩声下层檐，写出千古愁。
断墟灯火光，惨月神鬼讴。
巇岑泣哀猿，短筿驱归牛。
顽云笼远峤，退水拓新州。
蟾肤累石拳，龙影卧松樛。
顾惟衰病姿，畏作魑魅俦。
若有负郭田，肯抱穷年羞。
昔怀截犀坚，今成绕指柔。
况复僻陋地，可是英俊游。
山祠钟送夜，水国笛横秋。
薄雾晨欺鬓，斜阳独倚楼。
眸寒碧冥鸿，叶小沙际舟。
渔师猎鱼去，数获惟芒鲰。
射生持虎归，熟视俱老彪。
时世贱两目，东家如寇雠。
长沙卑湿国，洛阳年少留。
太白窜夜郎，退之谪潮州。
才大难为庸，不死即长囚。
官职虽差池，志意相夷侔。
自匪迁逐客，而有迁逐忧。
田塍古丈人，来为寒士谋。
胡不近长安，远土终悠悠。
回语古丈人，两泪不能收。
从古长安儿，侠气侵云浮。
十九白如瓠，危帽钳轻褠。
奚奴扶宝带，杂遝骖骅驑。
饮彻金张家，醉留骕骦裘。
又恐银瓶欹，指㧑营糟丘。
出阁讯花童，如何为麦麰。
已不愿学孔，何时当梦周。
杏韀照金龟，粉叶夸银钩。
缓急乘一障，夜亡狄山头。
扫清玉门尘，澄澈黄河流。
如彼行道人，颇有挟此筹。
咀嚼兰蘅芳，芜蘼梗其喉。
夜光有先容，白日无暗投。
足钱便得已，谁卜公与侯。
归来挥囊金，饱穷泉石幽。

野人孤鹤姿，与云相伉俪。
百禽相和鸣，了不关鹤意。
彼美靓闺女，窥户欣客贵。
复有琴心挑，中夜驾车至。
词章灿星汉，市门甘涤器。
竟使谁病痟，野人却歔欷。

大芽如茧肥，小芽瘦如锥。
我今取去无厚薄，不欲气本多支离。
绿尖堕地那复数，存者屹立珊瑚枝。
姚黄魏紫各王后，肯许阘冗相追随。
姬周祧庙曾祖祢，主父强汉疏宗支。
昔人立朝恶党盛，败群杂莠何可知。
一母宜男竟衰弱，岂有如许宁馨儿。
吾惧生蛇为龙祸，又畏百工无一师。
故今披剥信老手，如与造化俱无私。
明年春归迺翁出，空庭还闭绝代姿。
风雨大是遭白眼，酒炙谁复来齐眉。
衡门一锁略安分，幽谷待赏几无时。
寄根王谢自得地，燕子归来汝莫疑。

挂书牛角来东都，短小不长五尺余。
龙章鳯姿蕲见用，回叱关吏身无𦈡。
志如秋鹗气如虎，整束衣冠诧齐鲁。
膏油继晷不识眠，虀盐充肠久味苦。
尔来试拟观国宾，执笔四顾旁无人。
刘蕡射策不中彀，何蕃如家知有亲。
不平豪愤四五载，虚老身姓三十春。
杜门读书破万卷，终教此道淳乎淳。
行行雪霜寒凝野，侵星据鞍跨羸马。
妻子评郎被褐还，玉柱机头差不下。
但夸舌在终可圗，肯向明时惭达者。

南溪太史还朝晚，息驾江陵颇从款。
彩毫曾咏水仙花，可惜国香天不管。
将花托意为罗敷，十七未有十五余。
宋玉门墙纡贵从，蓝桥庭户怪贫居。
十年目色遥成处，公更不来天上去。
已嫁邻姬窈窕姿，空传墨客殷勤句。
闻道离鸾别鹤悲，藁砧无赖鬻蛾眉。
桃花结子风吹后，巫峡行云梦足时。
田郎好事知渠久，酬赠明珠同石友。
憔悴犹疑洛浦妃，风流固可章台柳。
宝髻犀梳金凤翘，尊前初识董娇饶。
来迟杜牧应须恨，愁杀苏州也合销。
却把水仙花说似，猛省西家黄学士。
乃能知妾妾当时，悔不书空作黄字。
王子初闻话此祥，索诗裁与漫凄凉。
只今驱豆无方法，徒使田郎号国香。

两松郁苍苍，夭矫发奇峭。
翛然龙蛇姿，势欲排岩峤。
老禅犹会心，默坐观万窍。
我亦发深省，倚槛一长啸。
此兴含千古，孰谓韦偃少。

门无车马喧，迳有松菊阴。
前窗面清泚，后户依嵚岑。
就使世俗工，犹足写幽深。
况今令尹贤，洞照先哲心。
出处异轨辙，丘壑同胸襟。
予知淡笔墨，良似无弦琴。
先生如明月，莹洁照古今。
形模或能写，光彩讵可临。
寥寥千古意，当向笔下寻。
人心去典午，朝柄归卯金。
岂无康济心，且赋归来吟。
天生卓荦姿，岂是甘山林。
当今急英贤，四海待商霖。
勉哉就功名，枯槁不足钦。

轮囷复离奇，不柏亦不栗。
吾庐非夏社，嘉树伊谁植。
刳心谢吹嘘，强骨余霹雳。
峥嵘历风霜，偃蹇岂朝夕。
客从何方来，一睹心眼惑。
怪此苍蛟龙，落莫依屋壁。
不知造物工，输写入笔力。
轻明绝纤埃，冥晦滴浓黑。
皮坚皵鳞甲，叶老攒予戟。
古工予不师，挥扫恣淋沥。
盘礴醉且狂，讵识韦与毕。
虽云不造极，要自出胸臆。
当知后凋操，不在翰墨迹。
地瘠山骨出，天低云气逼。
俯仰辄有碍，巨干那能直。
翻令栋梁姿，郁屈自跼蹐。
安得少陵绢，一扫二千尺。
会看十八公，高压三品石。

穷山数家聚，官况羁若旅。
冰厅昼日永，眇眇谁与语。
眷彼苍髯生，结友得新甫。
奋笔写瑰姿，双虬见墙堵。
饱霜柯叶老，积日皮骨枯。
上有云垂天，惨淡阁寒雨。
下有溪漱石，牵牛确绝埃土。
材奇生长艰，根瘦卓立苦。
交柯寒相依，雷陈共然许。
分干或相避，廉蔺驯两虎。
信非同根生，要是岁寒侣。
众木猥连林，哙等何足伍。
君看桃与李，秾丽相媚妩。
情态能几时，纷纷可堪数。

老夫藜糁债，宿昔圭窦姿。
人或谓丑拙，侬亦自笑之。
沈侯江左士，端肯相携持。
即时一杯酒，到手慎莫迟。

董侯湖海俊，短小精悍姿。
梁园固多士，末至独好辞。
相逢要作语，老语竟不奇。
饱知匡鼎来，我曹无说诗。

西风动湖海，木落蓬户幽。
稍回长者车，聊以销我忧。
脱巾哦新诗，爽气凌高秋。
萧然漂转余，文字慵雕锼。
老骥语尤壮，屹屹孰与俦。
一笑曾莫逆，未觉悲淹留。
岁晚余粳稻，呼儿具肴羞。
蔬畦绿可撷，浊酒供献酬。
平生山林姿，绝意宫锦裘。
黄鸡忽登俎，岂羡烹全牛。
念昔佐帷幄，饮甘佩吴钩。
沧波会入手，此事非人谋。
羲和驱白日，疾游无停辀。
散髪倚前槛，江天云自愁。

偶烦孔方兄，聘此高妙姿。
粲然顾我笑，佳哉今何时。
维摩初不病，坐获大奇胜。
便拈楖栗来，祖师有律令。

天边叠𪩘云涛外，南人启齿北人怪。
给事笔力鼎可扛，九鼎初如一毛细。
曲肱左省清梦余，长江拍拍天一隅。
后车聊载高阳徒，行复持被承明庐。
即今司业谁姓苏，还能办人酒钱无。
生憎枯槁屈大夫，金盘鲙缕日可须。
公也慎莫言归欤，美姿要作凌烟图。

忆昨南宫战，鶱腾实妙年。
操戈万人废，受铠百城连。
器敌南溟大，姿逾白璧坚。
一官聊负弩，四部合磨铅。
取友何蕃俊，论交鲍叔贤。
未聆歌出谷，俄忽愧沉渊。
识字今奚补，能诗昔谩传。
且酬持钓手，那问买山钱。
轩冕亦姑尔，林泉宁偶然。
鸣蛙当鼓吹，短褐等貂蝉。
蹭蹬甘垂翅，虺尵罢着鞭。
纫兰徒自好，怀瑾复谁怜。
末路成悲咤，微躯任弃捐。
尘埃避乌几，香火付华颠。
泫露滋篱槿，飞霜堕渚莲。
幽畦方寂历，寒蝶正便嬛。
挥麈晚洲外，骑鲸高浪前。
尚思终夜语，独想对床眠。
雁逝闻号月，渔归觉扣舷。
剧谈容促膝，痛饮或差肩。
江阔尊罍净，楼空云水鲜。
解衣寻窈窕，脱足弄潺湲。
柁转峰峦碎，帆收橘柚圆。
扪萝且扶惫，曳策毎争先。
茗椀遇清赏，齐盂逄旧缘。
偶拈居士句，尝悟祖师禅。
风雨侵芳栋，荆榛翳石田。
病宜篮舆稳，懒任角巾偏。
饭共长腰米，羮分缩项鳊。
故情才款款，只影遽翩翩。
落木非淮树，残霞只楚天。
感时肠屡绝，望远涕频悬。
古堞哀笳动，平沙倦翼还。
野流晴衮衮，汀日淡涓涓。
岂谓游梁驾，来看下峡船。
讵惭门有席，敢叹坐无毡。
陶谢格弥老，欧虞体更妍。
定应随驿使，时到草堂边。

蛟龙吐云气，雾豹出文采。
许颍有佳士，翰林风流在。
吾道固多艰，明时屡危殆。
嘉谷生螟蝗，稊稗劳取采。
平生数万言，未料寒与馁。
天生济世才，发挥必有待。
伯乐一顾重，岂不价百倍。
展足造青云，会见绝四海。
顾我茅苇姿，谬欲渐兰茝。
达人固多可，借誉饰驽猥。
丈夫一相知，胸中何磊磊。
愿作南山松，青青期不改。
此事虽一时，风流激千载。

野人比芹子，昔献已负惭。
安得长者语，借誉苦为甘。
自愧敝帚姿，欲驾䯄骊骖。
寸进复尺退，虎穴讵得探。

人生如断蓬，万里忽相值。
会日常苦难，别日常苦易。
十年闻子名，未识已心醉。
我友岂不多，爱子好心地。
身小胸胆大，面目无邪气。
磊磊栋梁姿，温温瑚琏器。
人物衰落尽，百马逢一骥。
我怀未倾倒，离别已复至。
天寒霜正繁，山险道不利。
君行独何为，百里求自试。
愿持孝友资，发为恻隠治。
上马且勿难，吾民𥩟嘉惠。
他年庙堂上，举此亦不异。
强饭数寄书，待尔慰穷悴。

少小从结发，读书怀古人。
年未十四五，出走京洛尘。
当时黉堂士，教我文章新。
气格一入俗，至今不复振。
病骥思逸足，鞭策伤苦辛。
切云漫崔嵬，惭愧席上珍。
迩来二三子，论交偶情亲。
以我忘疵贱，所得皆凤麟。
念我勤服义，嘉我能仁亲。
故此倾丹臆，诲我日谆谆。
论诗到平淡，文师韩子纯。
学道贵能行，卓尔非因循。
生平志已定，不复顾狺狺。
脱略尘累絷，逝将游广津。
一披雾豹姿，豁然开我神。
人生贵相知，愿言结近宾。
颇恨相得晚，甚知二子真。
乐此臭味同，缔好期终身。

梅公小斋内，度越幽人占。
何年孤山下，得此双石剑。
纯钩鱼肠姿，拔地势匪渐。
柙藏不忍窥，往往发光焰。
丈人夙好奇，领略无一欠。
晚得此嶙峋，顾盼未云厌。
此公活国胸，正直天所鉴。
高堂挂斯图，令人动深念。

鲁公岩壑姿，劲气不可及。
岁寒万物尽，松柏当霜立。
由来邪正间，厥势不相入。
公当肃代后，窜斥复相袭。
呜呼蔡州殒，义激壮士泣。
周曾计不浅，希烈竟见执。
从古皆有殁，忠烈泰山岌。
使君拊遗迹，丹青辨呼吸。
壮公临大节，生气何当挹。
高咏两贤篇，临风黯于邑。

今弟岩壑姿，问道困南朔。
归来敞蜗牛，真成倦龟壳。
曲肱梧桐影，日夜洞庭乐。
谁何艺根本，岁久栖鸑鷟。
静言人间世，变化如风雹。
笑语尊俎同，兹理要商榷。
时不与人游，安燕正当学。

短短一棕榈，葱蒨聊可悦。
如何后岁寒，生气未衰歇。
脱身斤斧中，甘心形影拙。
况叹风雨姿，拄策日已昳。

春飔天上来，吹我中庭树。
争先两株桃，照日结红雾。
枝枝迭映蔚，叶叶相夸诩。
光彩夺目精，香气袭行路。
风雨不我谋，零落纵横去。
西家婉娩姿，见之切情虑。
蹇修安所营，年芳空掷度。
意内人莫知，泪下成红雨。

压倒诗中宰相，鼓行文苑宗公。
毒雾瘴氛作祟，英姿爽气成空。

黄龙山中春事晚，山谷道人上山坂。
鼻端山{樊/石}花气浓，怪底经行众芳苑。
一种风姿极可人，幽姿正色相鲜新。
素馨籍甚不足意，黄淡羞涩终非真。

昂昂兀兀姿，朱冠垂素翎。
首下尻益高，徘回我中庭。
俯仰鸡鹜群，啄腐复吞腥。

君从淮上来，手持阿髯诗。
尘埃欣拂拭，得此带经倪。
珠璧岂投暗，按剑有余悲。
愿保青云姿，勿叹黄绶卑。
太山驻翠辇，行草封禅仪。
汉皇傥借问，润色非君谁。
我非国侨贤，惭负延陵知。
缟带敢虚辱，赠言当纻衣。

夹道苍官似异时，峨峨冠剑想秦仪。
云垂车盖寻前路，风作涛声入旧枝。
故作虬龙惊俗眼，不妨霜雪弄妍姿。
难追急景辽天鹤，无复当年校尉诗。

动物类含血，虾蟆独无之。
双目但瞠也，一腹亦皤其。
龙变或托体，鱼腹睹幽姿。
罕见三足蟾，讵减六眸龟。
向来奏赝瑞，背负轮囷芝。
坐谩皆下吏，胶车等儿嬉。
虽蒙黄金掷，荆卿空尔为。
或以白玉琢，形模妙工倕。
咄尔百丑质，讵辱五鼎脂。
浪号土底牺，雄夸水中鸡。
何足污帝箸，但可充蛇饥。
作意一池鸣，和我五字诗。

灵壁之石妙天下，奇姿异质穷变化。
时时好事获寸尺，谷量牛马未当价。
耐官丞相三代孙，风流似是典刑存。
心胸本无纨袴气，诗书渐洗膏粱昏。
迩来得石不盈尺，依稀尚带莓苔迹。
气象中含万仞悬，秀润仍分千里碧。
大江之南千万山，终日思归行路难。
坐中一见此真骨，心折当年雨后天。
君不见黄金白璧骄侈本，大官厚禄方安稳。
少年趣驾迅如电，我欲追之堕车蹇。
年来老大计转拙，一丘一壑兴不浅。
傥君他日弃前鱼，南窗坐对庐山远。

我学如水马，尽日忙不进。
结交有神奇，所得尽豪俊。
十年困三舍，万事到两鬓。
风流半零落，吾道或拘窘。
彭侯南方来，超妙有远韵。
落落涧壑姿，倒屣解吾愠。
胸中几年读，正朔谨尧舜。
盘盂百家伎，钩致得幽蕴。
夜半一商略，气与山岳峻。
方洋及卫霍，似是老行阵。
峥嵘济时术，百未一见信。
自言穷达机，默与寒暑运。
功名盖偶然，未暇以身殉。
伟哉君子勇，一语破幽愤。
何时灯火底，怀抱为吾尽。

层崖如立壁，秀润初欲溜。
下有癯道人，异时妙基构。
为山不为屋，岂待吉日戊。
轩成玉满家，不减朱门富。
松篁既崔错，云雾亦臻凑。
霜威入松骨，古滑咽泉窦。
谷风卷檐回，浩荡金石奏。
骚骚乌夜啼，鼎鼎雉朝雊。
时于藤萝中，便捷一猿透。
客来坐胡床，纸帐卷轻皱。
儿童敬杖屦，文史当俎豆。
微薰出小鼎，长缾上虚甃。
此乐师有余，何为尚奔走。
记我识师初，昂昂野鹤瘦。
风姿入清古，气象脱凡陋。
我游山海间，未获一角兽。
如师能几何，不落余子后。
师如佳少年，气出万夫右。
平生千钧弩，要以一手彀。
虽未须眉苍，典刑已可候。
汲深非短绠，善舞属长袖。
愿君浚其源，故道或可复。
功成归此轩，趺坐了昏昼。

上人邱壑姿，韵出余子右。
已经老洪目，云是江南秀。
访我白崖巅，喘汗经层岫。
初无一日雅，恍若十年旧。
胡床气未稳，牙签出深袖。
我居人迹绝，特坐岁时久。
子来亦遽去，既别重回首。
招提送客还，松户闭春昼。

惟公廊庙姿，骨相宜珥貂。

秦郎真是旧摩诘，写出崔巍霜雪姿。
林壑卷帘相照映，坐令公子发幽思。

平生徒说追风足，厌见驽骀饱刍粟。
刘侯为出二马图，缅想权奇在坰牧。
本朝不伐大宛城，公初得之无乃惊。
胡沙燕山在吾目，短草落日低边明。
雄姿忽作风动壁，意气腾骧欲无敌。
前者骄矜后者驰，信矣能先鸟疾飞。
圉人亦复神超然，亮作俗肉勤加鞭。
吁嗟骏骨世定有，良乐不逢长弃捐。

靖节非傲世，带耻为人束。
郁然霜雪姿，受正如松独。
高歌归去来，自种松与粟。
寓意琴书间，处己审缨足。
倾觞三径醉，颓然忘宠辱。
江山有遗迹，庶以拯流俗。

平生冰雪姿，七星罗心胸。
岂无有丝毫，上裨天子聪。
而不自荐达，胡为乎泥中。
沈疴政无赖，安得君从容。
其子亦可怜，风味如乃翁。

落落名王唐帝孙，笔端飞洒只逡巡。
风云绝足知何在，粉墨余姿若有神。
可信权奇尽龙种，不应腲脮失天真。
骅骝寂寞龙眠死，更复何人接后尘。

宗派源流远，家声竹帛垂。
灵晖锺岳渎，吉梦袭熊罴。
夙擅乡评美，寻膺国士知。
文章追往哲，学识判群疑。
试若穿杨叶，科如摘颔髭。
绣衣趋观阙，霜简照轩墀。
谏拂龙鳞逆，身探虎穴危。
忠猷耸鸳鹭，直气慑狐狸。
要路淹风鹢，丹心比日葵。
使台专漕挽，帅阃肃边陲。
久郁公台望，初还辇毂时。
缿筒争讼息，囊櫜寇攘衰。
莲炬惊宵漏，花砖候晓曦。
暂分方面寄，复演禁林词。
廊庙先图任，枢衡遂倚毗。
雍容承昼接，密勿奉畴咨。
已冠中枢府，犹虚百斛姿。
两轓将画鹿，五总旧名龟。
儒效流弦吹，王功镂鼎彝。
更增箕翼寿，馀庆在庭芝。

在昔香山老，水友而竹师。
心虚是师道，性静友亦宜。
孰谓物理妙，乃为高贤资。
佳哉陇西子，结屋溪之湄。
溪上亦何有，有竹如在淇。
涓涓峙寒碧，澄澄烛须眉。
微风一披拂，杂佩声参差。
俄顷万籁寂，粹然淡余姿。
可但子师友，我方师友之。
未到三叹息，徒劳形梦思。

君不学叔隗季隗南归晋，又不学大乔小乔东入吴。
一种桃根与桃叶，若为化作双芙渠。
临淮政成有余暇，坐令华屋生潇洒。
鹅溪一幅万里宽，移得浙川入图画。
天空水阔江茫茫，想见女英与娥皇。
九疑云深苍梧远，冰姿玉泣不成妆。
苦心抱恨何时了，香骨应甘没秋草。
不如回首谢秋风，分作尹邢来汉宫。

人生一月间，开口笑几日。
况复岁云暮，在堂悲蟋蟀。
胡不为强欢，唧唧复唧唧。
吾徒尘外姿，开怀见真率。
达如商山皓，清若竹林逸。
相逢各拊掌，一笑万事失。
主人清旷士，作堂记其实。
愿无负此堂，不为势利怵。
时时叙离阔，中散志意毕。

元君始云翔，华姑继羽化。
独留曾与黎，高风配崧华。
不随二女嫔，岂羡两乔嫁。
尚余脂泽念，多生缘未谢。
化为芬利陀，耦立远公社。
翠趺分双歧，并萼肩相亚。
挹袖薰风晨，携手凉月夜。
交枝艳散霞，同气香飘麝。
疏影竞清妍，幽姿鬭闲暇。
何时各零落，秋高霜露下。
洗妆见冰肌，乘云返姑射。
此论传者谁，黄鹄为予话。

竹林墙外梢，梅蘂檐前朵。
万籁寂无声，夜阑耿灯火。
通守尘外姿，体道忘人我。
邀客文字饮，麈风清四座。
酒酣诵新诗，老气激衰惰。
公诗如天骥，逸韵谢缰锁。
小人窘驽足，十步常九跛。
愿公勤鞭策，他年逢饭颗。

岁寒在天知后凋，受命于地禀正独。
楂枒枝干撑青冥，凛然正色不可辱。
霹雳霁威霜雪避，奴视椅桐友松竹。
孔明庙边冻蚁食，御史台中老乌宿。
何如结根阿兰那，叶映高僧胡眼绿。
楚多楩柟剪伐尽，大国要材梁夏屋。
何时匠石运斤风，不使龙姿久偃蹙。
反观樗栎老臃肿，永保天年长受福。

参军喜吏事，咄嗟能轾轩。
短小精悍姿，使人醒睡魂。
他年解千牛，妙绝难寄言。
堂堂圣献肃，吾犹识诸孙。

八十用鹰扬，万里封燕颔。
一掷遂成卢，再索仅得坎。
命也天所司，欲言吾不敢。
不见孙先生，有羹长不糁。
何曾少卑之，坐是得坎窞。
平生读书苦，求味在橄榄。
凛然刚毅姿，身大不及胆。
满堂进膻荤，长跪出昌歜。
嗜好苦乖殊，持此欲谁览。
贻我病起诗，慨叹发悲感。
君看彼棼丝，见用即衡紞。
得失付天公，吾属可无憾。

平生喜交游，臭味在笔墨。
身居大梁下，家寄黄河北。
异哉长安市，一日见双璧。
相逢尘埃中，过眼我独识。
从今裋褐姿，不复憔悴色。
更复许言诗，赐也当避席。

东风日夜狂，草木困掀簸。
墙角数枝红，春事亦到我。
平生喜追游，虽老意尚颇。
况逢两飞黄，共欲参蹇跛。
喟余麋鹿姿，章服强包裹。
出门天宇宽，自视觉磊砢。
士峻则少通，务达乃多可。
悠悠何必然，所得盖么么。
不如全其天，旷荡出缰锁。
东皋幸可耕，太息愿未果。

得士一夔足，我独交两方。
腹有书五车，家无钱一囊。
人皆不堪忧，愠色渠未尝。
大冯河梁上，正作龟头藏。
西山挹爽气，北窗傲羲皇。
对茗不肯饮，醉倒温柔乡。
泮宫有臞仙，野鹤姿昂昂。
少年苦书淫，壮岁惟诗昌。
平生重取与，一介分毫芒。
受贶独不辞，大啜意甚长。
我本田间人，虽老尚木强。
边韶请割席，陆羽愿升堂。
破铛杂姜盐，煎煮我所当。
丐子龙凤骨，浇我藜藿肠。

卧龙山下梅花发，举杯半夜邀明月。
自从却棹酒船回，一十五年如电掣。
相逢忽在百花洲，玉骨冰姿愈奇绝。
粲然顾我低欲笑，敛衽对之那忍折。
应怜我老遽如许，鬓发摧秃牙齿缺。
对花不饮可奈何，急唤潘郎相煖热。
潘郎趣召许朝天，昨日见之今日别。
莫嫌韩愈困虀盐，会有王良收汗血。
同僚满屋多豪杰，仓卒立谈难尽说。
请于主簿觅于思，博士龙头如玉雪。
故人傥问我何如，正被梅花恼不彻。

波流非自性，绿竹盖其姿。
坐得濯缨理，还思垂钓时。
几人能乐水，此处可无诗。
寄语尘埃客，勤来一洒之。

娇红娅姹不胜姿，只许行人半面窥。
恰似姑苏明月夜，水晶宫殿锁西施。

幽姿高韵独翛然。

图契朴雕推圣智，万古奔沈余末伎。
兰亭醉墨更无加，始信功名皆傥尔。
庾翼儿郎岂不黠，自是家鸡惭野雉。
退之彊聒六艺疏，见处才能到姿媚。
相公有官那得取，不与官家深自秘。
却因同好露心胸，谩使萧翼夸末计。
摸金不必曹阿瞒，温韬家有昭陵器。
披沙只恐取黄金，剔轴谁能收故纸。
天章宝塔高嵯峨，永表文皇好文艺。
至今油蜡传未休，善本何辞万金弃。

阶亭午景负槐阴，空斋初罢戏五禽。
沔州太守致音问，启读乃有归来吟。
先生抱道肯乞怜，凛凛有面方如田。
何能为此五斗粟，折腰乡里小儿前。
顾视铜章等涕吐，赋归唾词如涌泉。
龙眠居士叹豪逸，想像明窗戏拈笔。
翕忽英姿来笔下，如恐超起将羽化。
吁嗟能事讵可畴，一见公诗如见画。
惜哉道远莫可致，强欲赓酬抽鄙思。
韵绝难追神易倦，使我空然汗颜面。
他日从公会借观，锦囊捧出春笋寒。

开元太平久，错处非一拍。
就令乏贤人，何至相仙客。
直道既雕丧，曲江遂疏斥。
汲黯困后薪，贾生罢前席。
金鉴束高阁，铁胎空数尺。
妙处难形容，英表良髣髴。
摩挲许国姿，尚想立朝色。
同时反弃置，异代长叹息。

鹤兮鹤兮何处来，秋江静兮芦花开。
波痕侵月白皑皑，千声万声鸣哀哀。
不飞不翔不饮啄，骨瘠棱棱瘦如削。
冰姿玉质仅生存，雪羽霜毛半零落。
鹤兮鹤兮何郁郁，我知尔是冲天物。
芝田就养孤高情，瑶池洗出神仙骨。
传闻仙岛冥冥中，水晶甃作蓬莱宫。
祥烟瑞雾常蒙蒙，好将六翮抟仙风。

我思六一翁，羽化四十年。
虽不及抠衣，毎愿为执鞭。
手弹醉翁操，目睹庐陵编。
床头五代史，屏间七交篇。
诗常讽思颍，曲毎歌归田。
斋摹画舫様，酒法冰堂传。
此志自弱冠，到今已华颠。
嗟予又晚辈，读书慕先贤。
即彼生处所，馆之与周旋。
时对文章姿，稍息簿领肩。
贤者果不死，瞻之犹在前。
似挥诛奸笔，犹拏击佛拳。
谁当嗣前规，时为易蠧椽。
勿毁鲁恭宅，中有夫子天。

门户金张贵，规模邹鲁儒。
平生冰玉姿，不受纨绮纡。
肯顾慱饼印，甘为小儿呼。
旧来使剧邑，下车成袴襦。
暮年赋从军，只箸安边隅。
不识墓中人，永怀屋上乌。

开元天宝政多暇，孽臣奸骄浊清化。
尺八横吹入醉乡，国柄倒持与人把。
渔阳番将易汉官，在廷之臣无谏者。
吴绫蜀锦光照眼，更觉霓裳韵和雅。
叛书夜到华清宫，狩吕骨惊天子讶。
二十四城陷同日，长嗟乃尔忠臣寡。
闹传平原城壁坚，穴鼻可以牿牛马。
譬如灔滪屹中流，江势远来波倒射。
吾知守职事主耳，行藏初不较用舍。
公时风姿入睿想，贯日精诚震天下。
我行上蔡黄犬门，惊风急雪吹平野。
娇鸦暮集村不嚣，古祠窈窕连桑柘。
圣朝亦旌异代忠，轩然眉须入图画。
和如戏泚卢杞题，俨若梦令希烈怕。
至今握拳透爪地，想见怒词犹慢骂。
声光自与日月争，事之成败其天也。
此诗我欲扫东壁，入字端宜擘窠写。
便觉云收六合阴，春随喜色生晴野。

萧萧暑雨过，空山成夜晴。
月出东南峰，娟娟风露清。
飞萤自开合，寒蝉亦悲鸣。
兴来忽独往，听此落涧声。
永怀西湖上，绝景玉壶明。
松际翛然姿，振策自经行。
即欲呼就语，忽隔千里程。
何时径寻子，夜航过临平。
呼猿何足道，摩云亦虚名。
未若择法眼，能识廓然兄。
应知像教末，大法欲欹倾。
谈笑复一出，要使万世惊。
灯火作朝夕，已有相似情。
愿随人天会，仰看辩纵横。

石麒麟儿天上物，英姿秀彻气超忽。
我非宝公亦识君，嘉期半千知一出。
五色豪端欲飞动，万卷胸中正撑突。
会当谈笑取卿相，先看唾手斫月窟。
词锋堂堂无笔阵，人笑我顽取缨绂。
昨日赓酬一百篇，遶纸风雷出仓卒。
我诗拙恶未全贫，君语定知穷到骨。
朝来爽气西山高，倚杖风流如拄笏。
祇恐与君汗漫游，共跨长鲸过溟渤。

雪里梅开何草草，欲问清香无处讨。
回看水际竹丛边，寂寞闲愁洗妆早。
东坡戏作有声画，竹外一枝斜更好。
但恐金须容易堕，额黄虽妙难长保。
笑笑先生独爱竹，雪壁风梢麝煤扫。
应为冰姿不可传，醉里相忘亦颠倒。
惭愧高人笔下春，解使孤芳长不老。
从来病眼错黄昏，隔雾相看更相恼。

数笔何处山，领略分树石。
远含千里姿，间见复层出。
我本个中人，惯卧苍崖侧。
借路行人间，勃土相欺得。
那知一幅中，见此晚秋色。
悠然欲归去，远壑谁同陟。
旁人笑绝缨，卷卷成陈迹。

先生素坦率，元日慵拜贺。
独从耶溪翁，掩门作清坐。
一尊对喧哗，酒酣巾帻堕。
忘形到挽须，困倒相枕卧。
一虫辄堕耳，忽觉风雨过。
隆隆竟不已，亟起呼灯火。
颇疑含沙流，射影阴中祸。
虫亦意堕井，咨嗟恨坎坷。
岂曰无意出，欲出但未果。
惊忧发清诗，怨语终婀娜。
夫子英伟姿，奇韵出羁锁。
那知乘一醉，遭此微物挫。
鬬螘真鬬牛，此事古亦伙。
置之勿复疑，自可平物我。
我诗无好句，聊复相唱和。
恐亦有佳句，一笑千愁破。

邦基今年方十九，美如濯濯春月柳。
龙章凤姿绝世无，金马玉堂如故有。
酒阑爱捉玉麈尾，玉色正同批诰手。
高烧银烛拥新妆，看君落笔龙蛇走。
欲驱清景入秀句，万象奔趋不敢后。
人疑锦绣纒肺肠，不然笔端应有口。
谪仙风流今复见，况亦仿佛外尘垢。
但恐功名纒缚人，未放青山挂窗牖。

道人泉南来，音姿颇纯美。
观其略笑语，亦自饱风味。
相看坐终日，孤月堕止水。
但见篆畦间，青烟行未已。
朝来忽去我，秋风动衣袂。
试问安所之，笑指千峰里。
秋晚当相寻，结伴入层翠。

宰肉社树阴，岂无天下志。
用材朴楔间，已有经纶意。
欲观临大事，必自小者耳。
彭侯伟杰姿，要是千乘器。
小邑试牛刀，不满一咲喟。
仇亦何所为，睡足时隐几。
原多深夜耕，门有昼眠吏。
三年爱等母，百里平如水。
政化不自知，草木发奇瑞。
论人或多舛，唯天不容伪。
耿泉岂知忠，元乳岂知义。
应之捷影响，物有固然理。
此堂湿青红，宾从时毕至。
应为文字饮，砚席生佳气。
□□□□□，□□□□□。
□□□□□，□□华裾翠。
吏民起献觞，愿酬太平醉。

少年四方志，一杖余氎巾。
朝来过微雨，扁舟买南津。
庐山冠天下，况复当青春。
遥知泊星渚，云开苍翠新。
相看发一笑，瀑布垂天绅。
虚汉清月上，山空无四邻。
应怀千载姿，坐榻空埋尘。
兴来得好语，录寄北山人。

我昔游东吴，曾过南山寺。
一识山中人，知是黄龙子。
超然精悍姿，晓日出尘滓。
坐令平生怀，未吐心已死。
别来今十载，岁月乃如此。
近闻归南都，老色更丰美。
遥知君见时，机妙乳生水。
道眼真鹅王，拣辨不容拟。
应怪纳饭师，赶逐倒脱履。
万象争惊吁，虚空笑启齿。
却归下板头，破衲蒙冻耳。
他日重相逢，烦君再指似。

空山无人舟壑移，坐看香烧行篆畦。
兄弟华轩肯过我，堕甑与帚生光辉。
著屐登山亦不恶，携被假宿良幽期。
灯前绿髪映玉颊，风流未数崔宗之。
夜谈词辩出神骏，顿尘赤兔真权奇。
我欲置君帅河朔，军前千骑红妆随。
望云题诗付横槊，玉带锦袍英特姿。
又欲置君玉堂卧，雾窗棐几春昼迟。
醉中草制敏风雨，诸公堵立相嗟咨。
微吟拥鼻笑不语，恐未免尔无多辞。
为君张灯扫东壁，他日重来读此诗。

溪毛数叶一寸碧，风姿底事能清癯。
戏将红玉旋螺石，共置雪色花磁盂。
沙泉甘滑见毛髪，时时酌以浇根须。
苍然棐几明窗下，五月秋色磨肌肤。
已忘身世在南岳，勿觉梦寐游西湖。
遥知夏木午阴静，篆畦半破烟舒徐。
莫翁睡足百事懒，相看微笑依圆蒲。

萧寺霜晴日初吐，曦光烟翠横深坞。
经行迟立望吴山，气势飞翔争入楚。
山中有客冰雪姿，十年不听吴邦鼓。
忽然曳杖出山去，安禅后夜知何处。
石龛看月莫降龙，栗林暮过应冲虎。
此生聚散等浮云，可怜俯仰成今古。
吴江一色成瑠璃，有寺正临江上住。
他年法眼照人天，赠诗记取南州祖。

王郎本豪放，富贵缠缚之。
颇复厌丝竹，来听松风悲。
叶侯须似棘，谈兵辄纷披。
恃此文武胆，英气吐北西。
正直威鬼神，动欲焚淫祠。
道夫忧国心，造次常念兹。
事功未入手，愤酒谁共酾。
正恐追老范，一吐胸中奇。
秀实气刚大，归宿未易期。
新诗弄清婉，霜晓临湘湄。
锺山冠世境，登赏乃所宜。
林间见隐者，面有无求姿。
不必问贤否，但读诸公诗。
我无支遁才，敢逐王谢为。
推挤幸不死，岂非怜其痴。
一昨阅诗战，望见仆旌麾。
今能犯矢石，居久气自移。

锺山对吾户，春晓开烟鬟。
白云峰顶泉，绀碧生微澜。
经年未一酌，对客愧在颜。
两翁亦超放，瘦策容跻攀。
大千寄一瞬，境静情亦闲。
是时天惨憺，佳处多遗删。
立谈共嘲谑，豪气破天悭。
临川冰玉清，风流继东山。
兹游适所愿，但恨无弓弯。
东阳邱壑姿，痴绝胆亦顽。
孤坐巉绝处，掉头不肯还。
天风吹笑语，响落千岩间。
归来数清境，但觉毛骨寒。
从君乞秀句，端为刻斓斑。

破屋如马厩，楚囚亦王尼。
名士连璧来，下马气吐霓。
论高玉屑锯，意妙鸡骇犀。
君看八尺姿，一尾抹万蹄。
弟昆清净妍，俱当籍金闺。
胡为披白帢，作队趋尘泥。
漏风驼止卧，跨海鹘方栖。
何时对陛下，道与稷卨齐。
功成归修水，春风雨一犁。
嗟余世不要，所至值涧溪。
愿从诸郎游，日涉长灌畦。

杨柳风萧萧，芙蕖晴熳熳。
水阁试新凉，披衣快清旦。
幽居非养高，一榻聊医懒。
嘿观四大空，吾复有何患。
上人超诣姿，丛林得精拣。
勿嫌白兆村，真是人天眼。
穿云得得来，其他空非瞰。
遂为信宿留，与子同朝饭。

一昨海外归，尽见故山侣。
夫子独未见，梦想识风度。
今日复何日，乃获抵掌语。
犹疑是梦中，惊定无所睹。
欣然诵新句，句法杂今古。
初如涉微波，沙石俯可数。
忽惊锋刃攒，凛然为毛竖。
可读不可识，森严开武库。
百态出俄顷，春破赖缀补。
词高殆天得，那借江山助。
人间有此客，而使衣涴土。
君看绛阙姿，矫不受控御。
大言蠢上商，坐此得龃龉。
天公聊戏之，一官良蹇寓。
天风吹绿鬓，醉眼盖寰宇。
阎浮一沤耳，是身等唾雾。
功名付揶揄，富贵我剧具。
道山弱水上，凝睇隔烟雨。
夜晴觉天多，月好笑起舞。
引手挽醉袂，恐骑紫云去。

吾道例孔子，譬如掌与拳。
展握固有异，要之手则然。
晚世苦凌夷，讲习失渊源。
君看投迹者，纷纷等狂颠。
韩子亦儒衣，倔强称时贤。
凭凌作诟语，到死不少悛。
后世师韩辈，穴攘犹可怜。
走名不自信，逐队工语言。
哗然皇祐间，飞蚊闹喧阗。
田衣动成群，怒瘿空自悬。
缩头不敢息，兀坐如蹲猿。
堂堂东山公，才大德亦全。
齿牙生风雷，笔阵森戈鋋。
隐然湖海上，长庚横晓天。
作书肆豪猛，挥斤莫敢前。
群儿虽貌敬，臆论已不専。
书成谒天子，一日万口传。
坐令天下士，欲见嗟无缘。
功成还山中，笑语答云烟。
我来不及见，山水自明鲜。
入门寂无声，修竹空满轩。
永怀翛然姿，骨肉耸清坚。
僮奴岂知此，住此亦弥年。
指余以石塔，草棘北风颠。
再拜不忍去，听此遶涧泉。
吁嗟末运中，那复斯人焉。
文章亦细事，清苦非所便。
但爱公所守，远相诸祖肩。
迟迟哦公诗，落日满晴川。
愿携折脚铛，结茅西涧边。
岁时逻松桧，来此扫颓砖。

好山不知源，胜处藏疉嶂。
兴来理清游，意适争勇往。
事异倾同识，顾语山答响。
野泉行浅沙，脱屦屡植杖。
相羊木阴下，喘坐清相向。
阿祐华林风，媚秀得妍状。
忠禅等鹄清，精神照冰段。
住山异比丘，韵出羲皇上。
风度太清癯，吐语极豪放。
拨置形骸外，卸裓藉草莽。
独余衰退姿，面色余烟瘴。
胜践偶获陪，兹乐非夙望。
一笑粲妍鄙，散坐推少长。
愧无斜川诗，苦语出牵强。
读之辄自嗟，幸君一拊掌。

随轩文字海，异宝罗周遭。
忽见张公诗，雪浪翻惊涛。
坐令千岩秋，万壑风怒号。
如君阅缙绅，异材杂蓬蒿。
我公廊庙姿，王室久勤劳。
只今天下望，北斗太山高。
验君平生术，月胁窥秋毫。
嗟余人世外，灵台关钥牢。
行将侣白鸥，浩歌作远逃。
已作华亭叟，月明水一篙。

我行厌风埃，日莫休逆旅。
疲坐扪蚤虱，呼童洗袍袴。
起寻古招提，思与幽人晤。
忽觉华气生，乃与周郎遇。
笑谈倾坐人，我亦为停麈。
袖中出新诗，贯珠穿妙语。
丽如花林风，清甚空阶雨。
坐令羁旅情，掣肘弃余去。
太平疆场空，英雄功业悮。
如君文武姿，其可著闲处。
霸陵旧将军，月黑射猛虎。
夜归逢醉尉，颇复较胜负。
丈夫有用舍，世态度今古。
何时紫泥书，夜半捶门户。
边风吹塞尘，千骑红妆女。
横槊赋新诗，唾手取黠虏。
麒麟入图画，佩剑撚白羽。

君不见楚竹虚心劲如铁，上有娥英洒清血。
岁寒姿含凄怆情，乱点余花涴高节。
又不见南山紫藤亦清雅，过头标致宜老者。
一簪华髪乌角巾，瘦拳扶之立松下。
何如我公蓄神物，铿然振之露风骨。
横拈倒用惊老禅，劲如紫藤节如竹。
个是云门真正脉，不学芭蕉空指月。
十方都在此杖头，视之不见纤毫隔。
说禅游戏时卓地，魔外狐禅俱胆碎。
仙郎闻是旌阳孙，文章自宜掌帝制。
从来诗句人争说，时出一篇慰衰薾。
此篇秀如望秋山，奇峰自献晴云灭。
朅来酬唱已厌饫，与公倾倒良有素。
岂惟但和铁杖诗，追从已办登山屦。

贤为万人英，笔力挽万牛。
宝带腰万丁，封及万户侯。
彼富一二数，其实富未周。
君看清曲江，杰立万富楼。
山川占形胜，佳处横高秋。
丈人披白帢，凭栏清两眸。
凛然无求姿，一洗骄气浮。
郿坞痴肉脔，金谷酒色囚。
名均谓之富，泾渭实异流。
余穷蓄一喙，得饱事事休。
贫富若天渊，饱岂有劣优。
此诗如橄榄，初嚼欲弃投。
终然成可口，味永当见收。

道人天姿心匠妙，漆瞳含秋看飞鸟。
气和不减华林风，韵高胜却霜岩晓。
心胸冰壶不隔尘，争传落笔如有神。
不画凌烟大羽箭，来写山林梦幻身。
清秀摩云洞冰雪，更将已素称三绝。
不作能痴顾虎头，定为露顶王摩诘。
传神写照谁与功，吾闻成在阿堵中。
拟将万匹鹅溪绢，为写沤中胜义空。

长沙古都会，何以冠荆楚。
但曰财富强，山水最佳处。
那知号大藩，寔以英俊聚。
张侯官虽冷，藉甚有名誉。
心胸高崔嵬，万卷相撑拄。
君看逸群姿，矫不受控御。
罢官当北归，一室哗儿女。
想见驼铎声，桑枣黄尘路。
倚马草十制，胆气见眉宇。
此职谁当之，夫子无愧负。
璧门黄金闺，独宿无晤语。
时应梦湘江，醉卧闻柔橹。

青原生下一角麟，单丁住山须底物。
试垂一□□□□，阿师𨱄斧成干没。
凭栏小立与僧语，浮云卷尽千峰出。
永怀倔强韩退之，南迁正坐讥诃佛。
山云开遮良偶然，自诧精神费诗律。
阎侯爱山得云饶，胜处迟留多记述。
慕韩毎毎手加额，见诗未读壁先拂。
此公文不数□□，微词天姿含宋屈。

先生绛阙姿，名字占仙籍。
妙年取荣名，翰墨乃其职。
而云赋归欤，戏语吾不逆。
醉翁昔仙去，人间暂休息。
文字颇横流，士气久不怿。
公实不出后，议论有精识。
冰壶含青春，不容一尘隔。
吐句如善射，字字皆中的。
佳丽增奇峭，欹侧多醉墨。
高辞敦故旧，读之气横臆。
阅深似退之，顿挫杂抛掷。
如春餙万物，妙用无罅隙。
故人困长哦，其节不容击。
自昔闻公家，诸郎居连璧。
道学进未艾，庆泽流无斁。
纷华脱髪弃，酌古分阴惜。
泛观得其要，云升复川益。
孝友如机云，争攘笑丕植。
闻风方对食，不觉起投䇲。
神交梦成趣，意合气自激。
庐陵在何许，纵望手加额。
那知湘江上，握手笑堕帻。
妙处无陈鲜，倾盖如夙昔。
归来看屋梁，喜极心更惕。
弟兄定世家，富贵已寻逼。
而我世憎嫌，暮景桑榆迫。
相从可忘年，顽鲁幸勿责。
一懽难把玩，转顾成陈迹。
闭门工寝饭，且复适吾适。
遥知不吾诧，颇尝有此客。

长沙人物秀而雅，争如绝致名天下。
率更之书更古今，锺王笔迹遭凌跨。
藏真草圣梦英篆，齐己诗篇洞青画。
易生宝觉未暇数，尔来邹敦最声价。
巨公要人邈已遍，戏画寂音老尊者。
绳床坏衲气深稳，霜须瘴面情闲暇。
平生刚褊语忤世，定知见此遭讥骂。
凉都贵人如玉丛，富贵熏天光照夜。
凌烟风姿剑拄颐，妙手当烦为图写。

莱公少年日，逸气生云泉。
定策清东宫，天子为矍然。
奇豪不世出，获一以当千。
亲征功第一，尚记破虏年。
想见和易姿，垂柳春风前。
我公嗣前列，刚特才亦全。
方持使者节，眉宇秀而渊。
高楼独自登，爱公能补天。
高情吊陈迹，妙语吐新篇。
如风行水上，涣然成漪涟。
乃心在王室，何时朝日边。
正坐霖雨手，丰年自留连。
何必羡遗像，公自当济川。

卜式与弟赀，如塞无底窦。
其爱止弟耳，亲旧竟何有。
二疏得赐金，尽以散亲旧。
但可施一时，安能继其后。
然于简编中，耿光白如昼。
邓侯功名姿，颖脱盖天授。
分财赡族人，约劵规永久。
君看纯孝心，履狶先履瘦。
纷纷窭人子，悬鹑露两肘。
雨雪抱儿女，扣门易升斗。
邓氏岂无贫，炊烟满蓬牖。
安知寒微中，不复生奇秀。
阴功虽无形，报应捷于口。
此风起颓俗，能使薄者厚。
作诗附家传，想见为拊手。

庐山觉未老，俨然旧风姿。
树石亦仙骨，逢春更华滋。
爪分烟翠层，千丈垂白霓。
贪看让争席，舍者尔为谁。

龙孙盈槛秀，天柱耸云奇。
阴锁安禅石，根侵洗砚池。
珑璁伸粉节，偃蹇郁虬枝。
敢谓桃兼李，羞邻雪后姿。

我忆钱塘雪鬓新，三年东望肺生尘。
那知南浦清湘岸，忽见西湖白阁人。
熟视音姿疑梦寐，便惊风物有精神。
倏然又入千峰去，惆怅孤云野鹤身。

清软吴音笑展眉，芳鲜犹在雪霜姿。
十年不下欧峰顶，一旦肯来漳水湄。
湘𪩘春深重记处，风瓯雨歇对闻时。
红尘未可因藏迹，要卜云泉结后期。

平生不识刘居士，想见茅庵枯瘁姿。
百八珠轮红玛瑙，万千峰遶碧瑠璃。
笑人经卷钻故纸，彼世金珠似笊篱。
折脚铛中谁共过，小庞真是出家儿。

君家清癯生，风姿极孤峭。
我欲为传真，世岂无笑笑。

闲房古寺陈尊宿，对石谈经生法师。
万壑松风一轩月，冷斋清夜想丰姿。

长臂幽姿要性灵，写经欣得尔添瓶。
不须睡着惺惺著，窗外闻人唤便应。

玉骨冰姿过眼空，却烦摹刻倩诗工。
暗香错莫知谁写，多谢黄昏一阵风。

轩前丛玉是谁种，笑里风姿件件宜。
耐久节高真不屈，此情惟有雪霜知。

以如是观，觉知见闻。
性等太虚，卓然而存。
示其身世，如空忽云。
应缘上洛，寄名李氏。
在龆齓中，俨大乘器。
坐必跏趺，行必直视。
十二落髪，二十受具。
能于诸佛，放身命处。
解衣盘礴，从容笑语。
江西指佛，即心最的。
初亦不然，回首乃识。
如眼照物，了证无惑。
燕坐并汾，声动天壤。
有所问诘，戒莫妄想。
两朝致敬，累召不往。
终不得已，别道以行。
盖视死生，洞若户庭。
出入去来，物莫能撄。
众生拘囚，如蝇唾污。
公如香象，卓立回顾。
摆坏缰锁，自在而去。
公之所养，一至于兹。
人英僧杰，龙章凤姿。
谥曰大达，宪穆之师。

家孝友以为乡，塾道德以为基。
横忠义之劲气，吐刚方之谈辞。
视阎浮其一沤，而寄梦境于儋耳。
开胸次之八荒，而露幻影如蛾眉，此其大凡也。
属熙丰之勃兴，追舜禹之有为。
常一出而事悮，则袖手悠然而去之。
如凤如麟，而瑞冠一世。
非雷非霆，而名震四夷。
造禆贩之中伤，嗟妒忌之何知。
方其茹拳而微醉，以翰墨为娱嬉。
则倒用祖师之印，檄万古而疾驰。
如河汉之流，无有穷极。
如烟云之出，无有定姿。
欲录之以藏，则惧六丁之窃取。
要当以日月为字，而天为碑。
可乎。

世上男儿半可羞，贞姿谁欲遣随流。
百年负愧生何益，一诺难酬死即休。
明月碧溪长共洁，孤云落日自含愁。
悬知万古悲行客，不待亭皋木叶秋。

忆昔负笈游虞庠，三千缝掖纷袍霜。
英姿锐气磨干将，凌云薄汉争翺翔。
君时捧书自闽乡，贾生十八惊洛阳。
南宫我适同广场，邂逅愚智俱忘羊。
低回十载灯烛光，纤鳞壁水追洋洋。
怜君兄弟双鳯皇，邓林秀出凡楩樟。
才名籍籍日以香，谁者不识江夏黄。
登籍还许联龙章，米糠初未精簸扬。
须臾绿骥驰康庄，瑶池下泽殊行藏。
西清椽笔金玉相，扬鞭缓珮鹓鹭行。
丘明迁固与颉颃，汗流晔寿走且僵。
文奎忽度南斗傍，江湖洗耳听鸣榔。
相逢一笑百念亡，玉自辉洁兰仍芳。
元经寂寞谁问杨，逃空我幸论肺肠。
蛟龙蟠蜇岂可常，赐环长恐成参商。
春风三月莺燕忙，桥飞柳絮随风狂。
修补冉冉将征艎，别离安得情无伤。
如君知音满庙堂，尘沙肯使埋珪璋。
鹏程九万讵易量，从今拭目看腾骧。
我惭百事无一长，独有疏懒胜嵇康。
功名老大空激昂，那能俯仰巡门墙。
艰难辛苦亦备尝，濯缨早晚寻沧浪。
与君后会何渺茫，江鱼塞雁无相忘。

祥光曾射斗牛墟，想见当年吉庆符。
天遣麒麟来玉户，史占昴宿下云衢。
扬鞭禁省声华籍，拥旆侯籓治状殊。
妙世文章燕大手，致君才业鲁真儒。
英姿冠玉使挥麈，雅座生风谢舞雩。
寒士几人怀衍律，穷民比屋颂廉襦。
宝熏共献诗千首，烦暑潜消酒百壶。
珍重公归庙堂后，老人长照帝王都。

吹尽柳绵香不歇，仙姿那把春为节。
枝头疏蝶解寻芳，忆得仙腰舞回雪。

金风淅沥叶飞黄，独倚殊姿逞艳阳。
谁道化工无鉴别，故应奇特属花王。

李侯江南英，身老自藏器。
读书尽百纸，落笔必千字。
况兼熊豹姿，特负纵横志。
凄其望高躅，异世犹一致。
大名国北门，自昔雄元帅。
名贤慎柬拔，荐引必同类。
操持纪纲地，实藉循良吏。
要成百炼刚，小大须历试。

自分麋鹿姿，食薇山之阿。
不意设罗门，屡辱结驷过。
清谈脱麈尾，奈此落月何。

岁晚得膏泽，荞花香满村。
稍令催科帖，迤逦不到门。
我有贤太守，手抚疮痍痕。
未遽舍我去，寿公福祉繁。
一饱诚难得，敢忘肉骨恩。
争看刺史天，扶携上墙垣。
忽惊麋鹿姿，中有诚意存。
顾予一廛氓，聊诵野老言。

王谢风流要有种，谁比君家俱得凤。
慈明兄弟称八龙，未易贤愚推伯仲。
应机短小精吏治，千里名驹方试鞚。
皎然若谷冰雪姿，雕琢肺肝嫌未痛。
英标飒爽吾知止，割鸡今欲牛刀用。
胡为从事筦库役，无乃汉阴工抱瓮。
嗟余飘泊同闾里，一味穷愁惟子共。
诏恩虽脱钟仪囚，未敢弹冠效王贡。
平生世味似嚼蜡，丘壑暮年尤自纵。
为君悬榻待归来，故人早破邯郸梦。

柔条乱蕊照人寒，多少冰姿在笔端。
迥出暗香疏影外，诗人莫作一般看。

秋霖喜新霁，裹饭山中游。
遥指大夫桥，闲泛野人舟。
追随得胜客，雅趣同沧洲。
山路已清绝，颢气况蓐收。
乱石蹲狠羊，苍官耸髯虬。
古寺亦何有，森森潇洒侯。
忘怀一笑粲，更以大白浮。
翰林廊庙姿，席珍韫天球。
如何问三径，更复寻一丘。
升高涩投足，陟险眩回眸。
洞庭四万顷，旁占铛脚州。
中有东西山，千奴熟霜秋。
孤亭快写望，欲去更少休。
菟裘便可卜，何必依先畴。
徘徊共怀古，徂岁真如流。
封侯昔此地，顾余乃诸刘。
一朝失茅土，窘急须人周。
雍门曲池叹，事往将何求。
云木余参错，烟岩自深幽。
人生行乐耳，慎勿曲如钩。

古殿藻井高，榱桷穷壮丽。
黄金四佛榜，煌煌曼卿字。
廷中桧异状，封植天嘉岁。
直干龟鹤年，樛枝龙蛇势。
阴森历九朝，知阅几兴废。
石根青铜柯，孤高方得地。
应笑凡草木，俛仰见癯瘁。
缅怀陈季年，三阁事瓌异。
后庭唱未阕，已作堕井计。
独此岁寒姿，与佛常阅世。
寄谢青牛宫，勿轻大雄寺。

故人具鸡黍，相携登赭山。
松桂蔚回舍，上已烟霄干。
阴风起天籁，误听号惊湍。
新寺粲碧瓦，突兀数十间。
君恩锡香火，以报顾复艰。
亭亭无愧碑，银钩墨初干。
蓼莪避顾孝，汝坟起周盘。
罔极畴不念，致此良独难。
彭城廊庙姿，报国剑锋寒。
末途御魑魅，鸢堕隔生还。
荣枯信反衍，谁能保常安。
徘徊积庆堂，老鼻一辛酸。

造化小儿心恋嫪，偏向冰花施巧妙。
冷禁霜带晓寒飘，清宜月缀微云照。
已与鸣鸠传酒信，更乞游蜂供蜜料。
交情万里寄春色，度曲五更吹怨调。
半树临溪抵死香，一枝倚竹嫣然笑。
寒姿疏影太幽独，静女贫姝真窈窕。
世言嘉卉出灵山，我疑异种来圆峤。
肯挑俗子炫秾丽，只约骚人伴吟啸。
少陵牵兴催衰白，广平被恼回刚峭。
径须相过寿此花，市远无肴只藜藋。

俗人雪句如翻水，陈言堪吊剡藤纸。
子诗清如扇上赞，使我三叹不能已。
妍姿与雪争轻明，白战不道飞瑶琼。
西神山畔芙蓉水，好招烟艇浮澄瀛。
千岩不必山阴道，何处轻飘看不好。
百觚判断速呼客，莫待𪾢消还畀昊。
天储此景娯闲人，贮瓶泼茗甘流津。
茅檐从此便归隐，不待人呼祁孔宾。

马鞭虽长不及腹，山林朝市两角逐。
华堂谁挂元吉麞，坐使朱门变林谷。
龙章鳯姿自有种，山野头颅未为辱。
长沙写真得天趣，下视冯尹皆奴仆。
君不见青州刘幡得异草，能遣死麕骨再肉。
又不见广平射麕变浮屠，因罢校猎投金镞。
两幅陵陂槲叶香，俦侣共乐春草长。
昂头妥尾无所畏，窘拘知胜触藩羊。

区区苏李未应师，句法中涵屈宋姿。
华贯即今方慎柬，异材如此会深知。
飘飘气概轻余子，凛凛规摹扩大儿。
老厌交游翻覆手，欲于士逊结心期。

寺居岑寂近方袍，贫舍分瓜毎借刀。
隶事旧闻轻叔宝，读书今却笑敖曹。
珍姿浑厚韬和璞，利刃坚刚敌孟劳。
桂树独生千仞表，太丘家世显名高。

冬早寒轻测测天，疏枝明秀忽来前。
土酥结色神仙种，冰麝分香造化权。
三白共惊千树发，一年都占百花先。
巡檐索与冰姿笑，凖拟携壶更撃鲜。

槛泉依石古名馗，细转轻流有令姿。
不觉篮舆归日暮，坐怜清泚住多时。

只影寄空馆，萧然饥鹤姿。
秋风北窗来，问我归何时。

巀峰山峡间，有地窄如掌。
虽得百二谋，硗确非沃壤。
胡雏姿相异，图虑似不广。
如何蚁封微，欲作南面享。
孤城出云层，遗址尚千丈。
我来一把酒，慷慨追昔往。
崛起亦奇才，晋室方肮脏。
敢与南阳公，逐鹿中原上。

虬髯少年龙鳯姿，手提一剑平九维。
瀛洲学士十八辈，如雕虎啸清风随。
到今丰姿传粉绘，皎如琪木参琼枝。
秦王功高盖天下，脱略世故容小疵。
数公不语意有在，敬宗流辈宁何知。
倘收王魏文学馆，事如辰嬴当早谏。
美哉贞观犹有恨，洗苏众像一长叹。

虬髯少年龙鳯姿，手提一剑平九维。
瀛洲学士十八辈，如雕虎啸清风随。
到今丰姿传粉绘，皎如琪木参琼枝。
秦王功高盖天下，脱略世故容小疵。
数公不语意有在，敬宗流辈宁何知。
倘收王魏文学馆，事如辰嬴当早谏。
美哉贞观犹有恨，洗苏众像一长叹。

渊明归去浔阳曲，杖藜蒲鞋巾一幅。
阴阴老树啭黄莺，艶艶东篱粲霜菊。
世纷无尽过眼空，生事不丰随意足。
庙廊之姿老蓬荜，环堵萧条仅容膝。
大儿顽钝懒诗书，小儿娇痴爱梨栗。
老妻日暮荷锄归，欣然一笑共蜗室。
哦诗未遣愁肝肾，醉里呼儿供纸笔。
时时得句辄写之，五言平淡用一律。
田家酒熟夜打门，头上自有漉酒巾。
老农时问桑麻长，提壶挈榼来相亲。
一尊径醉北窗卧，萧然自谓羲皇人。
此公闻道穷亦乐，容貌不枯似丹渥。
儒林纷纷随溷浊，山林高义久寂寞。
假令九原今可作，举公蓝舆也不恶。

衡山道士熊豹姿，夜过刘生逢说诗。
止于座隅初莫识，口不能言心自知。
坐中清逸校书郎，新有诗声谁过之。
岂知老子殊不浅，可但逐鬼囚蛟螭。
须臾指鼎出佳句，脱略凡韵生新奇。
二生得句不敢吐，鸣声强作秋虫悲。
愯如窘兔避鹰隼，懔如败将收旌旗。
借问舐笔摹者谁，定是盘礴真画师。
退之斯文有妙处，丹青写尽初无遗。
弥明学道如不死，应在衡山深处栖。
端能过我挑诗敌，与君周旋吾敢辞。

人言曲误周郎頋，岂谓周郎真好古。
长歌短调各风流，说尽心招及眉语。
颇闻汲古用修绠，乃知余事工律吕。
君躯三尺胆如斗，欲窥唐虞探邹鲁。
顷来长安阔画眉，时人半额相媚妩。
天姿洁白恶丹铅，独有溪头浣纱女。
要知学者用心处，不追时好乃如许。
君家有井千尺深，容我时攀辘轳否。

无复幽姿淡淡妆，胭脂深染薄罗裳。
芙容影里避三舍，石竹丛中许擅场。

清晓微开浅浅黄，萧疏无奈北风凉。
幽姿不许人窥见，故向寒林度暗香。

淡淡梳妆薄薄脂，自然富贵出天姿。
一朝选在君王侧，宫女三千尽妒伊。

曈曈晓日照重城，车骑翩翩布德诚。
绰约仙姿随世远，依俙楼观与云平。
神灵响答歆香火，民庶欢呼拥旆旌。
瑞雪呈祥和气洽，行看阖境报嘉成。

我家二季子，风标荀令上。
优孟何足求，慎勿作楚相。
毛颜独摧颓，儿能缚篱障。
摩挲茧栗姿，我老那复壮。

公抱青田姿，俛啄家鸡群。
徽之拄颊外，遐瞩西山云。
昔我藻鉴士，拱木蔽孤坟。
讵意王子敬，晚乃知羊欣。

窗鸡唤晨炊，毂声转水辙。
出遨得会稽，辨严未明发。
朔气犯襟裾，露华袭毛髪。
仿像滹沱河，幽事期可悦。
旅雁起寒塘，疏林耿明月。
挽彼岁寒姿，然萁共明灭。
岂惟苏奚奴，政可烘履袜。
黎明诣萧寺，饷糜随盥栉。
风廊谑谈僧，蒲团寻老衲。
堂堂大圜照，此渠亲记莂。
缅怀汤惠休，妙理颇诣绝。
超然宴法窟，胸次包禹穴。
阐师远游孙，卓卓霜下杰。
真成一角麟，笑我缘盎鳖。
寂子延陵秀，晖映敌冰雪。
渥洼真龙媒，作驹已汗血。
刮膜藉金篦，嘉言霏玉屑。
德星毎难聚，顾兔复易缺。
紫霄上巑岏，石镜悬莹澈。
幽期不嫌频，难遣芳岁歇。

子居招隐岩，妙解招隐诗。
济胜良有具，幽讨捷若驰。
秀峙王郎子，斵句时相依。
异世得岳湛，连璧真妍姿。

阳城海内豪，隐居晋之鄙。
养此冰霰姿，谏官安足起。
欲沮延龄相，悠悠自风靡。
何以昭无穷，政赖有此尔。

甘雪饯余运，行春慰清愁。
旷怀万物表，妙趣寄沧洲。
视我园中蔬，陈根发新柔。
恨无清渭姿，入泾不同流。
老雁唼菰蒲，非忘稻梁谋。
天涯网罗密，所以挽不留。
倚杖一萧散，好鸟鸣林丘。
谁同北山老，不动移文羞。
仲兄傥能来，长啸狎凫鸥。

营道烈心期，脱叶危欲霜。
游子多苦颜，世故定未忘。
解包祇园下，暎带瑶林旁。
窈窕寄云雁，万事炊黄粱。
今君华亭姿，俛啄不得翔。
相期䌷金匮，妙趣诣方将。

眇然诗家流，谁能补其处。
隽逸追莫还，芜漫推不去。
譬彼玉花虬，绝尘须善御。
越女动鸣机，纤纤工织素。
吴侯勇于文，锐气发眉宇。
既度骅骝前，边幅时得睹。
宁当缚微官，一掾妙三语。
病夫樗栎姿，耄及那受斧。
新诗欲招隐，便自忘劳苦。
眷言谢心期，愿公毋矫举。

知人实未易，定交良独难。
胜已谢容悦，有来期必端。
明公迈往姿，劲气摩谏垣。
确讱金石贯，博极溟渤宽。
遗经起凡例，射策凌孔鸾。
睥睨汉庭右，言激壮士肝。
耻作子公书，肯弹贡禹冠。
小试不尽妙，银章楚江干。
抱牍雁鹜行，欲作故时看。
弹治非柱后，缩手心胆寒。
何尝扰狱事，民自以不冤。
如卿未惭老，此语垂不刊。
虚怀望三益，阅此贤士关。
要须得伟人，阔步未登坛。
拜公丈人行，摄衣许跻攀。
反蒙补我劓，况复亲芝兰。
会心在简要，我言真觉烦。
章成谢不敏，猥并劳一删。

托讽本寓辞，语亦要流转。
歘观移花作，老眼顿忘倦。
勿矜风露姿，未入麒麟殿。
行将顾眄称，深衷自兹见。

行云无定姿，况复出岫心。
因风著孤屿，怅望故山岑。
游子在天末，胡为成滞淫。
巽坎浩难期，关河阻且深。
向来一纸书，何啻万黄金。
未射汉庭策，不妨梁甫吟。
孤花春欲尽，里许要同斟。

长卿四壁立，寥廓无赢余。
子云英妙姿，有宅才一区。
东山文靖公，盛德压海隅。
五亩几不保，翁仲泣遗墟。
张融贫寄傲，非水船安居。
是皆知名士，慷慨振古无。
只椽与寸梠，乃尔未昜图。
顷年黄篾舫，赤壁藏菰蒲。
尉曹得钱侯，孤柁吞平湖。
自言家吴会，宁高结精庐。
挟权彼何人，连茵列鼎徒。
出奇斯无穷，怡颜享渠渠。
理世无冤民，屡上黄屋书。
竟尔完赵璧，幸免攘公羭。
赤手缚於菟，几发壮士疽。
草木初无情，和气匀嘘枯。
寻盟贺燕雀，声乐闻鸟乌。
获鼎名其年，作亭题遂初。
如公已克家，得雄必充闾。
我居日涉园，养疴聊自娱。
卜筑颇清旷，风烟在衣裾。
问舍经始难，觉公言不诬。
诗成增想似，疏钟暝虚徐。

幽窗著曙色，匆匆鸟乌啼。
轸念在远壑，发轫离苔谿。
泉声作好语，挽客来招提。
老衲道机熟，空洞了无疑。
霜钟耿晴空，上有垂露姿。
暝随噌吰声，直与云汉齐。
摩挲不及去，行云会东归。

幽轩种佳菊，得秋耀素华。
颇与尘外客，特来当煮茶。
赏尔贞洁姿，珂雪净莫加。
今年日在房，晖晖弄新葩。
谁令色无主，稍稍作此花。
长吟复三嗅，亦复长叹嗟。
汲泉莳根本，蓝田待琼芽。

谷鸟唤暝姿，孤钟生晚听。
危桥澹忘归，岩壑耿相映。
潺湲见机泉，窈窕入云磴。
遐瞩野寺门，忽尽山阴兴。

昔日汉公昉，畦瓜真人旁。
试此尘外姿，持献分甘芳。
神丹为之寿，千里还故乡。
劾鼠得被具，妙处固难忘。
云生五亩宅，鸡犬亦得将。
应持八琼文，往酬九霞觞。

校雠淇园姿，劲特傲霜雹。
论交不满眼，入社难凑泊。
赖有此檀栾，嫣然时解箨。
风枝兼雨叶，调度固不恶。
结实何离离，开花纷莫莫。
鳯鸟当来过，岁华今异昨。

往者多逸想，山阴时见之。
肯持圭组面，自尘丘壑姿。
奇伟不少贷，确讱无纤遗。
保全胜东山，出语曾未思。
巢许逢稷契，何由致于斯。
乃比石卫尉，此老端不为。
观其誓墓作，岂复随家鸡。
忘求在静照，定体发光辉。
谁料百代下，领此无言师。
元非折腰具，聊复尉河西。
开轩延胜气，不许賸客随。
凛然廉蔺风，坐用谈笑追。
悬知杜武库，时与河阳期。
持觞望天末，云树相参差。
直恐永和日，未能相盛衰。
径烦画幽处，公莫惜鹅溪。

春风草际归，尔客向杯酒。
观化发珍藏，俱为鄙夫有。
虽无雅颂姿，櫜之维杨柳。
赏春良独难，深怜鲁中叟。

粲粲有道孙，丰姿复乱真。
养气如晴虹，照映塞外春。
好大有余韵，雨垫乌角巾。
典学万人敌，谈笑五台宾。
篆笔压秦相，翻笑蔡有邻。
长袖果善舞，巨价藏百珍。
岂繄寂寞中，见此妙入神。
平生乐闻善，况我骨肉亲。
孟坚赞炎汉，扬雄赋逐贫。

久矣羌山游，幽讨无复遗。
如观侏儒节，触类或可推。
山灵厚相戏，傲以所不知。
故放出岫云，变更无定姿。

谁其妙丹青，将军独曹霸。
能开生面姿，拂绢貎照夜。
伟哉千载后，万金不当价。
吾欲评斯文，善学如善画。

万壑无定姿，胜处加风烟。
爱山亦尤物，常怵他人先。
凌厉矫云翮，酬酢含风蝉。
终日松路永，冲襟颇萧然。

老圃志沉郁，久哉宦悰冷。
道广虽难周，恬愉境元静。
著书雪明窗，垂老真隽永。
诸郎汗血姿，一一皆绝影。

商飚吹菰蒲，船官双停桨。
中有陈太丘，堂堂道弥广。
容我拜床下，凛然增妙想。
碧洞名家儿，侍立资开爽。
取琴为我弹，襟怀自恢朗。
兰芽弄徽弦，岩谷发佳响。
迺翁琮璧姿，风气日豪上。
一言犯台鼎，放逐金波涨。
郎君翠眉低，沉忧杂悲壮。
沧海连三山，攫醳共消长。
生雏有如此，十年违色养。
推手且罢休，夕岚横莽苍。

昔在冯光禄，精兵伐莎车。
大宛献象龙，权奇天马驹。
朝趋不动尘，历块暮过都。
银鞍香罗帕，晞骥行坦途。
一朝伏辕下，局趣时长吁。
霜蹄绕羊肠，翻思在坰娱。
复闻郭槖驼，种蓺绝代无。
擢秀土膏动，安恬肆纡余。
侪流失妙理，静躁由来殊。
木性不受触，剥肤验荣枯。
柳侯为作传，临民真楷模。
嗣公武夷秀，淡然云水徒。
风期压支遁，渊源从老卢。
膏肓在岩壑，浩浩不可污。
屡辞公侯聘，烟霞閟团蒲。
忽著垢墨衣，俯身蛙黾区。
我本佛国净，示见秽土居。
譬之喷玉姿，骧首径崎岖。
虽怀万里气，讵可轻艰虞。
亦如莳卉木，涵养须敷腴。
根节藏蠹蝎，安忍不剔除。
名驹即商鉴，种术毋令疏。
邾蟊或蜂虿，三言成於菟。
愿公置坐右，爱之良不诬。
夜窗为长吟，霜飚响高梧。

曩时谢仁祖，萧散北牗下。
捍拨响鹍弦，天际颇闲暇。
渊明曲肱卧，余事眼不挂。
便欲俯羲皇，凉飚助矜诧。
纵观两郎传，明如丹青画。
独于避俗翁，英姿犹可借。
此翁多新诗，天成妙风雅。
不从人间来，句法殆神化。
伊予绿髪时，奋舌谈王霸。
中岁懒问津，锐意学耕稼。
一往二十年，了不畏嘲骂。
性初嗜清醥，病见杯勺怕。
径作云窗眠，端回俗流驾。
缅怀吴朝歌，南州满声价。
虎脊天厩姿，未覆香罗帕。
顾我迺神交，素书毎盈把。
何时逐飞盖，西园乐清夜。
微吟望天末，虚怀聊空写。

曩时谢仁祖，萧散北牗下。
捍拨响鹍弦，天际颇闲暇。
渊明曲肱卧，余事眼不挂。
便欲俯羲皇，凉飚助矜诧。
纵观两郎传，明如丹青画。
独于避俗翁，英姿犹可借。
此翁多新诗，天成妙风雅。
不从人间来，句法殆神化。
伊予绿髪时，奋舌谈王霸。
中岁懒问津，锐意学耕稼。
一往二十年，了不畏嘲骂。
性初嗜清醥，病见杯勺怕。
径作云窗眠，端回俗流驾。
缅怀吴朝歌，南州满声价。
虎脊天厩姿，未覆香罗帕。
顾我迺神交，素书毎盈把。
何时逐飞盖，西园乐清夜。
微吟望天末，虚怀聊空写。

西风鏖暑功夫深，老火由来欺稚金。
蛮花缺月午梦短，伐翳正尔开遥岑。
忽看僧珍五字句，妙想寔与神明聚。
清如明月东涧泉，壮如玄豹南山雾。
抑扬顿挫百态随，鸷鸟欲举风迫之。
莫言持此黄初诗，直恐竟亦不能奇。
老怀凛凛受霜气，想见此郎冰雪姿。
鄙夫好诗如好色，嫣然一笑可倾国。
击节歌之侑欢伯，杯中安得着此客。
此客不肯绁尘羁，况复世网如蛛丝。
秋空横河雕鹗上，不许蜂蝶同所归。
汉家太尉死宗社，大鸟泣坟天所借。
谢傅未吐活国谋，赍恨怀奇赴泉下。
僧珍向来期此人，颓波砥柱妙入神。
要当叠些湘水滨，唤起犹足张吾军。

杜陵绝唱骢马行，想见蹑云喷玉声。
龙眠貌出姿态横，香罗覆背红汗透。
如行沙苑秋风瘦，我羮芋魁乃饭豆。
不爱金羁如此骢，深云一坞住山翁，朝霞入颊常暾红。

闻君往年客淮西，及见我公无恙时。
潜山皖水德星聚，天下中庸人表仪。
川行节往万事尽，我独流寓东南涯。
协洽之岁秋九月，买船适诣秦淮湄。
建康城头鸡欲曙，白下门前乌未飞。
有客剥啄复剥啄，出门一见忘尘羁。
戛然野鹤下孤屿，意定吾子初无疑。
高谈确讱不跛踦，养此郁郁涧底姿。
发蒙振落笑余子，招之不来不可麾。
判司卑官果难屈，脱身遂与棰楚辞。
行行且止避骢马，胆落于地非公谁。
御炉烟动天颜喜，柱下云开春日迟。
侧席爱民如爱子，愿达民病苏疮痍。
要使英风触白兽，更遣直气生青规。
鄙夫养疾江汉间，有如不信吾谁欺。

画师老包气如虹，解衣醉倒尘泥中。
急呼生绡卧展转，笔追造化分奇功。
须臾奋袂於菟出，绝壑阴崖啸风月。
悬著高堂烟雾深，观者胆寒俱辟易。
谁为彪子与虥孙，宛陵后叶诸仍昆。
顾视雄姿亦遒紧，小犊茧栗何劳吞。
通玄论成驮贝叶，大空小穴随老衲。
何暇与汝同条生，玄豹丰狐要弹压。

何年铜爵姿状古，如对高人开美度。
重云结叠虺虺雷，遶腹循环危欲雨。
廉问御风之子孙，世南秘书藏肺腑。
纵釴欲炙真垂涎，举以寿卿吾所许。
非无玉舟金叵罗，简素睨之如粪土。
奈何赵璧复来归，知我怀兹会心侣。
拂尘识面如故人，口不能言实庄语。
细酌明窗旧索郎，伴我微吟度寒暑。

南山修源何所似，顾痴铺张侧厘纸。
酒酣漱墨风雨来，咫尺烟昏生万里。
韩侯静者妙英姿，乃呼扁舟共遨戏。
我曹竟堕善幻中，叩舷歌呼但霑醉。
寺下回潭凝不流，中有卧石如潜虬。
孤峰已衔半规日，连山倒垂波底浮。
韩侯风雅才甚优，胸中何止吞万牛。
未向承明草莲烛，小留南国驯沙鸥。
会须唤仗入天陛，尚忆谿边横小舟。
但愿故人俱厚禄，平子不妨吟四愁。

夜烹伏雌歌偪侧，泰山其颓吾道厄。
天边奎壁殒苏公，诸君往往濒蛮貊。
帝遣仙儒玉局翁，涕下悲吟夜萧索。
冰姿玉立似平生，化作人间截肪白。
黄屋久悟金縢书，豫行温诏归迁客。
峤南华髪老先生，解羁来卜愚溪宅。
枉遭越犬吠苍皇，莫吟冰柱要呵责。
重瞳虽复达四聪，尚恐乘轩多令色。
短檠花重寒不眼，南望犹嗟万山隔。

如碑卓水滨，磊落未名闻。
藓駮琼姿出，蜗行篆字分。
器浑犹抱璞，势迥已凌云。
幸免随金锻，宁忧与玉焚。
螭形徒岌岌，鸟迹欠云云。
若使昌黎见，应摛逐鳄文。

水中有片月，照耀婵娟姿。
庭前有孤柏，竦秀岁寒期。
坚然物莫迁，寂焉心为师。
声发响必答，形存影即随。
雪花安结子，雪叶宁附枝。
兰死不改香，井寒岂生澌。
晨𬬻烟袅袅，病发霜丝丝。
丈室冰凛冽，一衲云离披。
顾此名利场，得不惭冠绥。

南方潜璞出寒溪，沉沉紫蔚凝坚姿。
两仪肖象磨砻异，三趾承隅琢餙奇。
银带参华贡双阙，玉蟾分滴润圆池。
微波澄淡当晴景，旌旗半浸龙蛇影。
轻浮春絮拂犀干，微动日华明绮井。
蘂简交辉九禁深，玉枝斜照中宵永。
列璇台兮今得地，迩清光兮叶灵契。
宣丝旨兮扬圣谟，赞云章兮熙睿志。
弥彰盛德冠生民，务以文明化兆人。

清江涵德泽，嘉瑞效灵龟。
巢叶形偏小，如金色最奇。
玉灵惭异质，绎属近幽姿。
骑置遥承献，观图仰帝祺。

真场荐鬯方回跸，泰畤钦柴既受禧。
璧散九行颁宠宴，翠緌三接庆昌期。
露晞朝景彰慈渥，风扇微和表圣时。
羽籥动容分广砌，旍旗交影上丹墀。
琼跗拜赐承天意，綷羽来仪识凤姿。
向晚柏梁传睿唱，帝台春箭更迟迟。

缉熙绵宇肃边疆，蕃祉纷纶显阜昌。
真驭告期通梦寐，严宸精意洁坛场。
青烟漏上盈中禁，碧辇宵分下彼苍。
照地辉光蒙鹤焰，霭人嘉气杂萧芗。
峒山顺拜鸿仪展，太古灵源密命扬。
载仰金姿唯睟穆，稍瞻云躅更辉煌。
晓霞微动觚棱峻，弦月斜明玉瑱方。
丹凤卷旗严藻卫，绿车旋轸向仙乡。
春褀涣汗均流庆，睿唱昭回纪降祥。
万国颂声皆载路，巍巍馨烈迈成康。

陟冈寻胜迹，小径遶危岑。
高隐重云幕，闲游乱石林。
因潜涤患水，如卧辟寒金。
松老青姿怪，岩空紫气深。
几宵惊客梦，半夜有猿吟。
我本神仙裔，徘徊称道心。

二松何年植，清风未尝息。
夭矫向庭户，双龙思霹雳。
岂无桃李姿，贱彼非正色。
岂无兰菊芳，贵此有清德。
万木怨揺落，独如春山碧。
乃知天地威，亦向岁寒惜。
有声若江湖，有心若金璧。
雅为君子材，对之每前席。
或当应自然，化为补天石。

江城有卒老且贫，憔悴抱关良苦辛。
众中忽闻语声好，知是北来京洛人。
我试问云何至是，欲语汍澜堕双泪。
斯须收泪始能言，生自东都富贵地。
家有城南锦绣园，少年止以花为事。
黄金用尽无他能，却作琼林苑中吏。
年年中使先春来，晓宣口敕修花台。
奇芬异卉百余品，求新换旧争栽培。
犹恐君王厌颜色，群芳只似寻常开。
幸有神仙接花术，更向都城求绝匹。
梁王苑里索妍姿，石氏园中搜淑质。
金刀玉尺裁量妙，香膏腻壤弥缝密。
回得东皇造化工，五色敷华异平日。
一朝宠爱归牡丹，千花相笑妖娆难。
窃药嫦娥新换骨，婵娟不似人间看。
太平天子春游好，金明柳色笼黄道。
道南楼殿五云高，钧天捧上蓬莱岛。
四边桃李不胜春，何况花王对玉宸。
国色精明动韶景，天香旖旎飘芳尘。
特奏霓裳羽衣曲，千官献寿罗星辰。
兑悦临轩逾数刻，花吏此时方得色。
白银红锦满牙床，拜赐仗前生羽翼。
惟观风景不忧身，一心岁岁供春职。
中途得罪情多故，刻木在前何敢诉。
窜来江外知几年，骨肉无音雁空度。
北人情况异南人，萧洒溪山苦无趣。
子规啼处血为花，黄梅熟时雨如雾。
多愁多恨信伤人，今年不及去年身。
目昏耳重精力减，复有乡心难具陈。
我闻此语聊悒悒，近曾侍从班中立。
朝违日下暮天涯，不学尔曹向隅泣。
人生荣辱如浮云，悠悠天地胡能执。
贾谊文才动汉家，当时不免来长沙。
幽求功业开元盛，亦作流人过梅岭。
我无一事逮古人，谪官却得神仙境。
自可优优乐名教，曾不恓恓吊形影。
接花之技尔则奇，江乡卑湿何能施。
吾皇又诏还淳朴，组绣文章皆弃遗。
上林将议赐民畋，似昔繁华徒尔为。
西都尚有名园处，我欲抽身希白傅。
一日天恩放尔归，相逐栽花洛阳去。

南阳本佳处，偶得作守臣。
地与汝坟近，古来风化纯。
当官一无术，易易复循循。
长使下情达，穷民奚不伸。
此外更何事，优游款嘉宾。
时得一笑会，恨无千日醇。
客有多闻者，密法为我陈。
自言此灵物，尽心妙始臻。
非徒水泉洁，大要麹糵均。
暄凉体四时，日月周数旬。
其气芳以烈，厥味和而辛。
涓涓滴小槽，清光能照人。
固可奉宗庙，宜能格天神。
我姑酌金罍，驻此席上珍。
况有百花洲，水木长时新。
烟姿藏碧坞，柳杪见朱闉。
两两凫雁侣，依依江海濒。
晚光倒晚影，一川无一尘。
悠悠乘画舸，坦坦解朝绅。
绿阴承作盖，芳草就为茵。
引此杯中物，献酬交错频。
礼俗重三爵，今乃不记巡。
大言出物表，本性还天真。
或落孟嘉帽，或抛陶令巾。
吾非葛天氏，谁为刘伯伦。
大使达观者，与予日相亲。
作诗美嘉会，调高继无因。
但愿天下乐，一若樽前身。
长戴尧舜主，尽作羲黄民。
耕田与凿井，熙熙千万春。

休哉羊叔子，辅晋功勋大。
化行江汉间，恩被疆埸外。
中国倚而安，治为天下最。
开府多英僚，置酒每高会。
徘徊临岘首，兴言何慷慨。
此山自古有，游者千万辈。
堙灭皆无闻，空悲岁月迈。
公乎仁泽深，风采独不昧。
于今堕泪碑，观之益钦戴。
卓有王源叔，文学伟当代。
借麾来襄阳，高怀极恬退。
山姿列云端，江响拂天籁。
行乐何逍遥，览古忽感概。
不见叔子祠，芜没民畴内。
千金赎故基，庙貌重营绘。
襄人复其祀，水旱有攸赖。
太守一兴善，比户皆欢快。
源叔政可歌，又留千载爱。

僧阁倚寒竹，幽襟聊一开。
清风曾未足，明月可重来。
晚意烟垂草，秋姿露滴苔。
佳宾何以伫，云瑟与霞杯。

华亭孤立病时身，终日徘徊尚海滨。
露掌思高还警夜，芝田音断欲伤春。
千年灵气何求药，八变奇姿已过人。
莫厌在阴犹寡和，九皋非晚见精神。

说桓佐宣项垂瘿，锐头将军风骨紧。
病夫面带丘壑姿，白薤绿葵穷可忍。
忠风辉映义骨香，苦事何须味方永。
夜歌商颂出金石，猿歗寒柯挂参井。

脱尽膏粱气，只余云壑姿。
囊中支遁马，笔下惠休诗。
木末鸟还语，花边蝶浪窥。
平章赖公等，吾病不能奇。

江头杨柳麹尘姿，弄日晴空百尺丝。
骑省风流还有赋，吴筠英妙更能诗。
杀鸡为黍相期处，问雁呼卿政此时。
下榻深惭徐孺子，非关劳者作歌辞。

春衫试吏楚江𣸣，真以文昌思不群。
未暇等陶辞小秩，何妨慕谢始精文。
壁间妙句流黄素，松下英姿大壑云。
但恐承明赖公等，不容蛮府作参军。

山行积石路逶迤，村径成门逐处移。
一点炊烟生虎穴，四来暝色到牛衣。
畏人沙鸟飞南陇，傍母山猿恋北枝。
雁塔崔嵬临画峤，墨云霮{雨对}起方池。
髯秦昔别留奇画，病可虽亡余好诗。
羊祜不如铜雀妓，蔡邕尚有虎贲儿。
开颜欲效东篱醉，真隐惭无谷口姿。
安得膏腴盈二顷，雍雍唤取共扶犂。

微风正尔送荷气，忽见巩梅冰霰姿。
元是道人三昧力，明窗漱墨发南枝。

络纬井干空复啼，萧然脱叶望秋衰。
最怜庭下婆娑桧，郁郁已含梁栋姿。

英姿秀骨徐尚书，忠义丹青那可图。
褒鄂真成毛髪动，犹将生气压曹蜍。

蛙鸣废沼弄妍姿，破梦起看星斗垂。
度曲安能当鼓吹，洒灰那复计官私。

广文官冷饭不足，行县符移只屡催。
邂逅班荆作吴语，风姿峭峭绝纤埃。

稚子满林春笋生，残花老境尚多情。
潇洒封侯真有自，奇姿未让惑阳城。

四松在涧壑，岁晚乃更奇。
萧然如黄绮，傲岸不可追。
谁将谈天口，掉舌聊见移。
由来拂东绢，写此霜雪姿。
便有松上雨，催我窗间诗。
翻思𣃁青冥，采药堪扶衰。
当年丹青手，开辟造化随。
既有圯下约，子行何后期。

曩时徐骑省，篆古逼秦相。
后来得仍孙，毫端溟渤壮。
能回顿挫姿，丹青生意匠。
余酣写便面，万里烟莽苍。
何许捕鱼郎，落日荡双桨。
无劳翦吴淞，安用买叠嶂。
真欲老是间，尘境孰非妄。
怜君俱入妙，简远复清旷。
定为造物嗔，觅句聊分谤。

上帝通明阙，神霄广爱天。
九光环日月，五色丽云烟。
紫宙开三极，琼璈列万仙。
希夷尘境断，仿佛玉经传。
妙道逢昌运，真王抚契贤。
龟图规大壮，龙位正纯干。
穹昊亲无间，皇居掇自然。
刚风同变化，梵气共陶甄。
层观星潢上，重闉斗柄边。
摩空七雉峻，冠峤六鳌连。
梦想何尝到，阶升信有缘。
昕朝初放仗，密燕忽闻宣。
清禁来鸣佩，修廊列并肩。
兽铺金半阖，鸾障绣微褰。
霁景流庭砌，雷文绘桷梴。
宫帘波锦漾，殿榜字金填。
花拥巍巍座，香浮秩秩筵。
嵩呼称万亿，韶奏侍三千。
华岁称尧历，元玑候舜璿。
冰霜知腊后，梅柳认春前。
造化应呈巧，芳菲已鬬妍。
樛枝雕槛小，多叶露桃鲜。
错落飞杯斝，锵洋杂管弦。
承云歌历历，回雪舞翩翩。
黼幄祥氛合，铜壶永漏延。
镐京方置醴，羲驭自停鞭。
乃圣情弥渥，诸臣意更虔。
宗藩亲鲁卫，相芾拱闳颠。
侧弁恩光浃，中觞诏跸旋。
宝薰携满袖，御果得加笾。
要赏嬉游盛，俄追步武遄。
腾身复道表，送目夹城堧。
仰揖苍龙象，旁临艮岳巅。
讴谣纷广陌，箫鼓乐丰年。
赫弈攒轮幰，珍奇集市鄽。
博卢多袒跣，饮肆竞蹁蹮。
蕃衍开朱邸，崔嵬照彩椽。
桥虹弯矗矗，江练泮溅溅。
击柝周庐晚，张灯别院先。
余霞摇绮晕，列宿泻珠躔。
浩荡三山岛，棱层十丈莲。
再趋天北极，却立榻东偏。
既用家人礼，仍占圣制篇。
兕觥从酩酊，蟾魄待婵娟。
转盼随亲指，环观得纵穿。
曲屏红浪蹙，巨柱赤虬缠。
光透垂葩井，晶衔带璧钱。
萧台千级峻，重屋八窗全。
就席花墩匝，行尊紫袖揎。
交辉方烁烁，起立复阗阗。
邃宇会宁过，中宵胜赏专。
铺陈尤有韵，清雅不相沿。
户箔明琼串，栏釭水碧棬。
规模商甗铸，款识鲁壶镌。
秦曲移筝雁，唐妆俨鬓蝉。
窄襟珠缀领，高朵翠为钿。
喜气排寒冱，轻飔洒静便。
层床藉玑组，方鼎炷龙涎。
玛瑙供盘大，玻瓈琢盏圆。
暖金倾小榼，屑玉酿新泉。
帝子天材异，英姿棣萼联。
频看挥斗碗，端是吸鲸川。
推食俱均逮，攘餐及堕捐。
海螯初破壳，江柱乍离渊。
宁数披绵雀，休论缩项鳊。
南珍夸饤饾，北馔厌烹煎。
赐橘怀頳卵，酡颜釂宝船。
言归荷慈惠，末节笑拘挛。
放钥严扉启，笼纱逸足牵。
冰轮挂银汉，夜色映华鞯。
人识重熙象，功繄独断权。
五辰今不忒，六气永无愆。
天纪承三古，时雍变八埏。
比闾增版籍，疆埸罢戈鋋。
文轨包夷夏，弦歌遍幅员。
恢儒荣藻茅，作士极鱼鸢。
肯构诒谋显，多男景祚绵。
迓衡常穆穆，遵路益平平。
亭障今逾陇，耕耘久际燕。
恩渐鲸海涨，威窜犬戎膻。
东拟封云岱，西将款涧瀍。
琳科宣蕊笈，玉府下云𫐌。
帝籍勤初播，宫蚕长自眠。
茧丝登六寝，稃米秀中田。
庙鹤垂昭假，坛光监吉蠲。
灵芝滋菌蠢，甘醴涌潺湲。
合教庞风革，颁经众疾痊。
雨随亲祷降，河避上流迁。
执契皇猷洽，披图福物骈。
太和输橐籥，妙用绝蹄筌。
此会君臣悦，应光简册编。
雅称鱼罩罩，颂述鼓咽咽。
讵比千龄遇，犹闻四始笺。
羁臣起韦布，陋质愧驽铅。
骤俾陪机政，由来出眷怜。
恩方拜纶綍，报未效尘涓。
密席叨临劝，凡踪第曲拳。
虽无三峡水，曾步八花塼。
圣谕知难称，才悭合勉旃。
钧天思尽赋，賸续白云笺。

赤伏符兴运，长生帝应期。
骏功光祖考，大道仰君师。
皇极三才建，春台四海熙。
高高天辅德，荡荡物由仪。
政叶阴阳叙，恩均雨露施。
机缄神不测，橐籥化无私。
黄道星循轨，璿玑日转规。
农祥朝自正，膏泽夜还滋。
耕首天田稼，蚕先茧馆丝。
云谁知帝力，初弗夺民时。
嘉种今仍降，来牟此独贻。
上方轻赋敛，人益劝耘耔。
陆播颜宁汗，谿秧手任龟。
雨旸常不过，高下两俱宜。
垅静无稂莠，场登足秬秠。
地腴从再易，仓富必千斯。
已觉饶储偫，何妨饱滞遗。
滴珠香社酿，舂玉滑晨炊。
廪廥连淮上，帆樯塞汴湄。
人和通斔斛，家积等京坻。
岁事丰如此，天心喜可知。
肃霜时既届，夷则律初吹。
坐弛输边粟，先共飨帝粢。
遂蠲阳馆荐，将迓泰坛厘。
要与民同乐，还开宴示慈。
紫清三境邃，玉府九重披。
仙掌擎宵露，宫楼上晓曦。
明河临睥睨，魁斗下罘罳。
鳌负蓬莱殿，鲸喷太液池。
隔城花隐隐，夹路竹猗猗。
帝所迷从向，壶中入并随。
睿谟深宝构，延福表云楣。
象纬层霄逼，堪舆一气移。
风帘珠的皪，霜瓦碧参差。
流步来清跸，飘香度赤墀。
袍光明霁色，扇影弄凉飔。
御坐花巾拥，云韶紫袖垂。
仙音锵杳眇，颢气变融怡。
师保周兼召，钧衡稷与夔。
万几当暇豫，一笑奉畴咨。
介弟荣华鄂，多男茂本支。
维城扶庆运，联璧秀英姿。
嘉橘争先睹，瓌橙复共持。
琼浆封盎盎，金弹间累累。
禹服分三壤，湘江接九嶷。
移根来上苑，荐瑞自柔祇。
托质依天咫，怀馨脱海涯。
生成因道荫，造化岂人为。
严靓侔衣鞠，鲜浓类染栀。
阳乌飞啄卵，崖蜜熟凝脾。
不数千头富，应容四老嬉。
桃嗤西母献，萍辨楚人疑。
沆瀣漙凉叶，琅玕折晓枝。
雾霏先噀鼻，香润已熏肌。
君赐来相续，皇恩厚不赀。
觞行筵秩秩，乐阕漏迟迟。
户响铿铜兽，庭阴过玉螭。
画廊寻宛转，杂珮步逶迤。
预许留关钥，重升促履綦。
再中占汉日，八彩望尧眉。
器宝森罗列，虹辉粲陆离。
截肪传盏斝，盈尺捧舟彝。
碧落天之秘，蓝田地所奇。
连城宁复贵，旷代未尝窥。
冰莹玻瓈瓮，云承翡翠卮。
万丝萦玛瑙，五色碾琉璃。
起立纷行缀，环观略等衰。
欢悰溟渤隘，饮兴岱嵩卑。
御手飧频辍，宫缾酒屡酾。
翠钿来婉娈，珠袂列葳蕤。
阆苑花常烂，姑山物不疵。
流莺歌缓缓，幺凤舞僛僛。
别按新传曲，仍听绝妙词。
共看宾醉止，那问夜何其。
莲炬光相属，星联弁欲欹。
酡颜回紫闼，归路跃金羁。
讴咏声盈耳，铺张说解颐。
肇从书契数，卓冠简编推。
天纪承轩后，河图受宓羲。
文心仍翼翼，舜善益孳孳。
圣治宁人继，淳风邃古追。
飞轮诸福至，投札九州驰。
震叠汤声赫，威怀武烈丕。
款金符誓牧，篆鼓兆搜岐。
神力天山箭，祥飚太一旗。
燕云恢北落，灵夏慑西陲。
曩岁蒙推择，新邦往抚绥。
宸篇丽云汉，儒服拥旌麾。
乘鄣逾千里，留屯阅再期。
丹衷忘险阻，白首分捐糜。
井邑今安业，衣冠颇变夷。
买牛从汉吏，牧马绝胡儿。
田熟营平老，兵休定远疲。
钧天犹梦到，魏阙倏来思。
紫诏遄三节，红尘踏九逵。
载前宣室席，复侍迩英帷。
饮御陪胥乐，勤归独念兹。
喜霑鱼藻惠，许赋柏梁诗。
愧乏凌云笔，徒倾向日葵。
扬休称万寿，永御太平基。

华堂起江沚，璇榜塞门楣。
眈如垂天云，始与烟水宜。
圆荷盖千顷，高柳排四涯。
娟娟初芙蓉，濯濯清沦漪。
造物与奇胜，冰姿焕相差。
唐昌玉蕊仙，流步光入扉。
霜寒挈青女，夜永过月妃。
纫佩杂琼华，施朱笑红滋。
但薰百和香，不染六铢衣。
新篇来帝所，天语妙莫窥。
徜徉洞庭野，九奏惊咸池。
恩隆许赓续，万漏敢固辞。

我无适俗姿，发兴在林嶂。
前身一义堕，好山输百丈。
永怀住山人，败毳裹龙象。
频驱尘外轸，径抵云雨上。
道人初怪问，斗绝何从访。
师居不难寻，天壁愕异状。
风烟自萧散，草木更森长。
道人聊复尔，仁者作是想。
重来傍岑翳，眼净人亦王。
虎谿虽不过，鹫岭聊得望。
遥知师冁然，跛跛又安往。

吴山东南秀，葱郁盘帝城。
西湖据其趾，御气通波心。
余膏被草木，蔚眼皆欣荣。
今晨天宇穆，惠风汛初晴。
春色正妍妙，放怀共扬舲。
中流入汗漫，旷阔无埃氛。
湖光挟山绿，倒射玻瓈青。
丝竹响空翠，楼观森峥嵘。
献酬杂歌啸，烂漫纷醉醒。
取乐固莫并，兴怀一何深。
缅惟昔三贤，精爽日以沉。
但余画象在，尚想鸣佩襟。
希古秉微尚，崇雅摅恬情。
羌予翳蓬藋，无复企组缨。
澹泊自有得，荣华非所欣。
舍舟纵散策，逸兴生崚嶒。
白云引遐眺，碧岫延深登。
幽期浩无涯，忽到静者门。
长松有令姿，流水无俗声。
绝磴猿可呼，出谷莺始鸣。
乃知物外境，兹象本不惊。
逝耶初无将，至耶亦无迎。
便将谢尘鞅，兹焉支颓龄。
山鸦接晚翅，落日催行幐。
归欤赋新篇，聊复记吾曾。

城中十顷湖，云水相演漾。
春风破冰谷，拍岸新流涨。
平铺鸭头绿，澹沲葡萄酿。
朱甍媚孤屿，梵宇丽相向。
万瓦生清晖，千花联锦帐。
晨曦照炯炯，芳气浮泱泱。
日暮姿态妍，烟霞渺空旷。
谁将水仙镜，聊借诗人仗。
卧护五羊城，追怀老诗将。
微吟示清野，鏖战得闲放。
变化无端倪，虚无落名状。
坐令湖上景，胜绝神宇王。
当时经行地，藻丽随屦杖。
斯人今则亡，物色亦摧丧。
它年牛马走，曾拜丈人行。
尘埃久漂泊，岁月成漫浪。

连门水竹居，照映麋鹿姿。
子戴靖节巾，得我如远师。
花黄催重九，羽葆杂金规。
未能沽酒饮，且赋止酒诗。

街鼓肃市喧，炉薰起烟缕。
掩关一绳床，坐稳得处所。
风前数茎竹，偃蹇不受暑。
初无儿女姿，气貌颇高古。

三峡占地崄，风涛涨高秋。
君还席未稳，忽理上水舟。
潭潭御史府，登用第一流。
持斧亦间遣，平反要分忧。
岷峨接家山，民瘼不待求。
身从日边来，弹压西南州。
风烟乱老眼，转觉诗语遒。
平生补衮心，敢为衣锦留。
赋归摩刀环，趣觐瞻前旒。
会收岩壑姿，入缀鹓鹭游。
谁云蜀道远，笑却万里愁。
滟滪漫如马，莫作忠臣羞。

唐家诸王滕薛亲，官府白日生风云。
此身岂患财不足，安用盈车载钱缗。
飘然后出有长吉，冰姿鹤骨真天人。
锦囊不贮一个钱，收拾眼中无尽春。
世儒强作富贵曲，刻画无盐恐非真。
请看卷后将进酒，酩酊一句了伯伦。
李宗系出玄元孙，玄元称帝李称臣。
玉楼无人可作记，应须此子当此文。
从来不解进士语，多谢昌黎为解棼。

余郎风姿旧臞儒，酒钱不足诗有余。
江湖垂老漫居士，馆殿忽诏行秘书。
从来摸索识沈谢，安用科举轻严徐。
须君更平脱𫖇气，步稳即到承明庐。

十年在空山，未觉与世殊。
再来抚城郭，始悟非吾庐。
岂不有华屋，旌旗拱王都。
峨冠坐清旦，百吏前走趋。
而我麋鹿姿，砖然若囚拘。
忽看北山岑，突兀当坐隅。
欢言顾之笑，便欲凌崎岖。
似我槿篱间，层峦俨相扶。
瞻不得往，起步空长吁。
少年四方志，顾盼略九区。
衰慵一如此，毕愿终田闾。
拙艰固应尔，岂但悲老夫。

寿阳妆额太矜持，不待宫貂赐口脂。
惜妙风姿令雪妒，定真消息有春知。
试看呵手攀条处，何似成阴着子时。
莫遣王孙三弄绝，早寻疏影对江湄。

春物已如许，放舟出横塘。
扶桡漾渌涨，迨此白日长。
草木有佳色，欣欣弄浮阳。
幽禽静相呼，乘和自翻翔。
春风不着人，浩浩吹我裳。
终年思烦促，于此兴未央。
舍舟得平地，陟彼万仞岗。
明霞堕山西，夜气郁已苍。
岂无从我游，夹道须髯张。
风来得好语，落落随低昂。
幽堂扫禅榻，静对灯烛光。
身轻浴新出，境寂虑欲忘。
虚窗忽含晓，睡起日照梁。
群山发春姿，秀碧澹以芳。
晨光晞薄露，草树滋幽香。
徜徉寻昔游，步屧循长廊。
振衣一长啸，寸目了八荒。
上嗟百世基，竟坐一笑亡。
当时馆娃地，今作选佛场。
乃知诸梦境，遁化岂有常。
飘然咏归欤，此适顷未尝。
重来会有兴，肯使堕渺茫。
旁人挽余言，借问身闲忙。
吾方有公事，子去无相妨。

白露下修竹，当窗作秋声。
冷然拂商弦，客子中夜惊。
振衣一长啸，下濑如飞星。
昔者去草堂，新松荫轩荣。
别来今十年，霜华着青青。
想见溜雨姿，森苍舞蛟鲸。
归与当及健，羁栖亦何营。

天地有肃杀，好生本无伤。
阳施待秋成，相济如宫商。
芸芸共欣荣，众叶薿薿光。
回头失故林，萧条弄微阳。
独有岁寒姿，掀髯尚低昂。
流膏亦归根，晬如养中黄。
大哉一气中，人心自炎凉。
安知晞春露，不异腓草霜。

好山如幽士，胜绝不可攀。
往者天姥梦，长谣愁谪仙。
兹山出平野，秀特无株连。
招提倚云锦，森然见林峦。
幽寻无十里，正处闲忙间。
入门心目静，世累若可捐。
灵泉出土脉，汨汨无流难。
茶神瀹浮乳，方士沉余丹。
我生猿鹤姿，颇有山水缘。
何时共清赏，杖屦穷崖巅。

卞维吴兴镇，杰出众山外。
晴朝自生辉，韫玉见奇态。
新阡表南阳，独据山水会。
青松三万本，已复出蓬艾。
灵泉发道左，天遣资灌溉。
初无一线溜，泛滥欲浮芥。
披榛伫方空，余浸忽可浍。
清逾金沙泓，甘此中泠派。
朝涵卞峰云，暮作霅溪濑。
岂惟供百须，旱岁亦多赖。
殷勤五大夫，随喜奉微盖。
尝闻瑜瑾姿，德与君子配。
兹泉为人出，固是神所介。
当令玉德名，相与流千载。

世间潢潦生蝌斗，闻说西池岁时久。
不应朝满夕已除，秋至先衰等蒲柳。
知公旁观久技痒，聊试他年膏苗手。
泥涂不忍海波臣，畚锸故烦牛马走。
尝闻汝水行地底，出没川原无不有。
溅溅忽作写盘珠，盎盎俄承注床酒。
清涵荇藻更姿媚，明烛须眉见妍丑。
巢莲永无龟曳尾，雨花定有鱼颁首。
使君佳政尽如此，说尹遥知不容口。
何由步屧逐春风，作社慇慇就田叟。

卜居林塘静，禽鱼乐融融。
阳和一披拂，照烂黼绣工。
柔条罥繁枝，幽香来晚风。
谁谓武陵远，临清千树红。
俯仰村郭间，从容圣贤中。
暮见月圆缺，余光入疏栊。
朝乘日车作，坐守四壁空。
遥想赵与江，屈身薄书丛。
正类鹳雀碧，未为覆盆烘。
禄隐寄簪笏，神游在方蓬。
时时望西山，把酒一笑同。
茗碗倾石鼎，山蔬出筠笼。
不妨问中圣，何暇赋恼公。
赵子五车腹，春秋富终童。
居然出其类，俨如黄髪翁。
江子事超旷，町畦漫无封。
但见磊砢姿，温温若春浓。
人生迭相笑，伧父嘲吴侬。
鸱夷与井缾，忧乐殊初终。
且当从所好，迂辔若为容。

春风如醇酒，着物物不知。
能使死瓦色，化为明艳姿。
寒枯出繁秀，巧与节物期。
江梅故幽独，绰约不自持。
居然北枝后，迨此白日迟。
春风日浩荡，醉色回冰肌。
清妍有余态，众芳谢凡卑。
凭虚一回睇，俯仰岁月驰。
所恨培雪根，向来岁寒枝。
差池弄芳晚，坐令颜色移。
颜色故妩媚，幽香无故时。

梓州别驾真雏鳯，赏古探奇坐饥冻。
要窥琼苑蔚蓝天，直上潼江历秦宋。
每逢佳处静盘礴，流出胸中九云梦。
乾坤坱圠本无迹，我独毫端发神用。
戏驱万变寄陶写，轩豁端倪巧抟控。
苍筠擢秀饱冰雪，古干撑空中梁栋。
奇礓那得在山谷，回首何年委坚重。
轮囷偃盖屈金铁，夭矫惊虬起岩洞。
舂江莽苍迷东西，汉南老柳参差垂。
烟中远近见本末，明星已没城乌啼。
平生险怪三峡水，古木巃嵸阴风吹。
石间雷雹殷九地，出入喷薄无穷时。
我身趼足半天下，偃蹇故是山林姿。
南行灊霍北嵩洛，应接不暇空狂痴。
作诗写意如捕景，况有三绝穷天机。
清晨对此恍自失，眼中太白横峨嵋。
请君十袭秘缇革，恐复仙去归无期。

平生嗫嚅口，出语无媚悦。
定非肉食姿，赋分在藜蕨。
侨居得空园，穷陋亦清绝。
分阴岂不惜，饱睡送日月。
芜菁不须种，众草今已茁。
朝来一雨过，青细皆可掇。
东篱有更生，杞狗仅堪捋。
乃知天随生，岂羡五鼎列。
堂萱不吾负，芽甲破春雪。
縻身荐瓢箪，解我忧思结。
荠花虽未繁，着地烂于缬。
惊雷发蒸菌，自可当夏鳖。
马兰亦芳脆，人苋固凡劣。
晴朝当炙背，俯偻事挑抉。
家人各盈襜，汲井手自挈。
满炊太仓陈，侑以冬菹冽。
盘中长阑干，置馈每虚撤。
恨无箨龙苞，此味那得阙。
长谣青青槐，馋液想庭樾。
妻孥覆相诮，男子志勋烈。
君非老浮图，菜本可长啮。
况兹闲草木，岂为刀匕设。
乃翁笑摩腹，万事付一吷。
此中有真趣，勿为儿辈说。

性空本无方，水火不留碍。
阳生至阴中，此理固有在。
初疑水焚槐，忽若镜加艾。
又如大海中，神龙出光怪。
冰姿映烈焰，势恐不两大。
原燎正焮腾，汤沃忽崩败。
涓涓煖泉涌，熠熠寒光碎。
伟哉六合间，恢诡不胜载。
阴风结飞雨，来自九天外。
苍樟出芳液，根节依大块。
初非气相求，又岂天所配。
如何冰炭仇，乃作坎离会。
因知造化机，幻手端可贷。

生非廊庙姿，雅志在林野。
拟作奢摩他，疾至萨芸若。
身心沩山牛，得失塞翁马。
城南寄僧坊，一室谢扫洒。
当时醉吟翁，高谢香山下。
安知衰病夫，亦有如翁者。

青松千岁姿，擢质万仞冈。
霜根初茁秀，气已凌千章。
去天尺五地，雨露先众芳。
晨光为膏沐，鬛鬛倾扶桑。
故应神物护，茂叶成深苍。
尔来向三纪，已作拏云骧。
岂惟蔽牛马，固已中栋梁。
上有参天枝，下有延年肪。
苍荫被草木，皆为芝木香。
众鸟不敢巢，或来孤凤凰。
会当回万牛，一柱来明堂。
却顾冰涧底，岁寒永相望。

簿领青州掾，风姿麹秀才。
长烦拍浮手，持赠合欢杯。
屡舞回风急，传筹白羽催。
深惭偃师氏，端为破愁来。

弘毅年少时，学易一念酷。
研精覃思苦，见理不见欲。
一朝感苍苍，床下产神竹。
弘毅益自信，夜寐目不属。
族长闵其劳，令人付斤㔉。
惜哉凌云姿，一断不复续。
弘毅少安枕，旦气几为梏。
时匠司剪伐，寿命旋见蹙。
神明信可畏，感应亦何速。
至今旁舍笋，不生弘毅屋。
康成书带草，千载登史录。
吾书此段奇，后学宜三复。
弘毅勉岁寒，任道照猗绿。

门外无俗轨，相对惟独鹤。
短翮虽未全，志已翔寥廓。
轩然避鸡群，不受鹰隼搏。
持以比佳士，洁白诚相若。
笔端生云烟，胸中贮丘壑。
怜君青云姿，胡为滞莲幕。
英豪出草莱，阘茸履台阁。
新诗时有寄，妙语洗烦灼。
种学求根源，意匠无斧凿。
自惭非清流，讼牒困酬酢。
好古虽胆大，去恶愧力弱。
君来破吾颜，商榷尽流略。
高轩挂琴剑，景物如宿约。
遥山倚青冥，远水带城郭。
圆荷已浮花，晚笋亦脱箨。
涓涓风露清，湛湛河汉落。
浊醪有妙理，与子随意酌。
万事付傥来，何必问日脚。

休沐不暇懒，趁此郊原晴。
驾言出东门，蹀躞马在坰。
江山恣游眺，颇惬幽人情。
同行有胜侣，豪气如陈登。
妙语倾锦囊，璀璨珠玑盈。
暂释簿领劳，顿觉心迹清。
人生一世中，转徙如邮亭。
爱君绝尘姿，坦坦心地平。
当年功名念，晚节师渊明。
出处岂有心，敢论亏与成。
吾衰百念冷，端如在家僧。
东山本非山，名字空峥嵘。
不见古松色，讵闻山鸟声。
演师独面壁，燕坐朝黄庭。
骨冷唤不回，蚌珠秘龛灯。

东坡谪蛮荒，梦想两天竺。
哦诗寄东山，妙响振林麓。
作祠卫公旁，一杯奠椒浆。
相望柳柳州，追配韩潮阳。
怀人空陨涕，亭榭今荒墟。
溪山不改色，松声契真如。
嗟余麋鹿姿，惯逐渔樵伴。
平生铁石肠，那复置冰炭。
寻山得佳侣，聊遂幽人意。
登临有遐瞩，俯仰观此世。
君为丞相孙，仕作渊明清。
一枰可消忧，五字堪析酲。
人生各有役，诗棋岂妨道。
闭户朝黄庭，习气终一扫。

此君凌云材，节叶贯霜雪。
千林富东南，百种自区别。
前后互萌芽，一一调苦舌。
猫头效{山/畾}嵬，竹箭资琐屑。
世方嗜柔腴，我独甘苦节。
幽姿照匕箸，挺特似英杰。
定非淇园栽，要是首阳蘖。
侯门厌珍烹，鼎俎杂葵蕨。
安能知正味，但欲取客悦。
何当荐君槃，茹香资激烈。
欲雪会稽耻，志气在𫗦歠。
甲卒五千人，犹能霸吴越。

君才固英奇，志在行天讨。
胡为尚兀兀，疲马踏长道。
论兵当节制，摧敌如振槁。
不数圯上翁，顾笑渭滨老。
凛然击搏手，试用岂不早。
他年梁栋姿，涵养已合抱。

我观二大士，超悟非适今。
过去与未来，一一现此心。
缅怀清献公，兹地旧所临。
余爱存甘棠，过者犹敛襟。
平生辨才老，般若缘契深。
图像俨如昔，遗迹了可寻。
坐使茨棘场，化为薝卜林。
法嗣传衣灯，膏肓存砭箴。
圆颅拥败褐，华髪欹半簪。
相对了无言，清标映孤岑。
丹青久剥落，感叹成微吟。
了知身外身，不坐乔木阴。
真形换缃素，妙句劖青琳。
与子成三贤，清风迥萧森。
凛然龙象姿，不受鼯鼠侵。
从兹香火社，永为人天钦。

会稽富竹萌，穷腊鞭已抽。
我家南山南，不羡万户侯。
暮春杜鹃啼，茁茁蓬麻稠。
冒土出羊角，穿篱露猫头。
紫蕨性阴冷，荻芽体轻浮。
爱此凌云姿，不与凡卉俦。
胜韵贵苦腴，儿童悦甘柔。
爽口聊一快，弱胃敢怨尤。
朅来海南邦，腥咸厌蛮羞。
桃枝但丛生，涩勒蔽道周。
遥看貌或似，美恶如薫莸。
安能助盘餐，呕呕但棘喉。
唯有槟榔心，羮臛或暗投。
乡味不可忘，坐想空涎流。
人生各有适，勿语王子猷。

先生活计未全贫，一径筼筜碧玉新。
野趣近依陶令宅，幽姿深隔庾公尘。
独余世外冰霜操，不逐人间草木春。
吏隐何妨成小筑，风流重见竹林人。

香超薝卜断知闻，穷腊开花处处村。
应笑多姿桃杏俗，更嫌贪睡海棠昏。

窈窕并姿态，娇羞弄软柔。
无情弦里取，魂魄土中收。
笄冠联铅汞，灵光射斗牛。
少阳阴与类，无使老春秋。

西风萧飒百草黄，南斋白菊占秋芳。
主人好事不专飨，撷送客馆分幽香。
幽香清艳两难得，冰雪肌肤龙麝裛。
悄然坐我蘂珠宫，玉斧瑶姬皆旧识。
仙家蓻菊名日精，我今号尔为月英。
月中风露秋夕好，感此仙种来曾城。
凭君传与金天令，月与霜姿驻清景。
重阳好伴白衣来，五柳先生忆三迳。

吴儿雅多姿，不肯藏白地。
因君更增情，吹雨作春泪。
三年师命留，千日中山醉。
一闻高唐赋，令我有仙意。

平生麋鹿姿，不意华屋居。
一为轩裳撄，所得非所如。
弱迹踵诸彦，清班直周庐。
蓬山切星辰，牙籖明绮疏。
散帙喜所得，怀铅愧中虚。
暝归复奚营，一饱不愿余。
宁甘四立壁，懒作三献书。
高槐障熇烦，清阴落庭除。
幽卧遂终日，兹谋定非疏。
娟娟新月流，翳翳归云舒。
怀人发浩叹，屏营以踟蹰。
愿言果归志，春波涨隋渠。

畴昔追随翰墨场，功名今日愧刘郎。
英姿合上凌烟阁，巧谮曾遭偃月堂。
双桨又乘清夜去，一尊聊发少年狂。
归来却共灯花语，骑省看成满镜霜。

西山蕴灵异，九曲面崚嶒。
泉石漱鸣玊，松萝挂古藤。
势雄掀宇宙，地大压丘陵。
日永清阴覆，朝来爽气澄。
幽寻嘉赏致，结客避歊蒸。
散髪喧畦畛，支颐倦蹑登。
武陵百虑释，丹列远思凝。
度樾追遐景，煎茶忆若冰。
土芝青削玉，琬液绿如渑。
霜气连苍昊，冰威铄钝蝇。
心酣醒复醉，意适寝还兴。
蜗角徒争触，蜂腰谩逞能。
缨尘心自濯，松韵响无明。
自廓倚天剑，愁无繋日绳。
舒怀高达士，得趣鄙山僧。
云态几相挽，禽音似许譍。
岚姿浑欲滴，秋色渐相矜。
籧笛凉余思，衾禂乐未曾。
虚闲消毒螫，放旷屏牵仍。
高兴无时尽，何辞兴再乘。

纷纷物态逞，桧独不自奇。
雨露长鹤骨，风霜痩龙皮。
要经摧暴力，岂顾合抱迟。
虽无艾纳香，不着寄生枝。
结根已千丈，凛凛谁寒之。
其下羽客居，同睨岁月移。
君行叩玄关，岂但息马疲。
高材笑小草，异质怜孤姿。
思古而嗟今，皇皇不磷缁。
微言怨不乱，似为贱子施。

昔惭芸阁姿，斥守蒲城市。
五占天鸡星，未抆逐臣泪。
归闻长乐钟，疲马思一试。
挈挈今又东，敝邑临无地。
人生缚微官，大似侏儒戏。
升沉各几时，怨欣两当置。

益昌刬移文，道州拙催科。
我愚象二子，将奈分宁何。
吾君放勋姿，于今万邦和。
县令但拱手，排衙鼓鸣鼍。
故人怒挽船，劝勿凌江波。
君其谢故人，我亦聊弦歌。

黝奴生长西南夷，朅来中国蒙公知。
提携十年行万里，宠爱肯为新人移。
但愿结髪为玄妻，不愿能歌名雪儿。
夜寒僮仆尽僵缩，我独妩媚呈余姿。
只惭家世不可考，辩舌推源烦惠施。
苦言泸水异京水，生女那复白如脂。
或疑乌几定乃祖，又言黑貂为姆师。
托身似与青女约，荐枕常须黄你随。
长伸两脚得安卧，莫作杜老怜腰支。
他年老朽幸勿弃，从来弱质不自持。
贤哉翁诗善名我，不须更换昆仑诗。

故人有令子，高义摩云天。
邂逅亦未久，航湖背临川。
谓我老世故，数数求言诠。
岂知愚暗姿，一生忧患纒。
读书千万言，不若摩兜鞬。
愿子善自爱，无忘说车篇。

春风桃李花，结实老人候。
桃李初不言，人迹自奔走。
恭惟大雅姿，笃实谢雕镂。
使之立本朝，一世可仁寿。

金蜀自昔称遐封，师帅敢是流尝泽通。
严宸轸虑文轨同，绣荣遣宣仁风。
思皇储精动上穹，炎正重开神降嵩。
天姿有道和气融，许国纯诚嘉且忠。
暂借经纶粉省中，輶轩一动竦疲癃。
诏书诞布恩庞洪，穷谷濒川靡不蒙。
取予转输公帑充，敛匪加民用度丰。
乐育菁莪泮水宫，青衿咸仰百川东。
钦哉美意奉渊衷，多取平反囹圄空。
名利全归干制功，良法通商来往憧。
叠组重龟问望隆，诵有舆人谣有童。
但闻载途祝我公，遐龄实惠俱无穷。

碧落仙家琼树枝，传芳何处庆云低。
人间凤历将移朔，天上瑶光欲转西。
丹穴巢空骞瑞翼，渥漥波涨奋霜蹄。
堂堂风骨端如岳，凛凛神姿秀入奎。
紫殿文章惊独步，黄金名字最先题。
袖将月窟三春桂，踏尽云头万级梯。
北阙一麾新出守，南州五马总骄嘶。
铃斋玉麈清谈笑，晏馆金花贴鼓鼙。
诗焰迸腾昏日月，酒觞沉困吸虹蜺。
未能度岭寻真去，直欲枯潭觅剑携。
千里暂烦倾皂盖，九重终看步沙堤。
吏情何以为公颂，祇赋嵩高与寿齐。

群阴剥尽阳方回，石麟应期天上来。
尽锺粹美入骨骨，余妍散向江头梅。
梅花冷艳排风雪，相映姿韵俱琼瑰。
会将风味归鼎鼐，均调正属经纶才。
令辰祝颂喧瑶席，共把梅花寿千百。
愿公长与此花枝，岁岁相逢无纪极。

汉城欲回春，梅柳诧先受。
江北迎两轓，江南试春酒。
得州古云乐，渠阁大如斗。
要将岁寒姿，一笑阅好丑。

长松倚青壁，千岁身不老。
下顾蓬艾姿，生意何草草。
愿言雨露甘，余润及枯槁。
耿耿心自怜，得荫苦不早。

公来临我邦，天意若见私。
从容坐席间，风化已四驰。
民曰吾二天，士曰得我师。
庶几少淹留，子弟公教之。
如何如不顾，公岂要我思。
不见溪上山，旦暮发妍姿。
及兹有行色，风日含凄悲。
公亦何负渠，欠渠百篇诗。

明妃辞汉出宫门，丰容靓饰朝至尊。
至尊左右皆动色，明妃欲语咽复吞。
三千蛾眉塞天阍，帝独不识王昭君。
顾影徘徊复良久，尚冀君王一回首。
当时自倚绝世姿，不将赂结毛延寿。
可怜朱网画香车，却来远嫁呼韩邪。
不如归州旧村女，三幅罗裙两髻了。
陌上花开大堤暖，细雨春风归缓缓。
宁从禁籞落胡沙，长路漫漫碧云断。
忽看汉月照毡裘，泪湿弹丝锦臂韝。
龙眠会作无声句，写得当时一段愁。

天狼窥太清，戎马断行路。
一别常万里，寄书何由数。
识君英妙时，亹亹见佳处。
当年松柏姿，已有庙廊具。
比常览新作，险绝闻奇句。
探珠沧海底，秀色不受污。
笔端百斛鼎，胸中九经库。
高文动场屋，仍传渭上赋。
岂但凌三都，自使强敌怖。
邹郎挺忠烈，英英起门户。
同游气概中，风云生指頋。
独念蓬室士，无因陪杖屦。
相望隔章水，欲往不敢渡。
拏舟弄明月，正恐蛟龙怒。

驱车越荆吴，辙迹走欲半。
是时亲戚多，烜赫践华贯。
中有衣绣人，持斧下霄汉。
利权炙可热，冷语冰未泮。
徒乘朱班轮，呵殿吓闾闬。
如傩带面具，应遭鬼笑玩。
而况新失职，谁肯听呼唤。
坐令公困穷，旅突几不爨。
蔚然鸾鳯姿，胡为杂鹅鹳。
我实憎此曹，期君游汗漫。

扶桑日出天开关，江南太守初赐环。
鸳行旧班三尺脚，踏他龙尾回天颜。
是日奏对惊众目，措国不动安如山。
为郎画省非常调，民曹金谷徒烦要。
江淮久郁鸾凤姿，一飞宜上青云表。
政使垂绅坐庙堂，南北封疆谈笑了。
君不见河南魏弱翁，治行声闻九天上，汉室中兴拜丞相。

雪里花开冰未拆，如见瑶姬侍君侧。
瑶姬国艳欲倾人，嫣然一笑颊齿白。
疏影横斜语最奇，桃李凡姿无此格。
瀛上休观倒晕眉，且看娇黄涂半额。

大厦久撞坏，撑拄非一支。
安得好柱石，壮丽如昔时。
向来荣盛处，草木今纷蕤。
群材未尽出，去若马脱羁。
岂期朝无人，过之辄欲私。
骨相不媚妩，因归结茅茨。
忽逢高轩过，飘然鸾凤姿。
宜在帝左右，珥笔班龙墀。
少年历清贯，高名谁不知。
胡为至下邑，抚俗问民疵。
题诗满岩谷，妙处有余师。

春入梅花村，蜡妆林影繁。
香肌冒寒立，此意为谁存。
宫额半涂黄，要为出俗韵。
不露冰雪姿，风流真素蕴。

夜雨涨溪碧，天明望归舟。
飞帆出木杪，浩荡兀中流。
洪崖仙人姿，谓落沧海游。
兴尽却回棹，待此霖潦收。
抱琴出竹迎，倒披翠云裘。
风涛正可久，烟波生暮愁。

雨罢新花明晓日，竹阴琐碎错黄金。
墙头过尽双飞蝶，叶底巧啼何处禽。
玉女洗妆匀浅淡，老龙脱箨著青深。
柔姿敢并高标立，直节时容粉面侵。
爱客分明莫来折，坐舆径造不妨寻。
桃花落后春事已，唯有清风满竹林。

百花狼藉点青苔，始见酴醿烂漫开。
虢国朝天嫌粉污，唐昌夜月恐仙来。
寒梅胜韵聊堪友，秾李凡姿讵敢陪。
便欲乘风凌倒影，醉寻香径上瑶台。

林下无人亦自芳，幽姿闲澹若深藏。
与君坐上添幽客，胜𦶟金炉百和香。

龙章鳯姿世不乏，束手无奈于此思。
丹青王会何须尔，颈血淋漓送藁街。

溪路模糊半山雪，暗淡寒梅一枝月。
醉眸无处认冰姿，两袖香风更愁绝。

风烟幻出元晖画，林壑天然硕父诗。
只似无心云出岫，轮囷萧索更多姿。

易照水姿容，非复我登楼。

檐牙啄林杪，华殿浮青红。
天风吹泬寥，万籁酣笙镛。
木犀已着花，濯濯秋雨中。
赪姿出素面，一洗丹粉空。
幽香袭巾袂，冷艳栖房栊。
迫此芳岁残，一笑谁当供。
群仙立通明，矫矫骖鸾龙。
相随归阆苑，遗恨寄西风。

山寒蔼瞑姿，枫老带涨痕。
兰摧桂亦折，往往归其根。
万籁各收声，一气中自存。
鼻斤无可斵，尻驾不复奔。
孤光照独夜，月落低金盆。

层梯倚天碧，细路连草莽。
萧萧苍松门，税此林下鞅。
轮囷老树姿，偃蹇怪石状。
中有莲花台，迥出诸天上。
空堂卧钟鼓，古佛暗龙象。
飞泉漱石除，夜半发清响。
云低雪浮浮，柳动春盎盎。
超摇万里眼，更欲铲叠嶂。

岩姿露天巧，地胜延隙光。
鲸怒四海鬬，蜗跧一身藏。
逃空真乐见，憩寂幽梦长。
灯暗不复续，卧看月侵床。

烟云吐长崖，风雨暗古县。
竹舆赪两肩，弛担息微倦。
茗饮初一尝，老父有芹献。
幽姿绝媚妩，著齿得瞑眩。
昏昏嗜睡翁，唤起风洒面。
亦有不平心，尽从毛孔散。

三湘陌上逐臣归，万石亭中送客时。
拄杖披榛行莽苍，汲泉磨藓看魁奇。
天倾五色遗娲补，谷变千年出岘碑。
何似溪边小桃李，向人膏面出风姿。

一邱破天巧，万壑回春姿。
使君载酒地，不着鼓吹随。
翛然一幅巾，自与幽人期。
水浅欲平杯，风细不满旗。
疏疏残雨里，独理钓鱼丝。

冰姿更立冰谿上，雪艳仍开雪径中。
白地迷藏不知处，云何鼻观已先通。

六幕低垂晓鉴寒，帘旌风动皱翔鸾。
仙姿妆早呵纤指，远黛遥分胜笔端。

钿筝百宝间生辉，玉柱成行雁自飞。
对酒仙姿时一按，十三弦上迸珠玑。

仙姿婉娈玉肌肤，娇惯心情每自娱。
不向园畦寻鬬草，定邀朋友戏投壷。

杏褪残花点碧轻，融怡天气雨初晴。
仙姿鬭草春园里，时听妖娆笑语声。

云母屏山翡翠帘，绣衣围住百花帘。
晨光旋透轻烟合，宝帐兰姿起未忺。

玉宇沉沉瑞雾开，香风未断鹤徘徊。
奇姿会与青田别，定是仙人次第来。

清晓觚棱拂彩霓，仙禽告瑞忽来仪。
飘飘元是三山侣，两两还呈千岁姿。
似拟碧鸾栖宝阁，岂同赤雁集天池。
徘徊嘹唳当丹阙，故使憧憧庶俗知。

裁纨作团扇，纤纤如白玉。
歳寒不改姿，持用可郎目。

裕陵神谟与天通，昆仑以西俱凿空。
渥洼初来九夷服，尽得大宛三象龙。
于阗凤脑世未识，但见蹴踏长秋风。
鬼章锦膊惊绝代，更看吐蕃狮子骢。
胡儿肮脏双眼碧，锦韀错落青丝笼。
最后一匹号雄健，见自往来天仗中。
羽林骑士铁挝肃，鸣珂蹀躞缨垂红。
诸番入贡御闲溢，君王昼坐蓬莱宫。
为临玉陛阅神骏，诏写真形谁最工。
龙眠妙伎非俗画，不数当年老曹霸。
三骢岂是拳毛䯄，俶傥权奇颇闲暇。
𥬞云之姿迣万里，太一来贶天马下。
内人传看十二蹄，一笑微生咫尺威。
自从鼎湖弓剑坠，龙媒上天久不归。
只今空对画图泣，忍听鸟呼金粟堆。

悠悠倦徂征，忽忽厌羁旅。
出门复风埃，况乃迫繁暑。
兹游惬初心，突兀见精宇。
高人昔所庐，树木亦奇古。
微风入冠裳，林影散廊庑。
僧窗静无尘，灯火照眉宇。
阅此坦腹姿，须髪稀可数。
乐死固不虚，颜色如处女。
平池渺清深，淅沥过新雨。
谁言临池工，至技本天与。
鹅群久已空，团扇复何许。
兴尽且当归，夜半月方吐。

不见苏州五字诗，韦郎有句解人颐。
长镵白柄林间事，折角乌巾世外姿。
失马未应无后福，亡羊政恐坐多岐。
人生一笑真难事，白发逢君苦恨迟。

昔闻徐卿有二子，今喜卫家称一儿。
只有九方真具眼，固应知是渥洼姿。

豫章有奇气，铿然两青萍。
埋光久未识，神焰凌太清。
二子廊庙姿，肯负丘壑情。
会当束冠裳，未可终岩坰。

翩翩佳公子，逸气凌青云。
戏写苍石姿，遂逼仇池真。
平生三昧手，举世谁与伦。
清诗为披拂，警语良亦神。
一朝入双眼，二妙俱可人。

春风始用事，天意有反复。
坐令冰雪姿，吹作锦绣谷。
粲粲玄都花，依依照人目。
花气欲薫人，醉眼眩红绿。
想当瓮头春，颇为客频漉。
慎勿遣红雨，零乱飞满屋。

江头雪屋知谁家，雪中冷艶空争华。
不知何郎闭东阁，坐看江梅初着花。
谷底春回犹未透，天寒袖薄姿微瘦。
黄昏有月谁复知，举世无花出君右。
人生一月几胡卢，枝犹在手霜满须。
湖边孤坐不饮酒，西湖处士空清臞。
知君不学崔斯立，幅巾漫对枯松株。
铁心虽冷白自胜，金缕醉歌欢岂无。
明朝花在有新句，诗成阿买还当书。

彼美青楼倡，颜色岂不好。
春风桃李花，过雨堪一扫。
粲粲星冠女，云宫在三岛。
雾帔卷黄罗，披风出云表。
焚香礼夜坛，香雾生杳渺。
恨无脂粉颜，千金聘袅袅。
刘郎竟不来，含嚬弄清晓。
谁怜傲霜枝，照眼自明了。
永怀蕊宫姿，微黄淡飞标。
清蟾耿寒枝，与月自相恼。
真赏久未逢，残英惜空老。

往忆乌衣郎，北走彭门道。
六年隔音容，万事挂怀抱。
相思枉停云，尺纸开小草。
为言清夜梦，莞尔同一笑。
黄楼渺天末，路远何由到。
我亦仰屋梁，恍若落月照。
神交见颜色，此理固良妙。
抚事思少年，相期在嵩少。
是时海内安，王师未征讨。
尚有丘壑姿，可寄沮溺傲。
一从胡鶵骄，斯民困征调。
一死抗贼徒，奇祸发词藻。
造物苦见憎，与俗坐殊好。
微躯此栖迟，长夜悲静悄。
苍狗变浮云，世事那可料。
伤心埋白玉，急景转飞鸟。
幸此好事人，遗编为倾倒。
老眼倏巳明，权门益慵扫。

故人远客天一涯，寄我万里风前枝。
方壶含澌不受污，可着玉树瑶林姿。
孤芳妙质不可说，天香肯复须人知。
老人不作世间梦，但见玉友如儿时。
急张青灯当明月，要看疏影横屏帏。
花寒不睡斗欲落，笑语似与人追随。
持杯未怪此宵乐，论情忍负平生期。
回头却忆青山道，处处相逢花不老。
短篱飞雪山更寒，古木啼乌月催晓。
清魂屡往途路遥，故人久别相知少。
只今如此邂逅何，莫厌诗成苦相恼。

金枢坏残月，旸谷宾朝曦。
九日浴沧海，一日腾上枝。
上枝邈何许，但隐山半规。
须臾挂铜钲，飞上天一涯。
光景被草木，晔晔含幽姿。
微暾入圆吭，飞鸣各嘤咿。
物意自欣悦，人情伤岁时。
卷我东窗帘，群山抺修眉。
炙背翻故书，搜肠出新诗。
俟河几时清，种豆落为萁。
人生行乐耳，富贵终何为。
丈夫风云会，事业肩皋夔。
时哉不我与，浩歌君勿疑。
纫兰可为佩，制荷可为衣。
驾以白玉虬，骖以苍精螭。
翩翩八荒外，渺渺天风吹。
世俗付一笑，造化真小儿。

春风吹云不成雨，暖日将春到花坞。
知君不羡鹤林神，但将诗作催花鼓。
饕风虐雨一扫空，国艶天香为君吐。
金刀盟在不敢寒，急走送君花满盘。
何郎要将汤饼试，不放枝头朝露干。
樽虽有酒莫谩把，客未可人谁共看。
想当风暖月更白，流苏帐挂香团栾。
应笑老翁门寂寂，咫尺谁来草玄宅。
暗香和月与谁同，芳条委地无人摘。
春与幽姿似少情，雨打风翻漫狼藉。

爱酒知有癖，耽书久成痴。
官曹足余暇，幽策约屡枝。
但恐蒹葭陋，缪倚琼玉姿。
况无弹丸手，突过黄初诗。

我昔在田间，秋霖伤岁熟。
常忧床床雨，夜下东屯屋。
饭牛起晨耕，短蓑聊栉沐。
违湿因五迁，劳形真仆仆。
坐歌南山粲，那惜清夜促。
平生小冯君，秀齿粲冰玉。
生余华屋姿，岂识霑濡辱。
谁知折角巾，肯念滹沱轴。
会将秋雨谣，写入朱弦曲。
知君有过秦，妙画行见录。
衮衣坐法宫，当宁调玉烛。
吾庐虽独破，受冻死亦足。

长蛇封豕矜雄姿，弄兵三世窥皇羲。
自从胡骑入中土，侥幸岁月寛诛夷。
锦纒红帕五十载，肯输赤豹兼黄罴。
宪皇神算本天授，指顾不劳戈一挥。
元和上相拜元帅，黄金铸印手自持。
三军踏雪砍墉入，夜摩贼垒朝搴旗。
侍中西平老将种，属鞬拜舞行相随。
绯衣小儿却健武，未怕贼首如虎貔。
功垂竹帛不可掩，名在万古谁能訾。
行军司马号大手，苍珉承诏镵瑰词。
平生直笔有公议，从人乞米知羞为。
狗功须赖发纵者，尽勒殊勋归鼎司。
宫中小女强解事，敛祍雪涕垂丰颐。
𫄨章绘句随断裂，厖恩下沛惊淋漓。
空余大雅配吉甫，春秋庙享存歌诗。
当时左右无諌者，应惭鸣佩趋龙墀。
襄阳太守独何事，殷勤自刻平吴碑。
将军更勒燕然石，蛮风瘴雨侵蟠螭。
张功耀武示万世，二子无乃为已私。
晋公纯德古未有，彊藩悍将亲平治。
群奸闻风胆为落，自奋老拳擒宛脾。
都人尚想白羽扇，野蔓已理黄绢词。
唐家晚岁事如此，谁令举世跻纯煕。
君不见郑公之死肉未冷，停婚碎石恩还追。
文皇英明犹复尔，功臣谁肯躬胼胝。
玉谿慷慨书万本，要识元老为邦基。

草木有盛德，俗眼未易观。
幽姿不可见，微香在林间。
植我东篱菊，艺此九畹兰。
芳意似有知，为君笑朱栏。

佳木寄深坞，自与春有期。
幽姿谁复省，轩轩颇矜持。
真赏倘已逢，清香袭人衣。
士为知己死，此语良不欺。

林下幽姿恼杀人，书来分我月黄昏。
杜陵老子堪怜许，枉乞桃栽一百根。

重廊阴阴与天隔，下有井泉余百尺。
乍垂修绠已复寒，深注花甆不胜白。
山城夏旱百井眢，盥濯从谁问涓滴。
暮年来此看老黥，日倚银床卷深碧。
炎官火伞空自张，玉川清风已生腋。
翰林醉熟呼不醒，宫中谁赋花娉婷。
中人传诏玉起立，井花吹面诗还成。
诗成白雪真同调，咫尺回姿妃子笑。
此郎自是醉谪仙，肯作官家诗待诏。
北窗老子贪昼眠，蓬头突鬓良可怜。
但将饱睡答长健，安得新诗追昔年。
我生无誉亦无毁，老去功名薄如纸。
日向山堂洗睡容，空费君家一壶水。

平生郑康成，不种花婵娟。
但闻书带草，罗生满堂前。
佳菊苦解事，殷勤为公妍。
红油护霜日，一笑真嫣然。
秋风转寒枝，束素争回旋。
团栾立芳砌，皎若璧月圆。
使君颇牧手，年来出临边。
燕衎自折冲，宾从时招延。
苦爱白玉姿，临风嗅芳鲜。
扬州东阁梅，自此复谁怜。
安得白云词，写入朱丝弦。
渊明眼独醒，载酒知谁先。
骚人茹精蘂，世尘聊自蠲。
幽姿倏已空，二士穷益坚。
人生五马贵，行乐须何年。
绝胜杜陵老，江花恼成颠。
才名与富贵，似公真两全。
新诗如脱弹，一出万口传。
锋车行复来，琬琰殊未镌。
且当对香雪，燕寝凝沉笺。

平生郑康成，不种花婵娟。
但闻书带草，罗生满堂前。
佳菊苦解事，殷勤为公妍。
红油护霜日，一笑真嫣然。
秋风转寒枝，束素争回旋。
团栾立芳砌，皎若璧月圆。
使君颇牧手，年来出临边。
燕衎自折冲，宾从时招延。
苦爱白玉姿，临风嗅芳鲜。
扬州东阁梅，自此复谁怜。
安得白云词，写入朱丝弦。
渊明眼独醒，载酒知谁先。
骚人茹精蘂，世尘聊自蠲。
幽姿倏已空，二士穷益坚。
人生五马贵，行乐须何年。
绝胜杜陵老，江花恼成颠。
才名与富贵，似公真两全。
新诗如脱弹，一出万口传。
锋车行复来，琬琰殊未镌。
且当对香雪，燕寝凝沉笺。

黄郎本天才，骥足尚少屈。
平生嗜烟霞，投老成痼疾。
乞食方叩门，携幼未入室。
何为作斯游，瘦马醉自兀。
朝饥乃见驱，妙思何由逸。
诵君思归吟，感我羁旅日。
道涂颇风埃，岁月苦飘忽。
尚须营一饱，不愁屈两膝。
可怜蓬阁姿，未珥螭头笔。
丞哉苦风流，威令寛且栗。
悬知千里驹，肯为牢之出。
胡为倚寒窗，清梦恍若失。
但愁一线红，又过白驹隙。
妇眉谁与画，旅髪归亦栉。
咿嘤儿女欢，余事听造物。

人生殊用舍，初不系失得。
念君垂天鹏，未作六月息。
佳人绝代姿，蛾眉本倾国。
人皆倚市门，孰乃有国色。
风云倘复遇，富贵或见逼。
一朝得天骥，遂可空冀北。
况今登俊良，百吏归黜陟。
洗眼看横飞，故山勿轻忆。

忆昔元会日，汉家全盛时。
奉随观国宾，得见汉官仪。
中郎授国玺，属国朝远夷。
万邦瞻咫尺，龙姿喜元知。
皇天厌久治，夜见蚩尤旗。
微生脱九死，饮此除夜卮。
河阳狩未还，蝼蚁何足悲。

江上连朝暗飞雪，花信风迟寒凛冽。
东阁观梅殊未妍，扬州何逊心应折。
何郎思苦花欲开，羯鼓不倩天公催。
诗翁自是催花手，能挽春从天际来。
帐下玉人羞起晚，弄粉含姿半骄蹇。
应怜冶叶与倡条，有意凌寒入芳苑。
君诗好更谁与论，会令寒谷生春温。
冰姿一笑忽满眼，谁道鹤林花有神。

江上连朝暗飞雪，花信风迟寒凛冽。
东阁观梅殊未妍，扬州何逊心应折。
何郎思苦花欲开，羯鼓不倩天公催。
诗翁自是催花手，能挽春从天际来。
帐下玉人羞起晚，弄粉含姿半骄蹇。
应怜冶叶与倡条，有意凌寒入芳苑。
君诗好更谁与论，会令寒谷生春温。
冰姿一笑忽满眼，谁道鹤林花有神。

人间妙伎古亦有，画虎从来易成狗。
何人为作老於菟，鼎死百年无此手。
想当运笔亦有神，睥睨知谁看回肘。
便恐阴崖风雨来，何止草中狐兔走。
易生惊猿羞挂枝，周昉稺犬空复肥。
画中生意似可喜，此虎一出无余姿。
迩来丧乱书厄苦，唯有君家此画古。
妖狐一丘渠自安，狡兔三窟无人取。
建章宫殿空咸阳，猛士知谁守疆土。
藜藿不采虎在山，安得有臣如此虎。

范公古遗直，富贵不自娱。
平生一布衾，岁晚眠粗疏。
至今镵新铭，尚得司马书。
此老抱刚节，岂与公孙俱。
乃知枯槁士，白单良复须。
衰年忍风露，蹭蹬来东吴。
感君借余温，此意知何如。
青毡寄幽梦，蕙帐羞吾庐。
得此林下具，烂锦不愿余。
况乃粲佳句，薄袖翻明珠。
恨我无苍珉，为君载龟趺。
愿与冰雪姿，卧起同卷舒。
荆土作翠被，此俑无乃愚。
问言拥六尺，岂不贤一襦。

幽芳念初分，厚地冻始裂。
耐寒怜孤根，忍苦度尺雪。
谁持万金良，起死医寸蘖。
伶俜初回姿，荏苒似看叶。
灌木犹未成，已与凡草别。
平生冰玉交，胜韵颇奇绝。
微风折轻黄，香雾湿寒月。
棐几著冰壶，余芬散清樾。
只今满眼花，想像疑可折。
感君分似意，老味倍欣悦。
添我小窗春，芳意未衰歇。
盛德不可忘，封殖宁敢阙。

平明跨羸骖，遥遵石头路。
循山一谿横，隔水得幽处。
树疑虬龙骧，石作苍虎踞。
云庵有遗屋，突兀在烟树。
方壶岂不佳，弱水无船渡。
空余恼幽香，梅花满春屿。
心知姑射仙，兹焉饮风露。
水自平湖分，香从一山度。
风姿不自持，照影各矜顾。
安得从之游，徘徊著双屦。

门前冠佩眼中稀，家在西湖水绕扉。
每对鳯姿羞羽翼，更因鱼目得珠玑。
身闲聊伴苍官语，诗瘦空惭笨伯肥。
别后清言应亹亹，不知谈麈为谁挥。

西湖八九月，秋叶日夜凋。
两山各峥嵘，气与秋争高。
天亦念幽绝，芬芳托孤标。
要令列仙臞，一洗桃李骄。
往往遣暗香，时时入高飇。
绿叶未改色，微黄澹烟梢。
可爱不可名，模写徒自劳。
向来蜡梅花，相去无丝毫。
但恨此花迟，不借春雨膏。
尚可配精蘂，傲霜分两豪。
金钱不知数，狼藉蒙讥嘲。
可怜贵人家，渍蜜纷煎熬。
坐令林下姿，半入金猊焦。
闺房漫脂泽，此恨何由消。

夜梦乘轻舟，挂席浮天池。
天池亦何有，涛澜靡津涯。
中有三神山，楼观何巍巍。
晶荧白玉阙，彩错黄金旗。
紫皇遣天风，下吹仙人衣。
仙人不知名，人言是安期。
我欲就与语，弱水隔渺弥。
鼓枻方少前，风动辄去之。
仙人不得见，遥睇忍言归。
愿言哀劬劳，举手援尘姿。
探囊得灵丹，往往分刀圭。
使我生羽翼，桑榆增暮辉。

王春雪三尺，人日雨一犁。
五种虽未入，二麦颇亦宜。
人情岂不悦，天意似可期。
官居著穷巷，睡味无人知。
起焚石鼎烟，烂读离骚词。
看云生屋角，听雨鸣空墀。
绿水添清瑶，孤芳悦华姿。
万物有佳趣，吾生日已衰。
贪痴速奇祸，安分伤寒饥。
乘除理已定，智巧那得移。
不如酌我酒，此事姑置之。

青春苦难挽，白日良易斜。
花飞尚满砌，柳密惊藏鸦。
寒窗忽当日，山崦知谁家。
红榴笑疏林，始著三两花。
繁阴护朱阁，芳姿夺明霞。
颇忆少年日，千金醉繁华。
当时石榴裙，六幅围绛纱。
美人隔秋水，相望天一涯。
想像系楚腰，依稀似丹葩。
对花谁与论，搔首空叹嗟。

蓬莱殿角薰风凉，法宫无事垂衣裳。
人间乐奏万斯曲，枝上日转咸池桑。
天皇初开紫府燕，御前催赐黄金觞。
谁乘风云依日月，臣有力牧君轩黄。
望云仰见天不远，簪花莫厌鬓如霜。
五风十雨自中国，语从重译传名王。
年年五月熟荔子，又见北使朝连昌。
圣君当宁占宝历，太史执笔书殊祥。
云间双阙日五色，下被四表同尧光。
风姿矫矫华省郎，珩璜结佩鸣水苍。
但将两耳听韶濩，付与孺子歌沧浪。
传杯遥想水殿冷，画鼓咽咽清昼长。

造化出尤物，余芳若为容。
遥知补陀山，天香落岩风。
题评付大手，妙质烦天公。
捧心陋嫫母，彼美唯孟庸。
但恐两无情，一笑花遂空。
赖此绝世姿，堕君幽句中。
相识苦恨晚，著语今复仝。
愿偕九畹兰，结根永相从。
可怜金钱花，亦荐白玉锺。
勿遣倡条滋，乱我风露丛。

忆昔在江国，屡醉酴醿春。
平生看花眼，老暗京洛尘。
王城一见之，玉颜犹可珍。
但恐花见怜，憔悴非昔人。
是事姑且置，饮我樽中醇。
幽姿不可名，清芬难具陈。
谁登玉宸殿，与梅差等伦。
山矾岂其弟，月姊当与亲。
颇笑凡质陋，始喜国色新。
此论那可废，此冤聊可伸。

天上登云寺，人间白拒霜。
山僧方宴坐，魔女不施妆。
玉色宁非韵，冰姿不受香。
须当和月看，夜宿赞公房。

木犀韵胜无人画，合在诗翁阿堵中。
已写幽姿入新句，莫将遗恨怨秋风。

徐侯顿朱墨，岂复知花时。
美人忽含笑，临镜窥涟漪。
朝来摩两眼，喜作云雾披。
须烦春草句，咏此玉雪枝。
小窗惜无人，共赏林下姿。
毛褚二三子，亦足相遨嬉。

人生丘壑意，往往老未决。
煌煌金朱人，何尝树风烈。
转战作蛮触，肝胆殊楚越。
晚为林下游，如热就炎暍。
不知谁尔嗔，自欲作此孽。
诸郎名坐曹，十日忽已浃。
竹舆走骎骎，山溜随活活。
青山不相违，相见两欣悦。
共赋临清流，班荆坐林樾。
谁持步兵酒，相救文园渇。
风啸苏门登，衣飘御风列。
问酒挂百金，登高扶九节。
况乃落星岩，似与世人别。
尚想儋州翁，清诗散飞屑。
遗迹倘可寻，斯游未宜辍。
伟哉二三子，风姿各磊落。
应怜老病足，无用饱刍秣。
那得嘶北风，长歌唾壶缺。
眼看磊落士，抗论自超拔。
各鸣白玉珂，共上黄金阙。
笑我不出门，与世无乃拙。
长须夜光持，清澹两奇绝。
咀味久益寒，牙类贮冰雪。
谁当笑我起，着鞭追往辙。
同乘一叶舟，共载西湖月。

晓来丰隆车，屡却羲和辙。
雪意满江天，云山绕宫阙。
冰花剪欲坠，乱絮飞复歇。
娉娉腊前梅，天寒亦高洁。
羞随小桃枝，献岁取俗悦。
应留玉树姿，相伴寒江雪。
含情若有待，此意何由说。
安得孤山图，画此两奇绝。

忆昔司酒毋，濒湖赋官屋。
颇如贺知章，上疏得湖曲。
诗虽竟坐穷，天亦稍从欲。
三年看飞雪，万岭琢寒玉。
有时横轻舠，不敢唾净绿。
但当忍涕洟，岂不念安燠。
是时走绯衣，荷担晚相逐。
坚冰凿涸阴，推日在北陆。
收藏备赐颁，功用等神速。
归来阅空庭，玉立僵冻木。
青灯照诗肩，屡作龟颈缩。
高轩客谁过，寒瓮酒空熟。
只今古城隅，回望苍山麓。
﨑岖失岩岫，红腐困𫗴粥。
王郎飞晓骖，此意知有属。
文怀断弦悲，当倩鸾胶续。
话客想回舟，敲门亦看竹。
恨无摩诘手，风姿写幽独。
忆君肠九回，得意日三复。
平日交游尽，如子一夔足。
他时追汗漫，便可摆拘束。
人生何自苦，成败棋一局。

住作山中居，懒甚不出屋。
谁知五斗腰，须用作钩曲。
索米无如何，问舍岂不欲。
空怀西谿鱼，红鳞脍寒玉。
不知坐中山，修眉为谁绿。
敝裘裹粗缯，随分了寒燠。
傥忍作海夫，虽臭亦可逐。
如其不能然，未可叹沉陆。
此事谁当论，唾面恐自速。
如君秀芝兰，非世闲草木。
交盖久已倾，谈舌未易缩。
不知人谓何，此念吾已熟。
年来有新游，妙语敌岳麓。
县知南屏谦，颇为调茗粥。
何人余羊羔，金帐意有属。
浅斟醉糢糊，低唱声断续。
谁同白傅春，楼下雪中竹。
更题竹上诗，伤神想幽独。
但恐世间求，此乐未容复。
况乃𥬞云姿，自是千里足。
行看锵八鸾，何止刍一束。
应怜老病翁，短髪悲曲局。

神驹堕地无渥洼，象龙不复来流沙。
开元画手老韩干，为作郭家师子花。
当年故物不堪看，踣鐡四蹄俱脱腕。
英姿逸态犹精神，仿佛风鬃血流汗。
龙眠画足不画蛇，意象异世同一家。
由来四大各假合，得此三昧无等差。
中郎名高自年少，画工如山不同调。
人间意气惊薾云，笔下风流尔得妙。
王家人物小安丰，作诗论画公所同。
一洗万古凡马空，九原谁唤杜陵翁。

故国幽姿想自妍，只今谁与着诗怜。
竹篱茅舍花开处，望断江西眼欲穿。

王郎巧催花，妙语起槁枯。
譬如返魂香，能使死者苏。
诗成花亦开，小草时卷舒。
颇如风前柳，胜韵花中无。
蓬斋姑射仙，不待折简呼。
芳姿倚醉玉，未用须人扶。
自君作周旋，此德良不孤。
移根始山中，一笑烦王都。
坐令桃李花，浅俗皆凡夫。
棐几滑以净，云窗窈而虚。
酽白夺寒雪，软红空九衢。
我久离山中，问花今何如。
殷勤培弱干，何日课獠奴。
于花苟得计，于我亦何愚。
此意倘复遂，瘦地良可锄。
诵君种花句，抚卷长嗟吁。

骅骝固绝足，韩干真画者。
傥欲万口传，当画千里马。
吾才如跛鳖，子不觧腾跨。
初无𥬞云姿，何劳人摹写。
支郎妙人物，名声遍日下。
事苟不当急，操笔有用舍。
一逢菘韭翁，终安陋朴野。
无盐元自丑，强欲相纷赭。
至技不可名，厚意徒久假。
我欲报之诗，有作非大雅。

渊明诗成无色画，龙眠画出无声诗。
两公恐是前后身，二妙略殊今昔时。
我顷诵诗不知处，今乃按图俱得之。
当时想见归意好，扁舟飏水风吹衣。
壶觞未饮入室酒，玉色先见迎门儿。
岂无故老说情话，尚有残菊依东篱。
云归鸟倦自有意，欲辩已忘谁复知。
龙眠得之心应手，笔所到处心相随。
僮奴似有傲世色，草木亦带烟霞姿。
痴儿方办公家事，此老自挟南亩犁。
人生异趣岂不远，心如鐡石终难移。
我今此意不自事，老去见画空惭非。

晋祚传千载，贤科重一时。
拟横金殿栋，先剪桂林枝。
月窟根盘壮，烟岩雨露滋。
孤芳宁有种，凡木自多姿。
臃肿樗空大，风流柳漫垂。
惟应太邱令，功德季方知。

李渤筑长堤，三千五百尺。
为我绝平湖，遂识柴桑宅。
高人淡无营，小室自生白。
倚壁横两床，并坐可四客。
时闻苍蝇馆，不厌蜗牛馘。
谁知湖尾山，抱负萦水石。
繁阴庇芳姿，收拾在几席。
天地本高明，胸次有寛窄。
固应世外境，颇与俗眼隔。
我欲为君留，雨意良霂霡。
对眠分小窗，夜语要剧会。
须臾携被来，更待风雨夕。

烈日当正昼，长天无一云。
草木失颜色，葳蕤困烧焚。
阳春始用事，庶类争芳芬。
小草最无名，罗生费锄耘。
凡花颇矜持，随风弄余薰。
一朝值炎酷，尔辈徒纷纷。
苍苍不改操，惟我坡上君。
修茎粲碧玉，茂植歌屯云。
有如独醒人，不受麹蘖醺。
如彼至人者，自与世俗分。
入火且不热，况乃逢朝昕。
小人柔弱姿，难与君子群。

人生良苦不自知，三折肱乃成良医。
老夫年少不知此，请为甥也今言之。
平时颇喜诗有味，晚乃竟坐寒无衣。
人言诗成本无用，小技止可持自怡。
一闻斯言寝不寐，尽欲弃去无孑遗。
人皆见之唾不顾，汝乃掇拾归何为。
前年行都子访我，值我偶得南州麾。
汝之老母我伯姊，何为弃养行相随。
极知饥寒子良苦，况乃窀穸归无期。
翁今儿孙渐满屋，子六八女肩相差。
归嚢羞涩止有此，世事乃尔真成痴。
渭阳老将如病骥，肉瘦到骨那能肥。
枯萁成豆不足较，甥也幸有骅骝姿。
丈夫岂合长贫贱，慎勿琐细含酸悲。
天寒霜劲路如掌，矫首一望秋风嘶。

新诗几欲赋幽姿，才浅真惭秃角犀。
未可便教金粟尽，直须看到玉蟾低。
风吹香去天谁管，花趁人来我自携。
不对此郎时一醉，空令墓上掲征西。

建炎三年冬，胡骑方南驱。
王师一败绩，列戍如惊乌。
贼将招叛亡，操戈横道隅。
坐令江乡地，化作盗贼区。
平生金兰友，之子真吾徒。
避地出三物，夷险两不渝。
岂谓仓惶间，遂有生死殊。
始时群盗来，未识安所趋。
但闻戛金革，门外争喧呼。
扪萝得微径，密雪方纷敷。
子时索我急，出门冲贼涂。
迟子久不至，得报日已晡。
夫妇俱见执，担簦入军俘。
累累五儿女，饮泣声呱呱。
小雏从物故，踉跄走大雏。
长女留军中，继释二小姝。
藉草已信宿，脱死许可图。
贼意欲解䌸，小试聊踌躇。
时方羽书至，招谕陈嘉谟。
渠奸立授辞，抗论苦未俞。
命子使草檄，操笔徒嗟吁。
谓言不事贼，高目扪髯须。
丈夫贱苟活，请就斧钺诛。
袒裼蒙殊死，肥白惊瓠壶。
其妻始就擒，抱子俱沉濡。
牵挽负残息，冻凌生罗襦。
时方燎湿薪，四座围诸孤。
可怜玉雪姿，不受蛇豕污。
须臾有健卒，提刀血糢糊。
声言杀藁砧，忧愤搅郁纡。
抚掌发浩叹，陨越不复苏。
夫义妇亦烈，此事知久无。
自古肉食者，未必非奸谀。
生无骨鲠资，含死余金珠。
石麟高嵳峨，丰碑树龟趺。
生无征战功，祁连巧规摹。
谁知草棘中，高义属竖儒。
蔡琰既两聘，生子留单于。
晚岁遭阿暪，爱惜存微躯。
蔚宗作佳传，浪与烈女俱。
世无采诗官，盛事恐湮芜。
子死不足惜，会当逢董狐。

岭梅开过已飘扬，独出奇姿浅淡黄。
綘萼巧粘花蘂蜜，缃罗轻熨水沉香。
光摇烛跋连宵赏，色映鹅儿𣨼酒狂。
只恐寿阳公主怪，蛾眉画了不成妆。

可讶东篱菊，能知节候芳。
细枝青玉润，繁叶碎金香。
爽气浮朝露，浓姿带夜霜。
泛杯传寿酒，应共乐时康。

寒云漠漠雪霏霏，正是行人度岭时。
密洒峰峦开玉府，乱妆林木发琼枝。
步髙渐入烟霄路，望远都迷涧壑姿。
回首江乡何处是，断蓬飘梗不胜悲。

岩畔阴森橘树垂，青青亦有歳寒姿。
我来恨在秋风后，不见霜包结实时。

数枝玉雪小溪滨，先得阳和一点春。
冷艳幽姿难与并，暗香疏影孰为邻。
广平不害心如铁，和靖须知句有神。
亦对寒芳动诗兴，却嫌标格太凊真。

一树梨花傍小轩，结根幽寂更芳妍。
东君有意怜流落，故遣瑶姿堕目前。

寒梅几树开前村，靓妆绰约归仙魂。
横斜影落石溪浅，皓洁色洗烟岚昏。
幽香暗动松竹径，清格自羞桃李园。
穷冬万里霜雪积，独得一点阳和温。
冰姿最宜夜月白，玉彩更炫朝霞暾。
明妃失意去朔漠，阿娇无宠扃长门。
芳容寂寂谁复顾，雅意耿耿今何言。
天涯相对且相乐，为尔吸尽黄金樽。

草木冻死山中村，惟有梅花能返魂。
孤根不怕雪霜苦，冷艳似笑风云昏。
披芳独占歳寒地，擢秀肯待春风园。
溪边寒影自的的，月里皓色还温温。
飘零疏雨夕烟瞑，厌浥清露晨光暾。
玉妃游戏隘昆阆，缟衣飞出瑶台门。
幽姿耿介不可狎，欲问所以难为言。
嗅花嚼蕊更奇绝，侑我一醉玻璃樽。

温风茁幽兰，采掇置中堂。
孤根亦何有，借此轩墀光。
耿耿不自惜，凄微泛余香。
萧然山林姿，讵是邦家祥。
譬犹美芹子，乃以荐君王。
弃置固其宜，零落谁复伤。
赋诗慰寂寞，念子故意长。
愿言同心人，去去扬清芳。

崇冈有翠柏，擢干烟霭外。
托非不得地，据此群山会。
青青歳寒姿，自许百围大。
舞月散清影，号风振虚籁。
谁云根如石，已见色参黛。
幽人挺髙怀，顾我颜不改。
知音自昔难，多财为尔宰。

老坡墨戏吾最许，雨叶风枝无点上。
幽怀寄此管城颖，妙质森然会稽楮。
要须胸次竹先成，故使落笔前无古。
披图但爱凌云姿，作赞愧乏惊人语。
嗟予迂阔与世疏，酷嗜栽培如老圃。
筑园会与种千竿，开国便胜封万户。
遗予此画意已勤，夺人之好道所御。
封题依旧送书房，得画何如得竹愈。

玉局老仙人共许，秀骨于今已黄土。
人间无复见文章，空余戏墨归囊楮。
子能藏蓄真好事，便可秘惜传千古。
试将短句赞幽姿，却对此君难下语。
年来懒惰百事废，欲把锄犂逐农圃。
会栽修竹满园池，为引清风到庭户。
子诗往复句益奇，发我狂吟那可御。
超然对竹更吟诗，此病未知谁得愈。

平生爱竹端自许，欲种千竿满吾土。
岂知好物不须多，只费东坡数番楮。
酒酣弄笔写寒姿，一洗丹青空万古。
我今观画已萧然，矧对吟风如共语。
渊明荒径便抛官，仲子辞官归灌圃。
终年端坐饱太仓，更欲此君长傍户。
亦知两者固难兼，无那幽怀终不御。
纵教富贵欲何为，不若归来栽竹愈。

处世如大梦，悟者能有几。
钟鸣漏已尽，耽著不知止。
贤哉颍川公，才老即谢事。
悬车筑园池，归作隐君子。
大块方逸我，顺之聊复尔。
燕居二十年，坐进端为此。
委形虽物化，妙湛本无死。
我来恨不及，犹喜识其嗣。
鬓眉皓已霜，眸子炯如水。
头着白纶巾，萧散真晋士。
传家有髙风，何必拾青紫。
衡门久不开，荒径为我洗。
相携步方塘，春渌涨清泚。
修篁间苍松，新槐杂嘉卉。
断桥堆露箨，危架引烟蘂。
荫庭桂团团，叠涧石齿齿。
萧森无俗姿，旷远含古意。
慰我放逐情，翛然百忧弭。
缅怀前人风，安得九原起。
相过不厌频，追随从此始。

房星之精下天驷，产此骐驎奉天子。
龙媒徕自大宛城，汗血生从渥洼水。
那知妙手居合淝，笔端能出神俊姿。
顾视清高气深穏，志意俶傥精权奇。
兰筋秀骨连钱直，细毛萧捎丰颊臆。
金鞿络首牵奚官，自中伏波铜马式。
一疋驻立一疋行，坐看千载风云生。
鸾旗在前属车后，虽有绝足何由呈。

带雨移根润，惊雷展卷新。
清阴浸白氎，碧色照乌巾。
戒酒杯翻叶，挥风扇傍人。
幽姿随处好，休问不坚身。

幽人萧散省诸缘，也解栽花满槛前。
羞把天姿争媚景，故将清格占炎天。
毗耶遣化来香积，隐圃移根入寓轩。
多谢庄严修妙供，愿熏芬馥散无边。

庐陵间世才，妙手归大匠。
文章振古风，独立无与两。
诗篇尤藻丽，句法含万象。
平夷谢雕镌，醇厚如酝醸。
温温廊庙姿，不作穷愁相。
平生蹈难危，利口困谗谤。
终焉自光明，学者共师仰。
每诗必言归，耕钓箕颍上。
但欲风波息，岂是事高尚。
收身及未老，六一聊隐放。
九原如可作，非公复谁向。

昌黎文章伯，乃是圣人耦。
传道自孟轲，渊源极师友。
雄词障百川，伟论挂众口。
余事付诗篇，雅健古无有。
尤工用险韵，妥贴等妍丑。
毅然倔强姿，挥此摩天手。
立朝着大节，去作潮阳守。
驱扫云雾开，约束鲛鳄走。
位虽不称德，妙誉垂不朽。
譬犹观泰山，群岭皆培𪣻。
又如众星中，错落仰北斗。
籍湜何足云，齐名岂其柳。

衡岳临清湘，欲往吾无航。
侧身长太息，心逐雁南翔。
洪河擘太华，欲往吾无马。
何当御风游，挥手与世谢。
公家藏二图，尤物伴闲暇。
那知造化工，寓此粉墨假。
一见慰我心，试使画工写。
峥嵘峻极姿，惨淡生笔下。
旧游得窥寻，真赏寄持把。
轻云出层峰，飞瀑落高罅。
川原蔼林芿，山崦露台榭。
幽讨穷双眸，驻立劳两骻。
图成挂虚堂，秋色忽改夏。
清风扫凉朝，明月炚深夜。
恍然疑断取，无乃资幻化。
作诗聊谢公，更辱报章洒。
清新鄙元白，风流追屈贾。
气象岳争雄，讽玩手忘舍。
观图更得诗，端如饱脍炙。
什袭藏箧中，光铓照林野。

我本田野人，萧然岩壑姿。
麋鹿喜丰草，鹪鹩安一枝。
误学霸王略，肯吐陈平奇。
世故乃如此，拙谋何所为。
宾至且饮酒，吾身岂长羁。

取饭遣化人，散花有天女。
维摩一方丈，安用室百堵。
况我麋鹿姿，本非冠冕伍。
脱身归梁谿，蓑笠钓烟雨。
结交有风月，扫念无寒暑。
巨盗傥削平，此志良自许。

画史古多有，李生独宝传。
譬犹古人书，墨妙称诚悬。
尤物世难蓄，变化登云天。
流落人间者，遗迹犹绵绵。
此本更奇绝，髙深自山渊。
想当槃礴时，舐笔应如椽。
楼观抱空曲，林芿霭层巅。
屹然岩石姿，润比金玉坚。
倏忽变寒暑，霏微起云烟。
髙堂寓远目，如堕嵩华前。
回观旧所藏，一一可弃捐。
乃知盖代手，笔力能旋干。
众工画山水，意匠劳雕镌。
惟兹得简易，大巧初天全。
鉴裁有精识，丹青孰争先。
何须嫫姆丑，始辨西施妍。
嗟我性迂拙，漂流方隐鄽。
幸从长者游，坐使伊郁宣。
啸咏图史间，髙台谢牵挛。
新诗与妙画，更使穷钻研。
愧乏色丝句，为续金声篇。
端思画中趣，秪欲休林泉。

李侯嗜学古，余事皆远屏。
昂昂鸾鹄姿，岂与凡禽并。
捧檄来南州，初识浙江境。
寻盟款吾庐，不待日中定。
从容叩所得，响答如汲井。
时方罗俊乂，宁久淹簿领。
清秋雕鹗飞，大道骅骝骋。
词章尤激昂，笔力可扛鼎。
虚堂纵谈笑，霜月挂金饼。
夜阑言愈微，至味嚼佳茗。
古来会合难，岁月积俄顷。
愿子谨所之，万里路方永。
吾衰老闲旷，轩冕志已冷。
栖迟丘壑间，此兴良自肯。
他日来相遇，梁谿寻钓艇。

我家九峰下，跬步临胜境。
循除环珮声，满庭松桂影。
宦游阻幽寻，每若龟引颈。
十年旅京华，万里走闽岭。
归怀寄清梦，投檄期子请。
向来兵火作，此地偶无警。
余生集百忧，负郭耕二顷。
新交浸已疏，旧学谋复整。
功名一灰灺，毁誉两蛙黾。
抱拙与世违，退缩甘远屏。
杜关绝外游，但欲俗缘省。
兹山乃故人，雅契相与永。
登临富泉石，采掇足芹荇。
下瓢酌甘芳，日汲谢瓶绠。
胡为久不到，有愧稚川井。
仲弟绝俗姿，好勇先我骋。
新诗纪清赏，得句颇彪炳。
艰难见鸰原，岁月侵晚景。
相期老丘壑，不复叹土梗。
梁谿寒可渔，蓑笠同舴艋。
宁如六一翁，终日思汝颍。
方兹筑吾庐，跧伏念前眚。
面山开小阁，制度閴深靓。
山气日夕佳，爽致当共领。
夜久霜露寒，星月光冏冏。
冷然欲御风，岂惮广寒冷。
邻钟韵更幽，皓鹤唳方儆。
深炷一炉烟，宴坐得三省。

天眷李唐能肖德，异人间出生其国。
于中贞观开元间，譬若丰年多黍稷。
曲江擢秀自妙龄，国器早被燕公识。
文词赡蔚冠后来，大册髙文振鸿笔。
孤生徒步起荒陬，职秉钧衡爵侯伯。
一时推挽尽正人，谠议嘉谟咸可绩。
能于偏校识胡情，此理未可常情亿。
哥奴岂是郎官材，谁使岩廊久践历。
眉宇津津挟兔雕，酝藉居然困摧抑。
正衙造膝访相臣，岂止伶官论安叱。
天意方将启禄山，帝心那解疑仙客。
房帷阴谋独上陈，三子未冤繄巨力。
伟哉相业继姚宋，允矣威声落夷貊。
千秋金鉴奉君王，仁者之言古遗直。
咏燕论心讵免猜，赋扇陈情竟何意。
黄锺毁弃瓦釜呜，凤去鸮鸱集槐棘。
固知骨鲠易婴鳞，坐使奸谀得乘隙。
一麾出守来荆蛮，直道忘怀谢欣戚。
诗篇冥助得江山，文史终年自怡怿。
渔阳鼙鼓震长安，祸乱宁从一朝积。
翠华西幸蒙尘飞，蜀道艰难会相忆。
至言逆耳弃不收，遣祭徒劳长叹息。
古来忠谠尽如此，端欲济时如谷帛。
空令万世沧海南，崒兀髙名配韶石。
于粲荔丹蕉叶黄，庙貎屹然兹血食。
身亡道立复何求，失策自与当时惜。
丹青谁为写清姿，风度严凝见颜色。
顾侯好古如古人，此本云自韶阳得。
笏囊无复使人持，奕奕蝉冠照虚壁。
象设曾闻铁作胎，英灵尚想心犹赤。
拜公遗像激懦衷，怅望天南瘴江碧。
髙辞险语极揄扬，勉强追酬愧非敌。

道人画手真三昩，力挽春风与游戏。
露枝烟蘂忽嫣然，自得工夫畦径外。
由来黑白无定姿，浓淡间错相参差。
炯如落月耿寒影，翳若宿雾含疏枝。
群芳种种徒繁缛，脱略丹青尤拔俗。
妙质聊资陈氏煤，幽姿好伴文生竹。
世呼墨竹为墨君，此花宜称墨夫人。
铅华不御有余态，世间颜色皆非真。
年来妙观齐空色，天花时露真消息。
试烦幻出数千枝，不费梁谿一丸墨。

道人画手真三昩，力挽春风与游戏。
露枝烟蘂忽嫣然，自得工夫畦径外。
由来黑白无定姿，浓淡间错相参差。
炯如落月耿寒影，翳若宿雾含疏枝。
群芳种种徒繁缛，脱略丹青尤拔俗。
妙质聊资陈氏煤，幽姿好伴文生竹。
世呼墨竹为墨君，此花宜称墨夫人。
铅华不御有余态，世间颜色皆非真。
年来妙观齐空色，天花时露真消息。
试烦幻出数千枝，不费梁谿一丸墨。

涉世几灭顶，欲为多掣肘。
功名如浮云，于我亦何有。
惟兹华胥国，风土谙已久。
坐中可断取，聊试维摩手。
昏昏一卷书，兀兀三杯酒。
飘然到其乡，自觉乐而寿。
嗟我蒲柳姿，未老先已朽。
何尝慕管萧，但欲师广受。
未能脱羁束，洗濯愈瑕垢。
已矣姑两忘，蘧蘧学庄叟。

金寇初犯阙，太岁在丙午。
殊恩擢枢廷，愧乏涓埃补。
两河未奠枕，杖钺出宣抚。
乞身缘谤谗，窜谪旅湘溆。
明年丁未夏，被命尹天府。
颇闻环京畿，四面尽豺虎。
金汤虽可恃，忧在人不御。
见危思致命，入援裒义旅。
旌麾亘江湄，畏景触隆暑。
忽传元帅檄，果有城破语。
銮舆幸沙漠，妃后辞禁籞。
皇孙与帝子，取索及稚乳。
礼文包旗裳，乐器载笋簴。
金缯罄公私，技巧到机杼。
空余宗庙存，无复荐簋簠。
凄凉苍龙阙，寂寞玉华庑。
畴能供衘粟，谁与献肥羜。
无从执羁靮，安得生翅羽。
号恸绝复苏，洒泪作翻雨。
继闻宣赦书，宝位居九五。
神明有依归，率土尽呼舞。
皆言汤武姿，勇智天所与。
向来使贼营，英气詟骄虏。
建牙出危城，帝命纉鸿绪。
不然艰难中，何以脱猰貐。
兹雠不戴天，兄弟及父母。
尝胆思报吴，枕戈惩在莒。
齐侯何足称，句践不须数。
周汉获再兴，宣光定神武。
愿言觐行在，玉色亲黻黼。
丹诚遂披陈，秘策得宣吐。
谋身虽拙计，许国心独苦。
片言傥有合，丐骨归垅亩。
飞帆过金陵，鼓柁适淮浦。
遥传告大廷，命相比申甫。
顾兹斗筲器，何以动尧禹。
深惟特达知，感慨激肺腑。
如何日月光，可以萤爝助。
舍舟行汴堤，驱车赴延伫。
伤心兵火余，民物亦凋痩。
中使乘驲来，茶药宠赐予。
拜恩丘山重，坐使瘵疠愈。
行行近南都，戈甲震金鼓。
将佐迎路傍，往往多旧部。
冠盖如云屯，赐燕金果圃。
谢免径造朝，泪落湿殿础。
初称宗社危，天地同愤怒。
次陈国多难，实启中兴主。
末言樗散材，初不堪梁柱。
鼎颠将覆𫗧，栋桡必倾宇。
况兹扶颠危，正赖肱与股。
大舜举皋陶，小白相仲父。
耕莘与钓渭，端不乏伊吕。
惟当博询访，考慎作心膂。
封章屡恳辞，帝曰莫如女。
往作砺与舟，不复容伛偻。
叩额宸扆前，臣敢论伪楚。
易姓建大号，厥罪在砧斧。
奈何坐庙堂，乃与臣等伍。
更效老猎师，十事听裁处。
天子亮精诚，一一皆可许。
因陈御戎策，用此敢予侮。
河外须救援，屏蔽资捍拒。
问谁可驱策，因荐亮与所。
京师当一到，九庙陈鼎俎。
却为巡幸计，不可去中宇。
南阳光武兴，形势亦险阻。
西通关陕区，东与江淮距。
三巴及岭海，宝货可运取。
据要争权衡，黠虏谋必沮。
募兵益貔貅，买马增牧圉。
号令新帜旗，仗械饬干橹。
军容久不振，整顿就规矩。
潢池盗弄兵，群恶相啸聚。
偏师命剪除，快若猫捕鼠。
余寇悉款降，分隶归籍簿。
搜裒将帅材，赏罚颇有序。
经营年岁间，庶可事大举。
灭敌还两宫，雪耻示千古。
却隆太平基，不愧宗与祖。
岂知肘腋间，乃有椒兰妒。
含沙初射影，聚毒阴中蛊。
规模欲破碎，谋议渐龃龉。
固知鲠峭姿，自不敌媚妩。
恨无回天力，剔此木中蠧。
安能破铜山，但志燃郿坞。
时危敢尸禄，抗疏愿引去。
涕泗对冕旒，非不恋轩宁。
君臣以义合，无使赭舂杵。
帝度不可留，乃听上印组。
扁舟返东吴，却理梁谿橹。
多言更萋菲，贝锦成罪罟。
尚荷皇天慈，薄谴居鄂渚。
我来雪霏霏，及此岁将暮。
崎岖山谷间，避寇如避弩。
行尽江南山，始踏湖北土。
风烟愁浩荡，鸿雁拆俦侣。
沉吟白云飞，怅望黄鹤翥。
晴川俯汉阳，葭菼满鹦鹉。
家山渺安在，幽梦到别墅。
三年再谪官，缭络万里路。
浮游幻境中，尘迹叹仰俯。
翠华尚蒙尘，吾敢念门户。
但嗟机会失，事势契先误。
今年寇益横，春夏蹂京辅。
万骑略秦关，余毒被陈汝。
五陵气葱葱，中原郁膴膴。
弃置不复论，弥望皆莽卤。
旌旃满江淮，寇钞连齐鲁。
六飞竟何从，秋晚尚江浒。
何时包干戈，礼瑞奠璜琥。
斯民安田畴，余谷栖廪庾。
四方道路通，舟车走商贾。
吁嗟乎苍天，乃尔艰国步。
譬犹大厦倾，着力事撑柱。
居然听颓覆，此身何所措。
又如抱羸瘵，邪气久已痼。
不能亲药石，乃复甘粔籹。
膏肓骨髓间，性命若丝缕。
安得和缓徒，举手为摩拊。
驯致海宇康，苍生有环堵。

金寇初犯阙，太岁在丙午。
殊恩擢枢廷，愧乏涓埃补。
两河未奠枕，杖钺出宣抚。
乞身缘谤谗，窜谪旅湘溆。
明年丁未夏，被命尹天府。
颇闻环京畿，四面尽豺虎。
金汤虽可恃，忧在人不御。
见危思致命，入援裒义旅。
旌麾亘江湄，畏景触隆暑。
忽传元帅檄，果有城破语。
銮舆幸沙漠，妃后辞禁籞。
皇孙与帝子，取索及稚乳。
礼文包旗裳，乐器载笋簴。
金缯罄公私，技巧到机杼。
空余宗庙存，无复荐簋簠。
凄凉苍龙阙，寂寞玉华庑。
畴能供衘粟，谁与献肥羜。
无从执羁靮，安得生翅羽。
号恸绝复苏，洒泪作翻雨。
继闻宣赦书，宝位居九五。
神明有依归，率土尽呼舞。
皆言汤武姿，勇智天所与。
向来使贼营，英气詟骄虏。
建牙出危城，帝命纉鸿绪。
不然艰难中，何以脱猰貐。
兹雠不戴天，兄弟及父母。
尝胆思报吴，枕戈惩在莒。
齐侯何足称，句践不须数。
周汉获再兴，宣光定神武。
愿言觐行在，玉色亲黻黼。
丹诚遂披陈，秘策得宣吐。
谋身虽拙计，许国心独苦。
片言傥有合，丐骨归垅亩。
飞帆过金陵，鼓柁适淮浦。
遥传告大廷，命相比申甫。
顾兹斗筲器，何以动尧禹。
深惟特达知，感慨激肺腑。
如何日月光，可以萤爝助。
舍舟行汴堤，驱车赴延伫。
伤心兵火余，民物亦凋痩。
中使乘驲来，茶药宠赐予。
拜恩丘山重，坐使瘵疠愈。
行行近南都，戈甲震金鼓。
将佐迎路傍，往往多旧部。
冠盖如云屯，赐燕金果圃。
谢免径造朝，泪落湿殿础。
初称宗社危，天地同愤怒。
次陈国多难，实启中兴主。
末言樗散材，初不堪梁柱。
鼎颠将覆𫗧，栋桡必倾宇。
况兹扶颠危，正赖肱与股。
大舜举皋陶，小白相仲父。
耕莘与钓渭，端不乏伊吕。
惟当博询访，考慎作心膂。
封章屡恳辞，帝曰莫如女。
往作砺与舟，不复容伛偻。
叩额宸扆前，臣敢论伪楚。
易姓建大号，厥罪在砧斧。
奈何坐庙堂，乃与臣等伍。
更效老猎师，十事听裁处。
天子亮精诚，一一皆可许。
因陈御戎策，用此敢予侮。
河外须救援，屏蔽资捍拒。
问谁可驱策，因荐亮与所。
京师当一到，九庙陈鼎俎。
却为巡幸计，不可去中宇。
南阳光武兴，形势亦险阻。
西通关陕区，东与江淮距。
三巴及岭海，宝货可运取。
据要争权衡，黠虏谋必沮。
募兵益貔貅，买马增牧圉。
号令新帜旗，仗械饬干橹。
军容久不振，整顿就规矩。
潢池盗弄兵，群恶相啸聚。
偏师命剪除，快若猫捕鼠。
余寇悉款降，分隶归籍簿。
搜裒将帅材，赏罚颇有序。
经营年岁间，庶可事大举。
灭敌还两宫，雪耻示千古。
却隆太平基，不愧宗与祖。
岂知肘腋间，乃有椒兰妒。
含沙初射影，聚毒阴中蛊。
规模欲破碎，谋议渐龃龉。
固知鲠峭姿，自不敌媚妩。
恨无回天力，剔此木中蠧。
安能破铜山，但志燃郿坞。
时危敢尸禄，抗疏愿引去。
涕泗对冕旒，非不恋轩宁。
君臣以义合，无使赭舂杵。
帝度不可留，乃听上印组。
扁舟返东吴，却理梁谿橹。
多言更萋菲，贝锦成罪罟。
尚荷皇天慈，薄谴居鄂渚。
我来雪霏霏，及此岁将暮。
崎岖山谷间，避寇如避弩。
行尽江南山，始踏湖北土。
风烟愁浩荡，鸿雁拆俦侣。
沉吟白云飞，怅望黄鹤翥。
晴川俯汉阳，葭菼满鹦鹉。
家山渺安在，幽梦到别墅。
三年再谪官，缭络万里路。
浮游幻境中，尘迹叹仰俯。
翠华尚蒙尘，吾敢念门户。
但嗟机会失，事势契先误。
今年寇益横，春夏蹂京辅。
万骑略秦关，余毒被陈汝。
五陵气葱葱，中原郁膴膴。
弃置不复论，弥望皆莽卤。
旌旃满江淮，寇钞连齐鲁。
六飞竟何从，秋晚尚江浒。
何时包干戈，礼瑞奠璜琥。
斯民安田畴，余谷栖廪庾。
四方道路通，舟车走商贾。
吁嗟乎苍天，乃尔艰国步。
譬犹大厦倾，着力事撑柱。
居然听颓覆，此身何所措。
又如抱羸瘵，邪气久已痼。
不能亲药石，乃复甘粔籹。
膏肓骨髓间，性命若丝缕。
安得和缓徒，举手为摩拊。
驯致海宇康，苍生有环堵。

圣人作神兵，以定天下厄。
蚩尤发灵机，干将构雄绩。
槖籥天地开，𬬻治阴阳辟。
南帝输火精，西皇降金液。
炎炎昆冈荧，汹汹洪河擘。
雷霆助意气，日月沦精魄。
神气不在大，错落就三尺。
直淬灵溪泉，横磨太行石。
雄雌威并立，昼夜光相射。
提携风云生，指顾烟霞寂。
坚刚正人心，耿介志士迹。
初疑成夏鼎，魑魅世所适。
又若引吴刀，犀象谓无隔。
截波虬尾滑，脱浪鲸牙直。
顽冰挂阴霤，皓月乘孤隙。
河角起彗气，云罅露秋碧。
晓镡星斗烂，夜匣飞龙宅。
舞酣霰雪回，弹俊球琳击。
鲜摇霅水光，腻刮湘山色。
青蛟渴雨瘦，素虺蟠霜瘠。
清音锵以鸣，寒姿坚且泽。
鬼类丧影响，佞党摧肝肠。
一旦会神武，四海屠凶逆。
周王奉天讨，商郊千里赤。
楚子扬军声，秦师万首白。
祥辉冠吴楚，杀气横燕易。
与君斩鳌足，八极停震虩。
与君刜鹏翼，三辰增焕赫。
莫使化猿翁，辱我为幻惑。
莫使暴虎人，屈我执仇敌。
尊严俟冠冕，左右舞干戚。
功成不可留，延平空霹雳。

上霄降灵气，锺此千年禽。
幽闲靖节性，孤高伯夷心。
颉颃紫霄垠，飘飖沧浪浔。
岳湛有仙姿，钧韶无俗音。
毛滋月华淡，顶粹霞光深。
目流泉客泪，翅垂羽人襟。
腾汉雪千丈，点溪霜半寻。
纤喙砺青铁，修胫雕碧琳。
岩栖干溪树，泽饮卑蹄涔。
鸾皇自埙箎，燕雀徒商参。
独翅耸琼枝，群舞倾瑶林。
病余霞云叚，梦回松吹吟。
静嫌鹦鹉言，高笑鸳鸯淫。
金精冷澄澈，玉格寒萧森。
洁白不我恃，腥膻非所任。
稻粱不得已，虮虱胡为侵。
天池忆鹏游，云罗伤鳯沈。
风流超缟素，雅淡绝规箴。
相亲长道情，偶见销烦襟。
西汉惜冯唐，华皓欲投簪。
南朝仰卫玠，清羸疑不禁。
端如方直臣，处群良足钦。
介如廉退士，惊秋犹在阴。
几诮鹰隼鸷，羁韝俄见临。
还嗤凫鹥贪，弋缴终就擒。
乘轩乃一芥，空笼仍万金。
片云伴遥影，冥冥越烟岑。
长飚送逸响，亭亭出霜砧。
蓬瀛忽往来，桑田成古今。
愿下八佾庭，鼓舞薰风琴。

苒苒渭滨族，萧萧尘外姿。
如能乐封殖，何必醉中移。

青琐曾留眄，珍藂宛未移。
幸分霖雨润，犹见艳阳姿。
岸帻来朱槛，攀条忆绛蕤。
能令人爱树，不独召南诗。

圣人作神兵，以定天下厄。
蚩尤发灵机，干将构雄绩。
槖籥天地开，𬬻治阴阳辟。
南帝输火精，西皇降金液。
炎炎昆冈荧，汹汹洪河擘。
雷霆助意气，日月沦精魄。
神气不在大，错落就三尺。
直淬灵溪泉，横磨太行石。
雄雌威并立，昼夜光相射。
提携风云生，指顾烟霞寂。
坚刚正人心，耿介志士迹。
初疑成夏鼎，魑魅世所适。
又若引吴刀，犀象谓无隔。
截波虬尾滑，脱浪鲸牙直。
顽冰挂阴霤，皓月乘孤隙。
河角起彗气，云罅露秋碧。
晓镡星斗烂，夜匣飞龙宅。
舞酣霰雪回，弹俊球琳击。
鲜摇霅水光，腻刮湘山色。
青蛟渴雨瘦，素虺蟠霜瘠。
清音锵以鸣，寒姿坚且泽。
鬼类丧影响，佞党摧肝肠。
一旦会神武，四海屠凶逆。
周王奉天讨，商郊千里赤。
楚子扬军声，秦师万首白。
祥辉冠吴楚，杀气横燕易。
与君斩鳌足，八极停震虩。
与君刜鹏翼，三辰增焕赫。
莫使化猿翁，辱我为幻惑。
莫使暴虎人，屈我执仇敌。
尊严俟冠冕，左右舞干戚。
功成不可留，延平空霹雳。

上霄降灵气，锺此千年禽。
幽闲靖节性，孤高伯夷心。
颉颃紫霄垠，飘飖沧浪浔。
岳湛有仙姿，钧韶无俗音。
毛滋月华淡，顶粹霞光深。
目流泉客泪，翅垂羽人襟。
腾汉雪千丈，点溪霜半寻。
纤喙砺青铁，修胫雕碧琳。
岩栖干溪树，泽饮卑蹄涔。
鸾皇自埙箎，燕雀徒商参。
独翅耸琼枝，群舞倾瑶林。
病余霞云叚，梦回松吹吟。
静嫌鹦鹉言，高笑鸳鸯淫。
金精冷澄澈，玉格寒萧森。
洁白不我恃，腥膻非所任。
稻粱不得已，虮虱胡为侵。
天池忆鹏游，云罗伤鳯沈。
风流超缟素，雅淡绝规箴。
相亲长道情，偶见销烦襟。
西汉惜冯唐，华皓欲投簪。
南朝仰卫玠，清羸疑不禁。
端如方直臣，处群良足钦。
介如廉退士，惊秋犹在阴。
几诮鹰隼鸷，羁韝俄见临。
还嗤凫鹥贪，弋缴终就擒。
乘轩乃一芥，空笼仍万金。
片云伴遥影，冥冥越烟岑。
长飚送逸响，亭亭出霜砧。
蓬瀛忽往来，桑田成古今。
愿下八佾庭，鼓舞薰风琴。

不惮移根远，姑怜向日姿。
春风从自得，夜雨况相资。
敏速飞霜镢，婆娑拥碧枝。
幽葩兹有待，杂卉漫多奇。
野藿非余尚，庭兰盍尔知。
倾心安所守，卫足岂其私。
得地何妨徙，干霄固可疑。
采幢须夏节，绿饼与秋期。
莫以藂生陋，唯其秀出宜。
迁非拔茅进，爱岂揠苖为。
色解凌溪锦，花应当酒卮。
遶栏窠尚小，傍砌影犹卑。
援护情宜倍，栽培力已施。
桃蹊容烂熳，竹迳耸参差。
不待毛嫱妒，何嫌鲁相辞。
土培忧压嫩，竹插为扶欹。
疏密齐行列，芳华递疾迟。
纤茎簪间导，繁蘂珥交垂。
恐践禽须逐，防侵草必夷。
养完先固本，采折俟乘时。
屡戒园夫守，频烦墨客窥。
拾来同地芥，吟就比江蓠。
泛与萧蒿长，偏饶雨露滋。
何如君子德，修直任荣衰。

生民类能言，兹文特渊邈。
精韫在希微，幽通资写托。
状物无遁形，舒情有至乐。
自非妙解机，谁抽神奥籥。
大士栖绿岩，门前即台岳。
翠屏何峨峨，千仞拂寥廓。
芝术被诸峰，烟霞兴众壑。
中安仁智居，旁研华竺学。
观法识非空，了心无少著。
人境既相于，神明信超若。
作诗三百篇，平淡犹古乐。
于言虽未忘，在理已能觉。
天质自然美，亦如和氏璞。
贮之古锦囊，访我杼山郭。
杼山空崔嵬，然公久寂寞。
中间三百年，寂寞无人作。
何意正始音，绪余在清角。
山旁夏欲休，林英春稍落。
吟登苍卞余，归梦华顶数。
驾言整巾瓶，仍前侣猿鹤。
谁言云无心，还依故山泊。
顾予禽鹿姿，缪此縻人爵。
居常眩韶音，几骇顿金络。
比将亲椒兰，端欲甘藜藿。
缅怀净名庵，终寻香火约。

我生之后汉祀衰，经济实藉英雄姿。
遥拱北辰纒寇盗，杳杳南国多旌旗。
伤心不忍问耆旧，垂老恶闻战鼓悲。
中夜起坐万感集，谁家捣练风凄凄。

岁律忽晼晚，我生感行休。
雨余秋气清，策杖成独游。
苍苍松桂合，中有清浅流。
放怀佀樵者，忘机狎飞鸥。
顾我疏散姿，自合在一丘。
但恨尚羁束，块处无朋俦。
独酌谁与共，独歌谁与酬。
此独有至乐，当有知者不。
盗贼纷满眼，世故端百忧。
置之且勿道，独乐未易收。

草枯霜落秋风髙，中山之兔初长毫。
天姿狡健雅善走，韩卢宋鹊纷腾逃。
帝居深沉九重里，何自得此山林意。
枯荄咀嚼如有声，缺口长须耸双耳。
宣和天子储聦明，天纵将圣尤多能。
万机闲暇戏染翰，作此东郭髦鬅鬙。
胡尘漠漠暗沙碛，属车一去无消息。
安得壮士东擒胡，鸡鸣问寝还龙德。

吾生足忧患，未老头已白。
鬓间垂素丝，揽镜聊一摘。
星星去虽欣，种种鲜还戚。
颇愁日增多，尽拔复何益。
追思少年时，绿髪光且泽。
森然茂云松，岂谓少堪惜。
自从多病后，脱落露广额。
蒲柳姿易衰，日与风霜迫。
萧萧不胜梳，扰扰仅盈搦。
安能上指冠，常恐吹堕帻。
年来涉艰虞，更复非夙昔。
奔驰动万里，漂泊继三谪。
从横蹈危机，侈哆困烦啧。
交游莫援手，仇怨惟下石。
素标宜满头，斑鬓未为逼。
何年运河车，溯补泥丸宅。
华颠复变鬒，去作烟霞客。
憔悴楚江滨，岁晚将何获。

蓬莱宫殿日月长，广廷泛洒如无帚。
临轩亲貌玉花騘，天骥自出天人手。
惊鸿欲起无羁皂，如闻朔风动秋草。
奋身骧首举双蹄，意态天然始知巧。
时危反掌同永嘉，胡骑飒沓陵中华。
当时宸笔散烟雾，往往流落群臣家。
雄姿倜傥精权奇，此画惟应识者知。
怅望崆峒转仙仗，忍传耆旧把天衣。

冰玉风姿照坐寒，炎荒相遇且相寛。
缟衣纻带平生志，正念幽人尚素冠。

万里谪官来海峤，眼中衲子见绝少。
方袍圆顶动成群，与俗不同秪其表。
琮师乃是雷阳人，遍历丛林参学饱。
归来卜筑瘴海滨，十里湖光岩洞小。
深居不复踏城市，宴坐惟知侣猿鸟。
惠然过我意良勤，野鹤孤云自轻矫。
风姿已含蔬笋气，语论更将藤葛绕。
黄茅深处见松筠，使我囷箱欲倾倒。
为亲聊复恋幽栖，访旧终须乘漭渺。
烦师飞锡过天台，为问了公何法了。

抱疴卧云海，夙夕负深恐。
寛恩听旋归，何啻丘岳重。
问津勾漏山，散策宝圭洞。
群峰罗翠屏，环合无缺空。
游仙契初心，幽赏恊清梦。
却来观宸章，宝气腾䗖蝀。
真行杂草隶，笔势极翔动。
大小飞白书，飘洒萦舞凤。
恭惟睿智姿，多能本天纵。
妙迹藏名山，俾与万世共。
林峦增炳焕，神物劳护拥。
惜无深岩屋，荫覆示崇奉。
何当鸠良材，为葺倾压栋。
天弧不指狼，中原胡马哄。
九庙未奠居，臣子衘愤痛。
岂知炎荒中，奎画得瞻讽。
至哉慱大言，粟麦因异种。
天常及诸佛，一一资妙供。
窃于翰藻间，窥见神心用。
源流此中来，基本中兴宋。
稽首归琅函，斐然成善颂。

承平文物何富哉，宝章万笈藏蓬莱。
余篇散落士夫手，名笔往往牙籖排。
连年戎马扰河洛，锦标玉轴随飞埃。
李侯好事不忍弃，万里艰棘携南来。
炎荒相遇一笑粲，出以示我逾琼瑰。
欧虞颜柳邈已远，兰亭况复昭陵埋。
空遗妙迹刻琬琰，不若古楮存烟煤。
君谟近世称第一，笔力与古肩相挨。
醉翁工夫不在字，名望自足尊舆台。
芙蓉仙人有典则，沧浪逐客气不衰。
胸中磊落难屈折，故使心画奇而巍。
东坡行书骋姿媚，山谷草圣穷萦回。
二公文翰照千古，俯视凡马皆驽骀。
米颠碌碌不足数，运笔尚有从横才。
迩来非是无点画，追时取好如俳谐。
陆书楷法虽小学，古人用意何其能。
君看篆籀写韵语，精巧岂易容追陪。
今人万事不如古，矧以毫墨争雄魁。
嗟余病废卧都峤，何止我马云虺尵。
感时抚事百忧集，对案不复能持杯。
明窗展卷慰岑寂，坐迁旧观双眸开。
梁谿书室插架处，念远更觉增驰怀。
世间雅好无出此，绝胜宝玩琴藏雷。
于今此物未易得，愿言什袭传云来。

昊穹运宸极，示人文灿然。
万象森布列，七曜纷回还。
体物具六扰，面朝别三垣。
德隆乃循轨，政错因失躔。
日月有薄蚀，星辰或相挻。
晕适与佩玦，精祲光属聮。
灾祥本人致，销弭术在焉。
譬犹五藏病，察色推其原。
讵有使之者，一气兆所先。
应病投药石，厥疾尚可痊。
恬不加料理，瞑眩知何缘。
愈病当以药，弭灾当以言。
苦言逆人耳，龟䇲穷根源。
甘言悦人意，无乃有后艰。
虚心行正说，天道咫尺间。
太戊正厥事，桑谷反为妍。
宋景知爱民，法星退亦遄。
精诚所感格，应效犹衡权。
尧舜曰钦若，七政齐玑璿。
周公戒成王，敬德享历年。
奈何后世士，导使不畏天。
为子傲厥考，获罪安祷旃。
论议肈熙丰，猷为终政宣。
皇天岂无意，儆戒良拳拳。
长星逾万丈，赤气夜缤纷。
是为兵革祥，厥异古未闻。
台谏既钳舌，太史亦讳论。
事始初破睦，衅成继开燕。
至今为厉阶，祸难相连延。
迨于靖康初，储皇御乾坤。
胡雏遽犯顺，铁骑凌天阍。
虽含恭俭姿，顾乏英伟臣。
邪正相杂揉，盈庭事纷纭。
机会一朝失，安危自兹分。
愚儒不远虑，贼退已安眠。
岂无绕朝策，谁著祖生鞭。
彗孛扫紫微，急怒如戈鋋。
谀臣秘其事，犹欲饰以文。
逾月始避殿，何以应乎干。
黠虏再称兵，东都满旌旜。
金汤失险固，豺虎肆噬吞。
八骏狩沙漠，神州遂崩奔。
坐令鸱枭徒，盗据黄屋尊。
上帝眷明德，中兴属吾君。
建炎继大统，威令赫以新。
四海望膏泽，攘戎拯斯民。
光明日初出，照烛穷天渊。
阴云忽蔽塞，寰宇陡蒙昏。
迄今四寒暑，天变何其繁。
日中有黑子，翩若燕雀翻。
赤氛环斗枢，黑祲如突烟。
三台日离拆，帝座亦屡迁。
连年盛夏寒，雨霖日聮绵。
昨宵偶晴霁，仰视青霄端。
五纬失躔次，荧惑仅如钱。
太白扬其辉，入镇光相联。
灾变不虚发，天心尚周旋。
岌然国势蹙，人谋益回邅。
飘腾寇骄横，搏逐逾鹰鹯。
前年蹂关陕，杀气摩东川。
去年破山东，轻骑犯淮壖。
今年扰江湖，深寇台与温。
东南几藩府，接境遭刘虔。
将帅望风遁，巨贼摩其肩。
屠戮到稚乳，焚烧无尺椽。
翠华亦飘荡，泛海御楼船。
士卒颇携貮，谁与守四边。
内变不能弭，何以御外患。
哀哉烝黎心，戴宋何其坚。
肝脑涂草野，不忍负国恩。
乃知祖宗德，渗漉深渊泉。
如何廊庙谋，略不加矜怜。
堂堂艺祖业，挥斥极八埏。
谁陈退避策，一一欲弃捐。
儿戏失两河，甘心丧中原。
虽为东南行，初不治篱藩。
东晋有江左，保守百余年。
问谁居腹心，王导与谢安。
强藩总重兵，控扼摧凶奸。
坐待天下定，此理恐太漫。
胡不法光武，奋起由空拳。
劳身马上治，介胄被霑汗。
履危救民死，国祚乃复传。
正如大厦倾，扶持极艰难。
一日葺一日，旧业傥可全。
略不事撑拄，摧压何由完。
厥今谁股肱，前辙或未悛。
尚容狐鼠辈，寝庙恣穴穿。
但为一身谋，真若蚁慕膻。
风雨正凌暴，不顾栋宇颠。
宵人用必危，范子何其贤。
嗟我素愚拙，三朝荷陶甄。
愧无徙薪策，徒有燋头愆。
罪大幸不死，归途极洄沿。
废食念宗社，伤心痛元元。
不知狂言发，感愤成此篇。
何当采诗人，为致冕旒前。
虽膺斧钺诛，暝目无所冤。
史䲡以尸谏，一语不敢烦。
君臣同修德，庶可回苍圆。

薰莸不同器，枭鸾不接翼。
君看冰炭姿，燥湿更相息。
消长本天行，否泰非人力。
须知坦荡荡，自胜长戚戚。

鲁公辞翰勒山巅，鲠峭风姿亦喜仙。
假道来游非偶尔，追寻遗迹更茫然。
野花幽草堪成梦，老鹤乔松不记年。
谁谓瑶台无路到，月明风露正涓涓。

避地寓江左，精庐极深幽。
驾言穷胜赏，遂作龙潭游。
暑气敛以退，轻云蔼而浮。
疏林未摇落，山色宜清秋。
萝磴穿窈窕，松风散飕飗。
铁花秀石壁，玉韵锵溪流。
谁将三峡桥，断取来岩陬。
会心得佳趣，浊酒相献酬。
嫩菊青可摘，寒蔬郁堪羞。
乐哉山林间，乃尔远世忧。
岂知江淮𣸣，杀气横戈矛。
幽讨未云已，散策层冈头。
天绅拖修瀑，落此万丈湫。
空蒙杳霭中，时有飞鱼游。
神物不可见，下隐长黄虬。
百谷正焦枯，胡为此淹留。
会乘风雷便，一起泽九州。
我与二三子，于世初无求。
萧然岩壑姿，正可擅一丘。
愿言假吾居，聊作潜珍谋。
玉函畀思邈，贝阙归灵修。
何须挟白羽，共逐青绡牛。

小轩幽槛最相宜，对酒难禁绰约姿。
莫讶落英飘万点，待看青子缀疏枝。

江梅何处不先春，海峤初逢若故人。
谁谓冰姿太清淡，一回相见一回新。

衰年万事懒，此志有谁知。
偶尔出何意，泛然归不迟。
休为𫛳鸟赋，幸及荔枝时。
水石日在眼，旌旜非所思。
携琴傍松径，置酒俯莲池。
粲粲水花净，萧萧风叶披。
忘言聊隐几，得趣剩围棋。
天地惨将暮，风云徒尔为。
物华去苒苒，草色自离离。
密勿猿鹤侣，迢遥丘壑姿。
亲朋有情话，图书皆吾师。
扫室仅容膝，说诗真解颐。
多惭鹓鹭羽，且咏鹡鸰诗。
逸少誓独苦，孔君休乃宜。
平生沧海约，岁晚鹿门期。
喜近清秋节，那为宋玉悲。

胡尘暗神州，宝玦悲王孙。
六龙转淮海，荆棘生中原。
时危赖耆俊，引手开雾昏。
廓清天宇间，复见咸池暾。
跨海斩长鲸，驱石驾鼍鼋。
悼心失良策，至今声尚吞。
二公直以方，象在六二坤。
英英鸾鹄姿，超然脱笼樊。
才雄一世表，学贯万象根。
皇天不憗遗，三友独我存。
去岁适湖湘，戈甲照旗旛。
龙城得吴书，心契久益敦。
襄陵寓营道，诗句来清温。
回头失良友，谁能诘其源。
我老卧江海，病鹤栖荒园。
娱心岭白云，濯足溪流浑。
幽人幸见过，握手得晤言。
从来心地法，半偈已觉繁。
愿磨习气垢，坐觌出世尊。
喟彼泉下人，何由复轩轩。

抱病卧云海，杜关谁与游。
邹子惠过我，命驾无停辀。
但思一会面，不愿万户侯。
故人相许心，拔俗今焉俦。
触热涉长道，始识瓯闽州。
叩门泉石边，僮仆惊髭虬。
怪我齿髪衰，志气非昔侔。
岂知数年来，患难如戈矛。
收悲且欢欣，身健余何求。
情话豁怀抱，髙辞绍轲丘。
远寻云间寺，屡泛江上舟。
同擘荔枝红，坐见菊花秋。
告我欲遄返，归袖风飕飕。
投老不禁别，聊兹小淹留。
置酒古道场，大白相献酬。
短日忽西匿，轻云霭而浮。
露下松桂枝，月转西南楼。
殷勤渭城唱，达旦增离愁。
念子韫器业，学慱仕未优。
至宝委路傍，谁能辨琳球。
世事方多难，英俊宜旁搜。
何人有髙识，荐此穷马周。
丈夫重气槩，出处非身谋。
岿然栋梁材，回首须万牛。
玄豹且深隐，𫘧骥将见收。
嗟我蒲柳姿，雅称山林幽。
平生七不堪，岂独三宜休。
国恩竟未报，负此终身羞。
行矣勉着鞭，俟时摅壮猷。
他年钟鼎勋，在子吾何忧。

栽培初不弃葑菲，桃李无言下自蹊。
试营小圃供幽奇，野趣独与闲相宜。
迩来落叶子满枝，新花璨发归酴醾。
蒙蒙烟雨湿冰姿，汤泉乍洗温柔肌。
玉人胡为在轩墀，态浓意远芬兰芝。
月华万里来清辉，照耀光彩通屏帷。
青云宛转蟠素螭，髙架上与飞甍齐。
客来花下同围棋，对花不怕输吟诗。
帝乡富贵未可几，渊明之语真良规。
一杯相属慎勿辞，我方𫗦糟啜其醨。
醉中不省今何时，胸次洞达元无疵。
山林正好相娱嬉，朝廷渐有中兴期。
羲和鞭日不肯迟，海水清浅蓬莱池。
飞花雪落白玉卮，起舞鹤氅风前披。

时危念人杰，济物须材雄。
寻常龌龊姿，讵可收奇功。
英英宗夫子，邈与古人同。
抱器实磊落，秉心郁精忠。
彯缨仕州县，山立不妄从。
青松虽未髙，已足凌蒿蓬。
涉世多龃龉，失官久龙钟。
擢居河朔郡，烟尘正昏蒙。
今上在藩邸，持节使虏中。
力争不可往，髙牙建元戎。
王室遂再造，廊庙当畴庸。
同朝共排媢，一麾江汉东。
见我论世故，慷慨泪沾胸。
荐之守留钥，付以节制隆。
惠政附疲瘵，威声慑奸凶。
金汤治城堑，楼橹欻以崇。
出师京洛间，屡挫黠虏锋。
邦畿千里宁，夸说百岁翁。
抗疏请还阙，北伐归两宫。
辞直志鲠亮，天子为动容。
奸谀更切齿，恨未能关弓。
乃同归鄛人，感愤殒厥躬。
皇天不憗遗，吾道何其穷。
骅骝竟委离，冀北群遂空。
梁摧大厦倾，谁与扶穹窿。
安能百身赎，坐为四海恫。
人亡国殄瘁，天意真懵懵。
中原气萧瑟，洒涕临西风。

宝珠腾空，光焰璀璨。
谛玩无斁，有见皆幻。
堂堂风仪，龙象之姿。
灵杵宝铎，往将加持。

矫矫摩天姿，青云久垂翅。
别乘屈王祥，海隅赖康济。
峻节回郡政，深仁赈民匮。
胡不三年留，斯民且安慰。

蜡烟青绕雪培堆，神女疑乘香雾来。
绰约仙姿明醉眼，横斜疏影入樽罍。

孤云何其髙，明月不可系。
灼灼抱此心，与世自泾渭。
适来从所欢，感乱亦歔欷。
咨惟今之人，窃国未云耻。
匕首入吴市，秋风动燕水。
区区袁与曹，等是刺客耳。
而我于其间，秉义不敢坠。
哀音回冲飇，清义动幽邃。
天心固难亮，吾独信所履。
溶溶日间云，漠漠苔点砌。
饥鼯坠苍瓦，澹薄公所憩。
静然相英姿，孤怀亦差慰。

皋朔语类俳，上颇倡优之。
严吾数预事，惨凛失所栖。
慨彼猜忌姿，公卿命如丝。
夫子迺谒闲，翩翩富丰仪。
眷言彼姝子，深情结幽期。
浩露泛酒瓮，轻云思琴徽。
抚弦视八荒，颇觉秦岫低。
纷纷汉诸子，悟解良独迟。
一朝不自保，颈血霑裳衣。
公岂不炯戒，虑祸盖已微。
污已迥前识，达生迈天倪。
阔哉昭旷情，岂屑后代嗤。

铺茸紫葵乱晴飔，点金寒菊栖短篱。
木犀韵髙陋凡枝，顾与葵菊同阶墀。
香闻十里自绝奇，造物岂偏雨露滋。
闲见层出珠琲垂，鹅黄靛妆宫様宜。
烟销红日下薄帷，宴坐幽窗风度时。
颇觉飘飘兰蕙姿，着人不去催作诗。
李侯为续离骚辞，香草端从笔下移。
花前把卷不停披，何以酬君金屈卮。

桂岭摩天滩波经地两磅礴，尽石之变穷神之秘禹所凿。
故其高者峭拔排空砺矛槊，而其下者宏旷洞达侔观阁。
瞻彼龙岩穹窿巃嵷跨寥廓，发地百尺蜿蜒{夔}跜势拏攫。
骑风乘云去为膏泽起焦涸，或为至人老子孔明世程彟。
结融肖像彩介朱鬣宛如昨，风醒雨涩森然向人恐遂跃。
豢龙不官孔甲刘累失其学，亦复舞湫号蚓生物困陵轹。
我昔笠泽览观湖海天一握，正见神物下饮涛波酾瀺灂。
苍鳞修尾其大环臂烟雾薄，须臾上征疾雷迅雨间飞雹。
自喜壮观光绝后前邈霄堮，岂知白首炎陬水石穷脉络。
雄姿伟态摩挲沈叹窘扬榷，潭湫涵泹尚其来游醉牷犦。
山空月寒风露凄然谁与乐，却视陈迹感郗陵谷眙以愕。
我作铭诗赘牙嚄唶嫓灏噩，琢之嵌岩日月齐光万古托。

云林无俗姿，相对可终老。
如何尘中人，不见青山好。

春水有秀色，野云无俗姿。

花神未怯春归去，故遣仙姿殿后芳。
白玉体轻蟾魄莹，素纱囊薄麝脐香。
梦思洛浦婵娟态，愁记瑶台淡净妆。
勾引诗情清绝处，一枝和雨在东墙。

净土移根体性殊，笑他红白费工夫。
幽姿羞损婵娟女，异色孤芳潋滟湖。
顾影有情欺水荇，向人无语鄙风蒲。
一枝摇动清香远，几许诗笺与画图。

烛花影里粉姿闲，一点愁侵两点山。
不怕带他飞燕妒，无言相逐省弓弯。

雪格冰姿蜡蒂红，水边山畔淡烟笼。
江风也似知人意，密递清香到室中。

静者悦山林，夸者慕钟鼎。
人生各有适，所乐滞一境。
王郎超世姿，名教得深省。
穷通付风雨，一笑万累屏。
闲居只蔬水，开卷味自永。
从事虽贤劳，游刃失綮肯。
此心故休休，阅世徒耿耿。
开轩理松菊，留客办果茗。
得趣地自偏，无尘句尤警。
他年观出处，廊庙即箕颍。

令君命卿家，一经世遗子。
煌煌丹桂枝，寂寞逾五纪。
朅来山水县，辟馆贮书史。
竹梧森翠碧，鸾鹄自停峙。
翩翩丹穴雏，一鸣惊众耳。
綷羽览辉翔，百鸟各披靡。
英姿凌云气，玉颊编贝齿。
唾手取青毡，父老为惊喜。
宁无英妙年，亦或拾青紫。
上堂拜重庆，此事世无比。
勉哉尊所闻，烟霄千万里。
五斗暂折腰，百錬无绕指。
矫翼仪舜韶，作瑞明光里。
来者玩兹亭，甘棠同勿毁。

奉诏辞北阙，把麾到南州。
向来政已拙，老去语更偷。
条教虽屡下，疮痍何时瘳。
犹喜豺虎息，稍解圣主忧。
英英幕中彦，红蕖泛清流。
袖手听婉画，药石兼珍羞。
衰迟樗栎姿，万一桑榆收。
吾人南丰秀，未应仄席求。
飘泊乘别车，惠然肯来游。
周旋见家规，会合非人谋。
清诗日砻琢，不厌枯肠捜。
束书赴嘉招，掉臂不我留。
我无青玉案，何以报所投。
从兹谢泪洳，龙门看吞舟。

篮舆破霜晓，驾言郡城南。
云山为好色，风日仍清酣。
古祠据山腹，深堂静潭潭。
我来何所祷，祸福久已谙。
顽冥亦天资，乞灵漫怀惭。
同来得我軰，胜处思穷探。
爽气排俗虑，浊醪侑清谈。
卧碑一拂拭，古镜开尘函。
斯人已仙去，寒泉独清甘。
扶藜山崷崒，放目窥浑涵。
前瞻群峰翔，九仙驻飞骖。
后俯归路迷，城郭埋烟岚。
平生丘壑姿，回首不我堪。
归来耿不寐，青灯对书龛。

二松偃盖势曲拳，二松疏干凌风烟。
霜姿舒卷全于天，笑看草木争春妍。
杖藜谁子行蹁蹮，欲渡略彴回溪船。
令我清梦归林泉，漳江流驶行可沿。

长驱敌骑傍淮淝，又是忠贤许国时。
扶义东吴回日毂，宣威西蜀正参旗。
暂逢贝锦辞黄阁，却续金华上赤墀。
联事乌台余病骨，仰看麟阁写英姿。

溥溥清露洗残妆，静倚疏篱暗吐芳。
不逐黄花候秋节，笑看殷叶陨风霜。
寒潭谁致南阳种，晚景宜登靖节堂。
我对冰姿赓雪唱，骑骡无计度飞黄。

墨竹文翁旧写真，墨梅颜子更超群。
我家幸有筼筜谷，乞取冰姿伴此君。

秦人跨九州，欲以传万世。
立石名山傍，往往章得意。
至今见遗刻，字体甚雄异。
壮哉苍藓文，未改回屈势。
风雨所侵蚀，中有千丈气。
严如虬龙蟠，深若铁石利。
余威到山鬼，谨守敢失坠。
汉魏能书人，亦岂可睥睨。
未能识藩篱，何止趁姿媚。
初无一日雅，但有三舍避。
文章又奇古，迁雄盖苗裔。
观其所称述，肯为尊者讳。
巧言未大失，末乃为俗累。
呜呼结绳前，此又谁与记。
君臣共无为，垂拱天下治。
春秋纪日月，大易垂彖繋。
嬴氏厌休息，动以衡石计。
斯翁变古文，程邈分篆隶。
自此更滋蔓，日以趋简易。
驰驱千百年，漫有纸笔费。
谁能罢烦文，尽扫诸天外。
此书虽见存，或以少为贵。
持此槁木枝，我亦无甚愧。

青松数寸根，意出千丈外。
如何蓬蒿底，此志久未遂。
朝为牛羊践，莫受尘土翳。
虽云岁寒姿，当此亦憔悴。
今年虽小出，尚与凡草类。
会须扶其根，与作栋梁计。
大厦千万间，匠石所睥眤。
世或未尽知，慎勿伤汝志。

独居少还往，况此阴雨天。
疏篱闭岑寂，昼永不得眠。
芳菲随手尽，乐事缺周旋。
赵郎远过我，千里一蓬舡。
温姿破残梦，妙语争春妍。
喜逢骨肉亲，懒初新少年。
平生金石交，惟尔未改前。
君看嵇与阮，感概后代传。

飘飖山中女，绿毛以为衣。
但食青松子，不死亦不饥。
昼想此仙人，夜或梦见之。
客云嵩高顶，长松乱纷披。
拔地起霜干，盘空缺虬枝。
惜无长臂人，挽此须与鬐。
但闻云间子，时被天风吹。
愧我一食身，何由揖仙姿。
欲学餐松法，人间了无师。

澹妆素抹旧罗衣，雅致天姿觐竺归。
始信若耶溪畔女，何须珠翠馆娃妃。

俗子醉红裙，膻荤败人意。
花甆烹月团，此乐天不畀。
诸公各英姿，淡薄得真味。
聊为下季隐，不替江湖思。
轻云落杯盏，飞雪洒肠胃。
笑谈出冰玉，毫末视鼎贵。
我作月旦评，全胜家置喙。
传闻茶后诗，便得古人配。
谁能三百饼，一洗玉川睡。
御风归蓬莱，高论惊儿辈。

壮岁英标冠士林，莫年诗酒任浮沉。
奇姿不见临风玉，妙语空传掷地金。
残稿有谁知句眼，断弦何处觅琴心。
他时戏笑成陈迹，惆怅江亭十亩阴。

条山有佳色，不入俗子眼。
结庐傍洓水，永与山作伴。
一脚落宦游，坐叹千里远。
长恐山灵檄，重令猿鹤怨。
朅来河之湄，用意固不浅。
拟从水石行，稍释烟霞恋。
而于阛阓中，举首即相见。
相看犹有情，不改旧颜面。
自怜非故吾，抚心祗愧赧。
唯公绝俗姿，体道任舒卷。
笑揖浮邱伯，双凫脱羁绊。
步武招我陪，放歌容我乱。
窅窕空翠间，风驭蹑云栈。
山亦为君容，景态互明焕。
别去今几时，兹游倏飞电。
所思在岩壑，欲往不得便。
此身被官缚，事迫胡可缓。
东风涨边尘，羸马注长坂。
崎曲余百里，尽日期往返。
问途策而前，不复微吟款。
向来经行处，犹作生绡展。
怅念扪萝手，去敛趋庭板。
忽放微云开，顾我一笑筦。
出没高树端，退避还偃蹇。
俗驾良已非，尘容更增腼。
解鞍迫昏暮，假榻憩疲懒。
夜梦五老人，诘诟不容辨。
局促将安之，勇退在能断。
利害甚白黒，胡为两交战。
语已去飘忽，欲留不可挽。
那知有志士，居以贫为患。
求田亦本谋，他日当能办。
伏枥马告劳，投林鸟知倦。
岁时耕耨余，食息桑榆暖。
优游聊卒岁，谁复议樗散。
却坐洓水傍，适我结庐愿。

闻君结屋临山磵，多种黄精与紫芝。
云气每占华盖顶，松阴长护玉津池。
溪流盘转近百里，山色清虚无一姿。
传得仙人新句法，封题遥寄五言诗。

沍露低烟拟怨谁，凄然亦自惜余姿。
无人为买蒲城酒，正是柔桑叶落时。

孤标亦自惜幽姿，折赠行人第几枝。
万斛清愁江上雨，曾看结子欲黄时。

青灯映独宿，世事忽如遗。
一榻寒无梦，高斋静见诗。
长空消海气，远壑淡幽姿。
欲问无生意，高人不可期。

涧蒲上九节，不受尘土姿。
清泉自澡洁，白石相因依。
种蕉水中央，佳处略似之。
谁能后雕赏，惟有岁寒知。

友义丧来久，琢磨复谁能。
金钩被采录，绝弃朱丝绳。
直哉少稷甫，一室清于冰。
危坐对书帙，曲几非所凭。
日暮无人来，疏篱上寒藤。
惟有手种竹，挺然得其朋。
风低与雪重，抢地如弗胜。
政使可断折，天姿谅难凌。
物或乱真赝，君其别淄渑。
攘羊而证父，是子乌足称。
所以贵温润，不令见觚棱。
要我细商略，此言有师承。

小窗水冰青琉璃，梅花横斜三四枝。
若非风日不到处，何得色香如许时。
神情萧散林下气，玉雪清莹闺中姿。
陶泓毛颖果安用，疏影写出无声诗。

达官视贫贱，辽绝间天壤。
门墙奥莫窥，鼎茵恣居享。
令行雷风前，气吐虹霓上。
陋彼衡门流，挥斥同草莽。
堂堂吴蜀州，浩气深涵养。
毫端扫千军，胸次包万象。
骄色尽耘锄，儒林植标榜。
自怜爨下焦，亦值知音赏。
方当出肺肝，晨夕趋函丈。
金阙伫公归，无由挽轮鞅。
拭目上岩廊，献纳摅忠谠。
网罗寒畯姿，直道光吾党。

壮岁已倦游，况今老大时。
素交久离索，劳思何可支。
夫子晚识面，迥非尘中姿。
高言风凛凛，直气山巍巍。
欲登公卿门，进退尚狐疑。
飘然至是邦，为言某在斯。
相见无别事，清谈白日移。
时时矜小技，挽我赋新诗。
自怜憔悴态，容德愧姜姬。
辱赠何以报，恨无琼琚辞。

我本丘壑姿，脱巾为谋食。
随牒几推迁，铜章领岩邑。
初期窃余闲，焚香弄书册。
文法何苦多，日力不暇给。
讼纸秋叶翻，使符星火急。
自怜拙追科，难复济繁剧。
秋毫殊未试，直道聊抆拭。
白眼已纷纷，丹心犹汲汲。
要令四万家，实惠涓尘及。
怒骂奚足云，此意天应识。
西斋靓且深，于焉少游息。
幽独谁相对，古壁苍崖立。
高人喜过从，玄论挥八极。
世情一笑休，欲语不如默。

擢干傍东岗，穷年閟幽独。
寒分渭水烟，莹矗蓝田玉。
凿户清飇来，秀色鲜可掬。
羁人初一见，洗尽尘土目。
中心已空洞，劲节秋仍绿。
相期老岁寒，荣悴从草木。
坚姿恐为用，扶危度深谷。
化龙生云雨，岂止鸾凤宿。

植物禀清气，天与寒筠独。
陆离草树间，贵贱分珉玉。
王孙爱夭红，采蘂动盈掬。
如何檀栾姿，睥睨少青目。
物色变炎凉，永守霜中绿。
岂无哕哕音，律吕谐金木。
世无伶伦耳，风云驻幽谷。
七贤何苦来，契约元有宿。

山行不作懒，杖策穷幽邃。
崎岖十里余，乃得桃源地。
竹树蓊以鲜，峰峦秀而媚。
娇云弄奇姿，啼鸟含幽意。
周遭帷幄中，一带江流驶。
始知造物悭，异境亦所秘。
行行松门深，钟磬出萧寺。
残僧五六辈，相顾各猜异。
须臾问讯通，颜色颇夷粹。
高堂清风多，起我无穷思。
提携更小庵，清绝非人世。
自怜学宦游，十载沉卑位。
功名与丘壑，两计皆未遂。
时变搅中肠，忧端丛千猬。
岂如山间僧，了无秋毫累。
一榻寄岩阿，烟霞为活讣。
脱身名利尘，洗耳市朝事。
兹游成邂逅，颇与宿心契。
晚日下层巅，踌躇聊自慰。
重来定何时，往往先梦寐。

纷纷世间法，失得随所寓。
有心不吾来，无以不吾拒。
敝帚贵千金，穷阎封万户。
成理先默定，畴能测其故。
我生麋鹿姿，林壑所忻慕。
抗志老渊明，早卜柴桑住。
蓬门直清江，傍有万竹坞。
捐金买寻丈，地主牢不许。
往来二十秋，垂涎焦肺腑。
谁欤诱其衷，百亩倏见予。
云栖渺空明，似有神物护。
入林两腋风，步武觉轻举。
三径手自开，一一通幽处。
取胜著新亭，揭名非苟取。
遐光远山入，静听珍禽语。
园花四时春，岸木千年古。
昔也荆榛场，今焉琼玉府。
清境世所无，金谷谁比数。
再拜天之赐，从兹谢簪组。
名宦空疲人，视此真粪土。

青山含远意，白云弄奇姿。
唤客早归来，一洗尘土衣。
岩壑定谁伍，泉清竹漪漪。
危邦固难入，贤哲多遁肥。

乾坤谁整顿，世乏英雄姿。
陛下求贤切，焦劳见宵衣。
草茅岂无人，耕两钓寒漪。
如何一终星，坐视戎马肥。

玄真仙中人，萧散自天姿。
放情烟波里，不肯污朝衣。
一苇载明月，寒光动碧漪。
何以羞晨餐，春江鳜鱼肥。

平生不爱花，独喜雪中梅。
江皋无人问，移近小亭栽。
连朝勤培溉，的皪犯寒开。
青枝缀琼粒，绛萼扶冰腮。
奇哉出群姿，不待春风媒。
调羹贪结子，碎玉点苍苔。

花如雾中见，百念已灰槁。
爱梅习气深，兴发霜冬杪。
行行步江郊，恰似儿童小。
荣枯能几时，日月疾过鸟。
独立望南枝，村空人悄悄。
何似东皇驾，今岁来不早。
忍令瑶台姿，冷落群芳后。
欲寄同心人，不折门前柳。

秾华桃李容，不染双眸净。
唯有爱梅心，梦中行庾岭。
安得移琼林，月下对清影。
坐想冰雪姿，萧然幽兴永。
我欲从君游，羁绊未能骋。
平生溪山怀，倥偬迷簿领。

我居不识春，春至验鸟语。
谁知有芳丛，远在幽人墅。
千葩笼雾縠，万朵罗烟缕。
盛开笑白日，半落啼红雨。
余花自臣妾，天公费机杼。
赏玩应亡厌，分来傥相许。
秾姿忽在眼，微馥惊穿户。
初观但妖韶，细看尤媚妩。
尚想压枝态，未易此间伍。
何当就花饮，不忧肠胁腐。

草木尽柔脆，夫君抱刚质。
孤标老更高，翠叶秋仍密。
伊余亦刚介，论交自畴昔。
相见眼终青，直谅盖多益。
夕阳映雪低，晓露和烟滴。
清修良起予，安可无一日。
柳条但柔姿，桃李从令色。
与君期岁寒，勿作春风客。

林茂竹太繁，污秽在眼底。
枯筠与弱干，兹辰为一洗。
万竿何足惜，恶尽意乃已。
其余擢青青，玉立比君子。
姿色秀可飡，莫道膏粱美。
我来不忍去，日日对园绮。

我闻迺翁学汪洋，曾游桂窟攀天香。
青袍蓝缕穷益刚，更无黄金遗诸郎。
大儿气质和而庄，腹有诗书言有章。
仲子标姿何昻昻，颇闻论议生锋铓。
两君游戏翰墨场，乘风鼓翻相翺翔。
飞上天庭仍引吭，俯视诸子如蜩螗。
华煜煜春扬芳，绾绶归来慰北堂，坐令门地增辉光。

梅花扫迹春无光，继踵惟有幽兰香。
天姿冲澹谢朱粉，睥睨百卉皆优倡。
高人采撷纫为佩，养之盆盎移中堂。
微风馥馥来何所，一干鼻观尤非常。
年来屡遭白眼笑，过而不顾夫何伤。
深山穷谷遂真性，寂寞无人亦自芳。
忆昔灵均滋九畹，贞洁内守甘退藏。
众醉独醒隘八表，回视俗物都茫茫。
我今日暮前途窄，握香不羡尚书郎。
荒坡满植作知己，从兹身世两相忘。

草木摧枯尽，穷冬独后凋。
坚姿工傲雪，直干上凌霄。
烟色蒙高盖，风声涨晚潮。
只怜桃与李，一向媚春韶。

姿韵清高自一家，不将夭艳唤蜂衙。
冲寒万木浑无叶，回暖孤根独放花。
要与雪霜争皎洁，肯随桃李趁繁华。
更看结实调羹在，疏影寒香未足夸。

擢干洿池中，天姿本清浄。
白白与红红，邂逅识真性。

天与幽姿自不同，凌寒独秀雪霜中。
山茶未许方高洁，故使千花立下风。

天姿不与百花邻，枯木前头独自新。
桃杏满川浑未识，犹将颜色鬭青春。

隆冬百卉若为留，独对冰姿不解愁。
谁插一枝云鬓里，清香浑胜玉搔头。

潘郎尝望尘，陶令亟避俗。
胸中定何如，清浊在一瞩。
河阳艶桃春，彭泽郁秋菊。
所好邈如许，二子殊品目。
诗人易评量，忍使混衡斛。
当使冰鉴磨，要遣须眉烛。
勿容脂粉姿，滥入珪璋录。
神仙真渺茫，浪说武陵谷。
不如临清潭，饮水乐自足。
谁令春雨红，点污秋株绿。
寒根岂无知，风霜怒应蓄。
令尹非安仁，腰带肯轻束。
脱巾漉酒浆，黄花泛新馥。

平生丘壑心，余事不挂目。
藜杖南山来，要使富幽瞩。
异哉小玲珑，蟠峙苍弁腹。
修藤结悬崖，飞溜响空曲。
伏石卧虎状，腾拏杂奔鹿。
砑然互吞吐，侧路劣容足。
拂拭古藓纹，字刻翳新绿。
标榜玲珑名，奇怪殆天属。
扪萝上绝顶，坦坦类平陆。
俯首瞰来踪，穹然在幽谷。
传闻昔逋客，诛茅此营屋。
清魂不可招，千载想遗躅。
我思造物巧，妙供幽人禄。
挥斤役山祗，斵此一拳玉。
云窗与雾阁，一一相亘属。
岂无部曲众，猿鹤即更仆。
岂无节旄贵，松桧自张纛。
此事久弃置，蛛丝网岩麓。
翩翩佳公子，心古韵不俗。
驾言脱华簪，兹焉卜幽筑。
终日面巑岏，世故岂容触。
指点空洞姿，喜气政堪掬。
挟策校昔游，健步念须续。
亦有招隐诗，薄暮不可读。

幻境如群狙，喜怒眩名实。
怜渠千劫迷，堕此一念失。
世路波涛翻，时事风雨疾。
胡为随物迁，坐此方寸窒。
使君超世姿，轩裳起儒术。
神交赤城仙，妙解穷隐密。
向来心泰然，初不计升黜。
危堂榜新颜，要以名自律。
窗扉敞深明，空华乱初日。
变灭惊须臾，蔽亏隔纤悉。
了知内观融，天光发虚室。
山林猿鹤俦，廊庙鹓鸾匹。
静躁涂或殊，出处心本一。
清都五城开，真仙罗辅弼。
行矣朝紫皇，启沃造前膝。
功名戏剧成，志愿谈笑毕。
它年容买邻，傥不傲蓬荜。

老眼纷世故，百嗜了若遗。
忽闻佳山水，未到神已驰。
迢迢古长乐，山水天下奇。
中有隐君子，少读升天词。
兹游不可遂，楼居在厜{厂义}。
要欲尽一覧，吞灭海峤姿。
想当宴坐久，远意渺莫追。
定见月岭堕，洪澜浴朝曦。
蓬莱蔚相向，拍手招安期。
秀色故可餐，却粒到玉芝。
何当往从游，下视培𪣻卑。

佳哉十八公，凛凛廊庙具。
大匠偶未收，苍髯郁如许。
根盘曲磵幽，势宅层崖阻。
清风自扫门，当伏不受暑。
顾我萧散姿，本是山中侣。
出逢畏日长，只影无地去。
偷闲萧寺游，清阴直修庑。
神交先浩茫，径造不我拒。
斗酒起自行，开怀为延伫。
寒绿浸杯盘，劲气逼牙辅。
语已心地凉，外热宁足御。
公家绿骨蛇，千岁穴深土。
何当供晨餐，散我腰脚偻。
它年听飕飗，危冠挂神虎。
此意亦大奇，勿与夏虫语。

萧萧凉气增，发兴殊不恶。
长烟拂秋晕，小雨滑溪涸。
夜长虫语乏，池冷莲衣落。
崇兰媚深静，晚菊甘寂寞。
寒姿晓更鲜，芳气初不索。
譬彼幽闲女，静饰保纤弱。
又如耿介士，逸志卑燕雀。
无心竞纷华，何处生陨获。
知君深悟此，高歌写真乐。
悠然脱尘鞅，寸田本恢廓。

吾宗富清制，学海无滣湄。
洪涛驾三山，逸兴不可羁。
抱此未获骋，造化真小儿。
迩来二十年，奸谀取世资。
枭鸢志气满，鸾翮戢固宜。
皎皎空谷姿，谁复咏来思。
上天既悔祸，威命方飚驰。
远裔复干纪，危涂动噫嘻。
我生落世纷，备尝忧与疑。
敌帐如鬼国，漂堕惊渺弥。
苍苍安可问，泯然空自知。
脱身垂涎口，生死争一厘。
事机如电转，由来难逆推。
况当艰危际，志愿常参差。
小已安足念，身世久已遗。
但有区区心，痛愤难伸眉。
知公爱我厚，怪我色不移。
新诗沃烦襟，胜彼白玉卮。
天葩轻组绣，清芬吐鲜奇。
复如游玄圃，紫鸾杂文螭。
云烟忽中断，宛虹露长鬐。
惊叹方未已，复歌清远词。
南溟雄绝境，句中得潜窥。
想当白日昼，微风皱琉璃。
写作泠然音，听者自忘疲。
顾我才识短，颇似临江麋。
居然羡两骥，蹇步何由追。
因念玉川子，茅屋无藩篱。
捜肠五千卷，不救寒与饥。
弄笔颇惊众，取谤祗自疷。
闭门烹月团，笼头帽斜欹。
险语已绝俗，忧世良可师。
公诗足高韵，千载若同时。
思得素涛瓯，一洗中肠悲。
飘然游八极，追琢娥与羲。
封题幸早寄，伫看清风随。
蓬莱见群仙，为诵玉川诗。
群仙司下土，闻此应忸怩。
却须问人世，徐徐说津涯。
上言天子圣，盛德方应期。
下言苍生苦，梗莽须平治。
他官地位多，主者当为谁。
愿速扫奸孽，不复烦灵旗。
神京朝万国，复见汉官仪。
归来颂中兴，当才勿吾欺。

隐者逃世网，遂欲安一枝。
不能负猿鹤，山林无返时。
吾人富道义，词华振芳蕤。
共疑敛逸步，不愿黄金羁。
然于论议间，忧国不顾私。
岂从隐者徒，耦耕抽棘茨。
顾难同群碎，轻屈迈往姿。
何当副仄席，执简上玉墀。
一荐危苦语，自结明主知。
良药起民瘼，神膏除国疵。
不同郑子真，虚名动京师。

使君致远器，清涂久飞辙。
圣朝念远民，分符暂还辍。
名斋以宣化，立意岂虚设。
勤勤布德意，宿弊除根穴。
坐令千里间，歌颂自填噎。
声闻听卑耳，祥应为之发。
歘从斋前池，共蒂丹葩结。
双娥殊胜姿，同驻凌波袜。
皎如寒鉴中，清影两奇绝。
方知报政速，顾岂待期月。
行观拜褒诏，飞缨觐丹阙。

燕石乏良质，谬当十袭贮。
鼠璞本腐材，笑杀千金贾。
取名非其实，纵美徒自许。
惟有冰雪姿，堪与琼瑶伍。
幽轩清有余，直干森可数。
抱节保坚刚，凝阴贯寒暑。
圆虚律琯匀，萧瑟鸣球举。
比德两相宜，此君众所与。
揭名警浮躁，用意非小补。

清晨出城西，车马纷飒沓。
行行岩壑深，漠漠雾雨杂。
云阴忽披豁，海色共萧飒。
幽寻浩莫穷，空响时相答。
地籁笙竽真，材缬丹青合。
潦收猿涧浄，寺遶鹫峰匝。
檐牙向空啄，殿脚依山插。
空翠扑轩窗，乳洞敞闺合。
泄云无定姿，欹石半相磕。
珠灯吐光焰，香龙振鳞甲。
啼烟禽念佛，掇蘂蜂供蜡。
丹井涨灵泉，嵒松披艾衲。
萝径劳跻攀，风扉自开阖。
龙天想奔凑，飞走亦驯狎。
同游今渊云，驰声久鞺鞳。
逸骥谁能追，流风不受闸。
家山富岷峨，水驿经夔峡。
不应得未曾，犹若济所乏。
欲去还停驺，就石屡移榻。
共笑香积供，未脱腐儒粝。
重来当一洗，寻盟忽忘歃。

沉沉永夜成清聚，翠箔护寒风力住。
疏响遥传玉漏声，华灯屡续兰膏炷。
琼枝亭亭浸清泚，浮香漠漠轻来去。
晴虹神彩正超绝，素练肌肤无点污。
体轻难便有行云，光透只应缘饮露。
珠宫宴罢恰归时，瑶台月下相逢处。
斜辉耿耿照冰姿，清影重重杂香雾。
除著参差仙子似，谩矜淡𥩟人间误。
但令绮席借余光，谁管玉颜生暗妒。
竹外斜枝太幽独，溪边寒影饶高趣。
何当尽取贡玉堂，免使空伤碧云暮。

汉家恢儒成治功，独与三代同高风。
当时经术传家者，大小夏侯名誉崇。
邺都雄图方鼎峙，英俊乘时尽风靡。
坐使当途基业成，才如伏波能有几。
公家先世不乏人，诗书韬略传清芬。
文取贤科武分阃，爽气英姿今尚存。
前人清白今人继，方得家声终不坠。
修身大要在养心，公以自名深有意。
世人但知纵多欲，盈壑填溪不知足。
尽取豪华供目前，几人更戒前车覆。
如公此意具真识，不似世人长荆棘。
寸田尽著子孙耕，会见庆馀由善积。

灵根何年离众香，色相全似金容黄。
晓姿荧荧炫寒月，夜气耿耿凌风霜。
天真何曾资外饰，坐笑涂额夸宫妆。
广平当时应未见，独为梅花回铁肠。
赖有花仙觅奇句，东坡着意怜孤芳。
诗中写就无遗巧，安用学花熬蜜房。
多情偏爱被花恼，闻香心醉难禁当。
况复低垂深有意，欲教醉赏倾瑶觞。

长林翠干因薰烁，池面水平风不落。
天公似亦厌烦溽，开就寒姿洗暄浊。
龙宫想见送来时，靓妆无数褰珠箔。
预愁风日会无情，翠盖欹斜护纤弱。
冰魂玉骨意自远，凡花不是无心学。
神人饮露骨偏清，仙子凌波尘不着。
不随时世事涂抹，遍得月娥怜绰约。
云𫐌隐隐欲降时，寒光清雾都情薄。
勤勤问讯难留滞，欲去徘徊伸素约。
待得秋高风露清，相将归去朝珠阁。
身家元是社中人，宿契非同谢康乐。
更恐群仙苦相问，寄与短章资一噱。

冈峦围古刹，松桂发幽香。
斜日烟姿薄，空庭花影长。
寻云穿藓径，汲水动溪光。
好就山房宿，闲听钟殷床。

金飚随素律，丹桂吐幽姿。
潜动惊秋意，生从傲雪枝。
高应翻月窟，清已彻天涯。
虽效纷披态，终无摇落悲。
低嫌蘋末起，凉异棘心吹。
幸有乘风兴，高攀自不迟。

露白飞香岂入时，幽姿谁遣独先期。
可怜栏槛花无数，春意潜回犹未知。

真是瑶台月下仙，徐熙落墨若为传。
输他巧思红裳女，写出幽姿意宛然。

凫山高与苍旻训示，根盘八里雄坤维。
油然出云为风雨，泽周一境无凶饥。
重楼复殿据山腹，蜿蜒攫护神□□。
威灵如在骇闻听，至今父老能言之。
断碑刓缺尚可读，湮埋岁久人无知。
高高一峰独秀出，上有蝉蜕真仙居。
似闻尝任石埭尹，化流德洽真民师。
持竿戏投白龙饵，隐雾深韬玄豹姿。
手披蕊笈校丹篆，足蹑飞升腾紫微。
相逢邂逅一笑粲，真将莫逆论心期。
从兹来往因无间，遗踪所至犹可推。
弦歌标乡里犹在，望仙纪地名独垂。
栖真发寄伟曾税驾，绝顶尚留丹灶基。
近邻眢井数盈九，石甃坚深端可窥。
神既庙食还旧隐，仙亦偶坐应祷祈。
合堂荐享异肴蔌，乞灵修敬倾里闾。
政和天子谨祠祭，郡县有请咸勿违。
一朝飞章达旒扆，往往一夜曾躬披。
俞音载锡降芝简，庞贲徽名昭典彝。
神兮仙兮服君赐，福庇斯民无已时。
仙将出游神速往，霓旌绛节相追随。
神既来归仙至止，衮衣羽帔瞻光仪。
繄予顶谒亦云屡，淋漓醉墨聊一挥。
词虽芜颣事摭实，庶几传信祛群疑。

人生萍梗踪，端若邂逅期。
奈何人常言，会合信有时。
鄙人初谒郡，故事科童儿。
竹马岂其情，驩笑亦强随。
岂缘特达贤，惜此驽钝姿。
乃信非偶然，三叶亲华枝。
此老辈行髙，心事故崛奇。
逃禅昔苏晋，辞荣今介推。
十年守一官，不乐亦不悲。
独设诗中禅，健勇了未衰。
谈空不可攀，且报今年诗。

名利世所重，燋烂以为期。
出处不自由，语默多因时。
陈侯有余佞，又以传其儿。
苏秦掉颊舌，代厉俱诡随。
此风几百年，尚作柔佞姿。
武子衒富豪，击碎珊瑚枝。
褒姒出巧谮，归放加伯奇。
茫茫天宇间，穷达不可推。
不须谋快乐，亦勿生愁悲。
但看忧乐人，往往心神衰。
长年饱吃饭，此事前贤诗。

淳风叹辽远，友道伤浇漓。
交情比一线，断续同羁縻。
仁惇既难合，义重亦不支。
寒谷少温律，衡门自寒扉。
亦闻豪侠地，风月满台池。
可怜伏雌客，出往无所施。
淮乡有病客，波浪逐沦弥。
中流失舟檝，宛在水中泜。
请叙先世德，缭遶穷方维。
始奉华阴组，继迹东南驰。
道有海内誉，经为淮上师。
闻风事钻仰，极力忘惫疲。
求精析晋豕，辨伪正褒漦。
大逐千里鹏，小察一寸鳍。
旌善类骋骏，诛奸如戮鲵。
鱼虫蛙虾蛤，琐琐俱不遗。
笔阵骥逸野，词锋江斩螭。
导江派海尾，疏源河凿岯。
立言经寓宇，刊行结防堤。
礼乐尊中国，春秋挥四夷。
书谣切颂帝，诗化淑歌妃。
德苑心潜远，文帷性自嬉。
谋心千古近，张目万人睢。
观范推难习，同肩叹莫追。
穷荣探沓默，测远极奫而。
奚事千张锦，真成一角犀。
听言真靡靡，观行自披披。
里荐书频上，天恩泽屡垂。
翼冲宜遂奋，羽困奈轻摧。
贱子承前绪，遗踪恨久违。
智髙思引望，愚下顾难移。
前业皆纷放，今怀孰怨咨。
志存宜自励，聪失仆安祈。
碌碌追香饵，规规拾腐劙。
戴盆思倬汉，屋蔀蔽朝曦。
流落真难似，衣冠愧未宜。
敢思千里润，但觊一环溪。
自分无修翮，何人整困泥。
及门初著足，投分乃知归。
衮衮窥儒海，汪汪见量陂。
风流饶洒落，矩度尽逶迤。
附尾蝇方借，余斑豹幸窥。
自从柸与共，不觉岁逾期。
饮德初难料，蒙庥久尚疑。
篇章时继续，杖屦屡追随。
乍履云衢便，俱亡客路危。
与钱宽剩酒，裹饭接残炊。
揣质恩奚自，知公德不漓。
煦濡三尺泽，和暖一囊衣。
盛事真惊俗，神髙解起痿。
老躯财脱病，稚子孰言肥。
慰荐增今喜，栽培任夙期。
此身如寄托，毕愿服耕耛。
悲此孤根弱，愁先百草萎。
名卿宜达理，直道不容私。
饮德宁辞醉，餐和不恨饥。
顿忘前事迫，复虑异时悲。
东阁虽开馆，淄川只下帷。
可能尝燕乐，独肯念贫羸。
肉骨非无药，还生信有医。
论情惟借口，此病敢言腓。
枯鲋长思水，官蛙幸给糜。
承庥宜足矣，去德如何之。
道义终祈合，形骸听易睽。
借筹难献策，罄竹莫陈词。
君子真雄观，幽人乏令姿。
甘贪宁守鲁，事大复贫齐。
已佩添年药，还吟起病诗。
命疏从我薄，情解为君怡。
聊述芜词拙，章成复自嗤。

斋前两柏树，其大皆十围。
我初营屋时，正与两柏期。
其一傍北亭，其一近南篱。
相去十步间，当夏无炎曦。
我翁时来游，对此颜貌怡。
群从来其间，或饮或赋诗。
宾客来其间，顾盻屡解颐。
桃李几番春，不逐物态移。
霜雪苦侵刻，曾不颜色衰。
亦知坚贞性，凛凛不可期。
夫何今年秋，予来自京师。
哭亲苫块间，喘息绝自持。
忽见南篱柏，索索但枯枝。
徘徊柏树下，终日怀嗟咨。
家人对我言，柏死已经时。
今年春夏交，老翁初见之。
悲伤复爱惜，不忍加斧斯。
意谓粪壤间，所处非所宜。
材已中栋梁，安得死茅茨。
为此感慨久，子岂尽得知。
我既闻此言，不觉重纷洟。
岂为小圃内，失此岁寒姿。
盖念天与人，响答良不疑。
方夏巨柏死，致秋哲人萎。
岂不明告人，象类来不迟。
所以翁对此，泫然双泪垂。
大厦将营度，固非一木支。
奈何如此材，终死不得施。
芃芃丛生者，朴樕良已卑。
槐老未及仞，露腹忧明离。
东边一畦菊，岂足充朝饥。
树兰徒九畹，不能比芜蘼。
萧萧数竿竹，空腹将何为。
此外杂花木，不复较雄雌。
譬如麟失薮，驽马从竞驰。
鸾凤要髙翔，巢卵何用窥。
于怀久衡虑，追数苦费词。
枯柏复枯柏，汝其亦长思。

修修窗前芦，孤瘦倚青玉。
心虚知夜凉，风叶乱相触。
使我入幽梦，如在江湖宿。
方兹困炎曦，爱尔眼中绿。
奈何柔脆姿，行犯秋气肃。
霏霏霜露中，菱荷等摧覆。
大抵无劲节，不及岁寒竹。

文士务悦目，常患器局卑。
余虽嗜古劲，而乏妩媚姿。
䌷绎起深愧，渐摩赖良规。
温言谩相訹，何以慰所思。

余生得奇疾，傲世事矜倨。
错落气少合，指摘心不恕。
人亦谓可憎，不作朋友数。
自分与西山，终焉约良俉。
忆昨奉严召，孤迹踏朝路。
枫落吴江冷，此是识君处。
东厨窃余饩，西府共官署。
文书入同阅，茵冯出联驭。
从违一毫髪，所适无异趣。
重愧牛铎凡，不与黄锺迕。
霜蹄入天衢，先我呈远步。
所幸时从容，一笑或相遇。
君今持使节，忽此戒徒御。
分袂固良苦，余怀尚能布。
北方暗虏马，君相勤远虑。
正当收杞梓，留作庙堂助。
何为使吾子，千里治财赋。
苍璧白鹿皮，似亦失所措。
君如玉壶冰，透里无滓污。
清诗近道要，容易不肯吐。
人于寸管中，时见斑一露。
其如济剧手，妙敏难悉疏。
刀硎未轻发，千牛已神怖。
使图中兴业，吾知有余裕。
无乃上流势，貔虎夕屯聚。
三军傥不饱，难以责坚戍。
千金日致之，又惧民生蠧。
聊烦笑谈顷，非君可谁付。
长江八月风，帆饱舟楫具。
结束持行李，功名戒迟暮。
如闻豫章北，下接武昌渡。
公余一樽酒，时可对亲故。
孰与红尘中，轮蹄日驰骛。
嗟余蒲柳姿，领髪已垂素。
双溪有小园，清流锁烟雾。
年来枕邉梦，合眼见鸥鹭。
焉堪久劳役，短豆成恋顾。
不待相汰逐，幞被行亦去。
今兹怀别恨，密坐不能诉。
酒阑可无言，君行已称遽。

邉城草木枯，散漫惟蜡梅。
花蜂不成蜜，深黄吐春回。
如行沙砾中，眼明见琼瑰。
初谓此邦人，推为百世魁。
文房与幽室，佳处定使陪。
羞死蒺藜类，屏置山墙隈。
事有大不然，惊吁谩徘徊。
顽夫所樵采，八九皆梅材。
余芳随束薪，日赴烟与埃。
曲突几家火，灵根万花灰。
我欲从化工，缓语摇頬腮。
天涯有清客，不善为身媒。
鲜鲜犯霜露，旦旦斤斧摧。
宁若橘变枳，甘心摈长淮。
今渠负幽姿，风韵元不颓。
胡为杂榛棘，仅与樗栎偕。
谓工为垂手，毋令识者哀。

我赋蜡梅什，吁嗟何独梅。
天衢谁谓髙，富贵容奸回。
世路可怜窄，岩穴定奇瑰。
刘蕡策如虹，李郃方为魁。
汉帝称盛礼，太史不得陪。
楚亦多大夫，灵均葬江隈。
天马絷四足，悲鸣谩徘徊。
楩楠遇拙匠，血指成弃材。
髙冈鳯呜姿，灶下随烟埃。
泛观无不尔，可叹化为灰。
我欲劝处子，无庸画红腮。
我欲劝朝士，无庸巧相媒。
时来鸡犬仙，势去金石摧。
置器戒如斗，酌酒当如淮。
陶陶醉乡中，壮心休自颓。
小视造物者，令与儿辈偕。
浩气塞天地，容易毋悲哀。

茉莉天姿如丽人，肌理细腻骨肉匀。
众叶薿薿开绿云，小蘂大花气氤氲。
素馨于时亦呈新，蓄香便未甘后尘。
独恨雷五虽洁清，珠玑绮縠终坐贫。

渊明不可作，遗芳落天涯。
幽香抱孤蘂，正色敷金蕤。
眷言出俗韵，寒透方相宜。
南方十月温，不见落叶飞。
江氛与岭侵，负此傲霜姿。
向晚过微雨，月波湛明辉。
风髙便觉好，独酌临东篱。
对之不须寐，要看清露滋。

手提铜壶汲涟漪，去年曾浸寒梅枝。
今年汲水浸桃萼，明玉之瘦红粉肥。
夭夭灼灼岂不佳，如酒透骨春颇宜。
孰与山斋雪将飞，彼孤者芳抱清姿。
幽香入我苦吟笔，此意似非桃所知。
我今颠倒六凿痴，对花下悟灵云疑。
何人道眼绝世态，试以公论分妍媸。
东邻有女厌绮縠，雷五不簪珠与玑。

西风催户西，落叶动相思。
柏香穿石鼎，孤起学游丝。
帘垂草亭静，篱菊弄幽姿。
万物同一气，荣悴只如斯。
哦诗诗未成，覧镜添霜髭。

附石菖蒲谁手种，形模姿色妙难如。
黄蜂变去惟窼在，绿玉抽来祗寸余。
夜为露华离几案，晓添灶井向阶除。
如何便得生秋意，更欲中间置小鱼。

茅舍柴门昼亦扃，松姿鹤骨向人清。
阖门𫗴粥千金重，九品冠裳一唾轻。
仁义到头焉用稼，声名真是岂其卿。
我惭瘦马冲烟雨，不得从容慕老成。

天涯憔悴向谁陈，不死由来是谷神。
蒲柳衰姿依术士，桑榆晚景属谈宾。
言存赵氏惟韩厥，力定周邦赖贾辛。
尚论古人犹未足，投闲更欲讲王春。

忧患二毛侵，目睫亦{参毛}{参毛}。
篇什弃置久，遑暇阅龙龛。
吴侯主诗盟，欲从靳如骖。
古风风格老，叙事若绮谈。
宦情既淡薄，世故应饱谙。
置驿复郑庄，好奇过岑参。
优游聊卒岁，俛仰自无惭。
近取忘年友，得一乃分三。
梁向竞爽姿，迈也恐不堪。
辄持水中蒲，拟并浦上柟。
诸公不鄙夷，细流纳江潭。
有酒必唤饮，分题许同探。
向子忽话别，寒霜万岭含。
千里足勿惮，一行心亦甘。
青冥定特达，髙贤上所贪。
江头春色回，和气已醺酣。
伊郁思陶写，故人居巷南。

石戴古车辙，人生来往勤。
双轮不生角，越绝会通秦。
坐令丘壑姿，化作京洛尘。
君看钓鱼矶，鼻口罗江津。
浮走例有役，俛仰俱已陈。
吾亦永愧尔，东西南北人。

南部风流志，东山窈窕容。
诗笺元襞彩，史笔近书彤。
花月妖时见，闺房美间锺。
梦兰宵有证，吞蘂露添浓。
稍讶钗分髻，还怜镜隐胸。
吹箫仪彩鳯，遗策驻游龙。
会是云间堕，真成月下逢。
光风开豆蔻，钿履上芙蓉。
湘岸传虚瑟，昆廷学晚钟。
瓌姿随月满，绮思𣨼春慵。
乱絮飞何远，繁花影自重。
红裳明洛浦，白雨湿巫峰。
织女期清汉，宜男结绿茸。
丹书多避忌，银叶竟怔忪。
每遂西瑶宴，长防北斗舂。
屏深金屈戌，珮响玉玲珑。
阅古柔情极，䌷书逸兴浓。
烛还通德侍，研有雪儿供。

仙衣云样拂轻缁，林下神情特地宜。
妒妇津头风怨急，坏妆聊为□水姿。

穷秋杂花远，眷此霜下杰。
明金委珞璎，宝璐缀环玦。
依依风递兰，皓皓日穿雪。
若无夭冶姿，不受众目悦。
共杯泛其英，揽之肠为结。
谁能踵高门，持以浣中热。

浮生一虚舟，流景半修夜。
尘劳互牵挽，荏苒柏间麝。
晚从农圃游，径欲老闲暇。
二年古陵阳，邂逅颖川霸。
薰然君子风，卧致此邦化。
公庭散凫骛，文字杂休假。
江山助凄惋，句法妙曹谢。
客来饮以醇，味语兼脍炙。
长风起百围，微日下三舍。
高秋搅羁怀，游子念归驾。
身名两将隐，焉俟连城价。
譬之草木姿，荣枯信冬夏。
公材可支颠，乃复用苴罅。
天其遣鲸鲵，慰我波涛下。
忠良人乐推，正直神所迓。
会看击南溟，风云生叱咤。

冶容多妩媚，劲节自髙尚。
绝知尤物美，宁似此君放。
疏蕖望修竹，凛凛丈人行。
虽然合九奏，未必遗一唱。
移根拂云姿，作伴满月相。
客来与周旋，一洗眼中瘴。
烝哉太丘徒，风味晋人上。
五言落凡目，失喜狂欲恙。
渭川植千亩，玉井开十丈。
幷吞罗心胸，出语还自状。
我穷海滨卧，局促隐雾瘴。
远公有佳招，子猷得真养。
风庭散凫鹜，倘许共清旷。
茗碗烦屡移，早秫行可酿。

嘉木开繁阴，叠障围空翠。
蟠根得疏梅，凛凛有髙致。
余芳敢追扳，薰莸不同器。
相期忘机友，共结栖真计。
清姿固可人，所乐在臭味。

十年趁飞蓬，来作海邉梦。
曾无竹马迎，长办柳车送。
长须乞米收，骥子学诗诵。
自公弭节归，许我执鞭从。
听诗鬼神泣，看剑星辰动。
欢留文字饮，静憩苾刍供。
辨疑每及争，攻短不惮痛。
捜奇至旁求，探赜或奇中。
谁知烟霞姿，肯与尘土共。
长风起青冥，逸思搅空洞。
岂无酒百船，可待角三弄。
不劳行炙人，一见散花众。
敢违江山招，宁受児女风。
可但东山佳，西池有仪鳯。

何郎爱山知贵目，不着芒鞋踏空谷。
诛茅结竹凾丈间，坐揖崔嵬遶江绿。
我亦寻幽不惮远，半世一身随转毂。
峰峦过眼已成梦，南北空嗟髀消肉。
羡公登亭如历块，睥睨乾坤轻一芥。
春繁妩媚发奇姿，秋净孤髙见真态。
固知静者自超诣，世上憧憧良足隘。
智愚何止三十里，咫尺须论百千界。
四时秀色供盘礴，笔下云烟醉中落。
雕锼苦欲觑天巧，造物有灵应作恶。
蓬莱方壶或上下，纷纷陵谷今非昨。
倘令夸子与霄遁，胸中赖有藏山壑。

阳光泼血汗交颐，晚日政与长空宜。
海神游戏出霮{雨/对}，风伯退听停嘘吁。
初如炎官火伞动，渐若寒露冰壶欹。
九乌堕翼天地暗，六鳌矫首山川随。
飞来一峰横突兀，竞秀万壑排参差。
岱宗坡陀太华小，少室破碎终南低。
深谷婉丽发春态，髙岩磊落呈秋姿。
峰青盘螺绾新髻，水碧分晕浮修眉。
鸾翔鳯翥露纤巧，虎踞龙蟠惊崛奇。
观台仿佛隐仙圣，楼阁缥缈生蛟螭。
谁于天宇弄显晦，力与地险论髙卑。
荡胸棱棱各腾踏，翻手冉冉争奔驰。
平生脚底识南北，此日眼界迷东西。
身舆欲上白银阙，风驭不假青云梯。
三薰三沐谢世事，一丘一壑真吾栖。
扪参历井不惮远，直恐夜半潜推移。

吾宗达士人所嗤，官居自视如鸡栖。
十年借屋作僧梦，鱼鼓声中长抱饥。
撑肠但有黄卷语，垒磈尽扫胸中奇。
一朝起就彩衣养，喜气已觉生须眉。
阿龙官清酷似父，五斗未足供朝糜。
芝兰正喜在阶砌，诗礼自可娯庭闱。
愿言早试餐玉法，富贵似与长年期。
我今衰白心更老，结习尚余伤别离。
薰风南浦欲分手，菡萏未折凌波姿。
径须痛饮破愁本，酒盏旋折长荷丝。

招提俯秋水，画手借王维。
霜磬递风韵，晓林翻露姿。
茶烟邀客𥩟，帆影唤舟移。
他日成归梦，来兴楚子悲。

春晓飞花一尺围，旋看风力屑琼瑰。
广寒宫殿千门启，群玉峰峦四面开。
直节自强深笑竹，清姿堪并绝知梅。
使君賸有延枝意，收拾寒光上酒杯。

木末挥斤玉未镌，清姿直节已飘然。
诗书插架嗤三万，文字撑肠富五千。
笔下行看吐黄绢，选中应喜探青钱。
管城自有封侯相，得路功名且着鞭。

秋净霜空露晓姿，水光山气摠供诗。
笔端幻出沧州趋，赖有骚人慰所思。

天姿出格萧洒，胸次过人惺惺。
临济顶中髓，杨岐眼里睛。
棒头明杀活，喝下显疏亲。
孤鸾无伴侣，师子不同群。
锺山佛鉴这嫡子，双径山僧之法兄。

带雪含霜半倚篱，横斜影里露仙姿。
前村昨夜春来了，竹屋老僧犹未知。


秋风汉北雁飞天，单骑那堪遶贺兰。
碛暗更无岩树影，地平时有野烧瘢。
貂披寒色和衣冷，剑佩胡霜隔匣寒。
早晚横戈似飞尉，拥旄深入异田单。

不见铜龙何处飞，空余芳草旧台基。
月明风冷禽声碎，疑是仙人佩玉归。

先生尝已佩真形，绀发朱颜骨气清。
道秘未传鸿宝术，院深时听步虚声。
辽东几度悲城郭，吴市终应变姓名。
三十六天皆有籍，他年何处问归程。

良宵丝竹偶成欢，中有佳人俯翠鬟。
白雪飘飖传乐府，阮郎憔悴在人间。
清风朗月长相忆，佩蕙纫兰早晚还。
深夜酒空筵欲散，向隅惆怅鬓堪斑。

海陵城里春正月，海畔朝阳照残雪。
城中有客独登楼，遥望天边白银阙。
白银阙下何英英，雕鞍绣毂趋承明。
阊门晓辟旌旗影，玉墀风细佩环声。
此处追飞皆俊彦，当年何事容疵贱。
怀铅昼坐紫微宫，焚香夜直明光殿。
王言简静官司闲，朋好殷勤多往还。
新亭风景如东洛，邙岭林泉似北山。
光阴暗度杯盂里，职业未妨谈笑间。
有时邀宾复携妓，造门不问都非是。
酣歌叫笑惊四邻，赋笔踪横动千字。
任他银箭转更筹，不怕金吾司夜吏。
可怜诸贵贤且才，时情物望两无猜。
伊余独禀狂狷性，褊量多言仍薄命。
吞舟可漏岂无恩，负乘自贻非不幸。
一朝削迹为迁客，旦暮青云千里隔。
离鸿别雁各分飞，折柳攀花两无色。
卢龙渡口问迷津，瓜步山前送暮春。
白沙江上曾行路，青林花落何纷纷。
汉皇昔幸回中道，极目牛羊卧芳草。
旧宅重游尽隙荒，故人相见多衰老。
禅智寺，山光桥，风瑟瑟兮雨萧萧。
行杯已醒残梦断，征途未极离魂消。
海陵郡中陶太守，相逢本是随行旧。
乍申拜起已开眉，却问辛勤还执手。
精庐水榭最清幽，一税征车聊驻留。
闭门思过谢来客，知恩省分宽离忧。
郡斋胜境有后池，山亭茵阁互参差。
有时虚左来相召，举白飞觞任所为。
多才太守能挝鼓，醉送金船间歌舞。
酒酣耳热眼生花，暂似京华欢会处。
归来旅馆还端居，清风明月夜窗虚。
骎骎流景岁云暮，天涯望断故人书。
春来凭槛方叹息，仰头忽见南来翼。
足系红笺堕我前，引颈长鸣如有言。
开缄试读相思字，乃是多情乔亚元。
短韵三篇皆丽绝，小梅寄意情偏切。
金兰投分一何坚，银钩置袖终难灭。
醉后狂言何足奇，感君知己不相遗。
长卿曾作美人赋，玄成今有责躬诗。
报章欲托还京信，笔拙纸穷情未尽。
珍重芸香陈子乔，亦解贻书远相问。
宁须买药疗羁愁，只恨无书消鄙吝。
游处当时靡不同，欢娱今日两成空。
天子尚应怜贾谊，时人未要嘲扬雄。
曲终笔阁缄封已，翩翩驿骑行尘起。
寄向中朝谢故人，为说相思意如此。

戚戚逢人问所之，东流相送向京畿。
自甘逐客纫兰佩，不料平民著战衣。
树带荒村春冷落，江澄霁色雾霏微。
时危道丧无才术，空手徘徊不忍归。

拂匣收珠佩，回灯拭薄妆。
莫嫌春夜短，匹似楚襄王。

右史罢朝归，之官句水湄。
别我行千里，送君倾一卮。
酒罢长叹息，此叹君应悲。
乱中吾道薄，卿族旧人稀。
胡为佩铜墨，去此白玉墀。
吏事岂所堪，民病何可医。
藏用清其心，此外慎勿为。
县郭有佳境，千峰谿水西。
云树杳回合，岩峦互蔽亏。
弹琴坐其中，世事吾不知。
时时寄书札，以慰长相思。

三素霏霏远，盟威凛凛寒。
火铃空灭没，星斗晓阑干。
佩响流虚殿，炉烟在醮坛。
萧寥不可极，骖驾上云端。

今宵星汉共晶光，应笑罗敷嫁侍郎。
斗柄易倾离恨促，河流不尽后期长。
静闻天籁疑鸣佩，醉折荷花想艳妆。
谁见宣猷堂上宴，一篇清韵振金铛。

暂来城阙不从容，却佩银鱼隠玉峰。
双涧水边欹醉石，九仙台下听风松。
题诗翠壁称逋客，采药春畦狎老农。
野鹤乘轩云出岫，不知何日再相逢。

古来贤达士，驰骛唯群书。
非礼誓弗习，违道无与居。
儒家苦迂阔，遂将世情疏。
吾友嗣世德，古风蔼有余。
幸遇汉文皇，握兰佩金鱼。
俯视长沙赋，凄凄将焉如。

早年南国日追随，冠剑晶荧佩陆离。
匪石心诚徒自许，浮云踪迹信难知。
官闲从饮扶头酒，地僻谁同敌手棋。
门馆旧恩今更重，高斋遥枉谢公诗。

火树灯山高入云，红筵翠幄自成春。
游女有时还解佩，青楼何处不留人。

交趾同星坐，龙泉佩斗文。
烧香翠羽帐，看舞郁金裙。
鹢首冲泷浪，犀渠拂岭云。
莫教铜柱北，祗说马将军。

紫殿程书广，鸿都校籍成。
宸心眷儒学，慈宴诏枢衡。
供帐来金闼，胪传下玉京。
三山开秘宿，七阁敞修楹。
革履趋朝暇，华貂映席明。
弁繁星错落，佩杂玉锵鸣。
炉静飘芳蕙，图开识禁橙。
壶均天所酒，鼎荐帝余羹。
夏屋彰仁洽，衢樽乐治平。
丹楼晨唱近，碧树晓寒轻。
宇内年书有，人间月就盈。
非烟舒渥旨，爱日助皇情。
凫藻深欢意，鱼蒲溢颂声。
萧斯蒙湛湛，露彼仰英英。
故事留东观，崇恩自上卿。
何言挈瓶陋，亦玷举觞荣。
已重高门地，还歌食野苹。
微生徒枣钝，弱植但葵倾。
就日欣逢旦，瞻河喜见清。
更期纡翠葆，千载诧登瀛。

续命由来宜彩缕，辟邪相向佩灵符。
夏钧调乐长生酒，岁岁宫中祝圣图。

节物更徂候，幽衿属钓台。
兰苕兼佩长，桂叶学旗开。
鹊避惊弦去，鱼随晚饵来。
谢塘多藻思，弭盖一相陪。

芳序虽云晚，华颠亦已新。
蛩鸣偏傍耳，燕去不辞人。
山隠栖岩路，朝婴佩玉身。
故溪应更好，前夜梦垂纶。

勤勤念耦耕，不是钓虚名。
皓魄圆犹缺，芳卮满故倾。
佩韦防事急，分肉倚心平。
此意将谁语，临深坐冶城。

晓出西郊道，回瞻北阙天。
城头云敛盖，关外月低弦。
委佩辞朝绂，鸣笳逐使旃。
老臣三去国，凭轼泪潺湲。

始寓南台直，偏惊素籥霜。
悲秋真骑省，出沐愧山郎。
自许鸥机息，谁矜鹤胫长。
尘缁洛客袂，枌老汉人乡。
篝烛沈幽幔，翻经袭隠囊。
杯醪冰余渌，砚滴泻寒光。
岁晚凋兰佩，风干裂芰裳。
星乌绕枝倦，瑶草蔽庭荒。
道为虚心胜，情缘感物伤。
劳歌少凄恻，夷路即腾骧。

火树郁岧峣，山车切绛霄。
层楼移旦阙，复道借星桥。
花散非因雨，霞多不为朝。
声来知佩近，香去惜车遥。
遇扇还闻曲，逢台即听箫。
更筹且莫尽，彩月正飘飖。

总辔出西坰，寥寥旭宇明。
丛冈森地秀，飞塔恍神行。
惠味霑仙露，疲心识化城。
远香来不断，空梵过犹清。
坐惜忘机晚，居惭𫄬组荣。
抚怀今古恨，高世友僚情。
顾慕群芳歇，徘徊极野平。
低云参驻盖，寒木隠前旌。
风转松添韵，霜余菊挫英。
碧垂天势匝，红上日华轻。
垒废麏{鹿/加}乐，池荒雁鹜鸣。
宫垣除濞国，台址畏轩兵。
胜践欣同适，沈忧悔自婴。
理融无物我，神照罢将迎。
绚藻春供丽，投珍佩合声。
莫嗤三叹拙，聊谢两心倾。

摄飨蠲祠令，精心属辅臣。
斋房贪结佩，归轼阻均茵。
鹄鼎庖羞洁，鸡枝殿树春。
坐凝虚室白，行祓大宫神。
政伫畴咨若，朝瞻已事竣。
三秋怀盛德，方信采萧人。

憭栗霜华六幕空，丹萸成佩菊芬丛。
香浮彭泽仙巾酒，影落龙山宴帽风。
诗笔娱情真泣豆，舞腰回节更惊鸿。
夕阳峣榭愁重顾，不见舂陵旧郁葱。

一夜春风拂苑墙，归来何处剩凄凉。
汉皋佩冷临江失，金谷楼危到地香。
泪脸补痕劳獭髓，舞台收影费鸾肠。
南朝乐府休赓曲，桃叶桃根尽可伤。

谢病台阶别邃旒，更荣符钥守司州。
箧书已辩恩难报，台礼虽颁政未修。
漱石洛波鸣佩晓，插云嵩色绀屏秋。
烦君丽句催登览，欲便长随麋鹿游。

汉枌遗产接东陂，舒啸行吟失旧期。
岭上孤猿惊别久，山中芳草怨归迟。
鲋波希润宁堪待，龙断求丰忍自欺。
负郭已荒金未佩，天涯浩叹满隆墀。

九万鹏程举翮轻，蚤年高誉满江亭。
曾分兰省趋墀赤，行从荷囊拜琐青。
雅度最宜锵玉佩，精忠不用绿沉屏。
欲令行部襜帷去，要使人争识景星。

两崖夹晓月，万壑分秋风。
今朝定何朝，孤赏莫与同。
石路抱岩转，云气青蒙蒙。
篮舆拂露枝，乱点惊仆童。
微泉不知处，玉佩鸣深丛。
平生慕李愿，得此行旅中。
居人轻佳境，过客意无穷。
山木好题诗，恨我行匆匆。

仲冬吉日，风穆气休。
我出刚卯，以寿元侯。
祝融之玉，莫此离方。
元侯佩之，如玉之刚。
攘除厉凶，以迪明王。
南门不键，有室则强。
三肃元侯，既赠既祷。
曷以报我，当以刚卯。

紫阳山下闻皇牒，地藏阶前拜诏书。
乍脱绿袍山色翠，新披紫绶佩金鱼。

退之高文仰东岱，籍湜传盟其足赖。
固知法嗣要龙象，先生端是毗陵派。
方驾曹刘盖余力，压倒元白聊一快。
向来班门收众材，宾履费公珠几琲。
三熏会有堪此事，群犬未免惊所怪。
但知楼仰百尺颠，岂觉波涵千顷外。
南州短簿令公喜，巍峩峩冠陆离佩。
有如若士那可无，笔势已超声律界。
相将问道留十日，满座真成折床会。
清诗忽复堕华笺，要使握瑜夸等辈。

脱绔下田中，盎浆著塍尾。
巡行遍畦畛，扶耖均泥滓。
迟迟春日斜，稍稍樵歌起。
薄暮佩牛归，共浴前谿水。

石井镇初腾一鹗，管城子健斡千钧。
已然自足雄吾党，其进祇应轶古人。
衣被卉裳殊欲惯，解捐犊佩猾商驯。
万锺他日扶危手，五斗怡怡为奉亲。

将军义勇名，蜂蚁尝旅拒。
俯迩建赤油，超摇挥白羽。
不辞援鼓桴，岂以遗君父。
匈奴恨未灭，致官逾哙伍。
麾下例千金，赫然士豫附。
家庭树曲旃，天街腾露布。
平昌平恩侯，议论宁肯忤。
万金十千户，募将斩亡虏。
列屋鏁名倡，连车载清酤。
用钱取水衡，卜宅凌武库。
山岳势能移，震电赫凭怒。
画地成江河，鼻息吹云雾。
私鬬患不怯，公战则先务。
可怜金玉帛，殊胜烟埃土。
嗟彼绅佩俦，索漠何太窭。
试移名将传，予汝频晤语。

常娥偕婺女，万里玉京会。
云璈阕未终，莫霭黯愁对。
真人一謦欬，开阖随霁晦。
寒波扬广廷，清光一年最。
顷刻人间世，银色化诸秽。
法士屏杯杓，痴儿恋珍贝。
皆言此宵乐，复欲何时醉。
蟾宫正植璧，星潢亦委佩。

横槊褫神佩，追随井钺军。
周旋圉徼最，首虏驿书闻。
斡榷承心计，污邪续力耘。
门庐必高大，训子扩儒文。

楚郢都梁奇韵佚，岚溪云壑初何僻。
根蒂条荂玩九春，葩叶尖萌碧逾尺。
蕙转东君溢宠光，露浥清华烟染色。
蓊勃天芬透绮疏，英蕤绿艳撩诗客。
滋荣九畹不因人，无际幽深来响屐。
三嗅书帷尝涉猎，满把骚人安忍释。
映俎垂筵纫委佩，𣃁苔徙槛芳盈室。
燥虚黏腻俗尘清，祛病析酲驱抑郁。
猗猗不采亦奚伤，雍容屈宋无伦匹。
赏慨年芳次第菲，轻重憎怜从结习。
辛夷为坞薜萝门，莎菼蒲芦类非一。
庭中绝出忘忧右，差等水仙诚莫逆。
遥知最妙岭头梅，适口和羹似难及。
更与丘明评国芗，后皇媚之殊赫奕。

薰膏佩服尤瑰靡，联踏春阳特衒骹。
十里青楼玩芳月，西湖并舫恣娱遨。

湘累鞙佩南邦媚，天女襟期绝世芗。
艺植便应弥九畹，孰知苓藿与詹糖。

恶声不入伯夷耳，严陵拂袖钓寒水。
古来豪杰例幽居，佩{革遂}肯随舟人子。
造化炉中忽为人，笑笑随缘又何嗔。
细语粗言俱入妙，醉中不必更陶真。
年来三复韦编绝，得趣无多一味拙。
物外翛然我已仙，不愁石髓坚如铁。

苏秦尝佩六国印，许由还厌一瓢风。
了无佗相能通变，可笑僧繇画志公。

秋水为神吉梦随，上公冠佩俨朝仪。
风云感遇千龄会，日月依光四海知。
笔阵词锋明藻色，龙韬豹略系安危。
顽金从此归炉锤，岁岁门阑献寿诗。

常佩了堂一则语，睢阳举似刘潞州。
大期不复见丙午，二老信然成古丘。

幽兰如君子，闲雅翰墨场。
春风晓畦暖，斜日半窗光。
竟夕澹相对，菲菲吐暗香。
掩关清杖屦，帘卷度修廊。
钗玉茎分紫，官梅花更黄。
岂惟堪纫佩，试伴菊英尝。
退处深林好，休移庭户傍。
自同凡草茂，无事莫相伤。

我谪庾岭下，年年饷焦坑。
味虽轻且嫩，越宿苦还生。
分甘尝此品，敢望建溪烹。
勾公道义重，不与炎凉并。
持节漕七闽，风采照百城。
冤苦尽昭雪，草木亦欣荣。
得新未肯尝，包封寄柴荆。
罪罟敢当此，自碾供百灵。
捧杯啜其余，云腴彻顶清。
爽气生几席，清飚起檐楹。
顿觉凡骨蜕，疑在白玉京。
整冠朝金阙，鸣佩谒东皇。
须臾还旧观，坐见百虑平。

我来岭下已七年，梅花日日鬬清妍。
诗才有限思无尽，空把花枝叹晚烟。
颇怪此花岚瘴里，独抱高洁何娟娟。
苦如灵均佩兰芷，远如元亮当醉眠。
真香秀色看不足，雪花冰霰相后先。
平生明明复皦皦，一嗅霜蕊知其天。
固安冷落甘蛮蜑，不务轻举巢神仙。
他年若许中原去，携汝同住西湖边。
更寻和靖庙何许，相与澹泊春风前。

横浦亦何好，人烟眇荒墟。
所以常闭门，九年只读书。
余幼好奇服，玉佩而琼琚。
念往复推来，薰然乐有余。
客有不知者，笑我长勤渠。
目昏心则莹，道腴形自枯。
千载陶渊明，箪瓢常晏如。
譬彼鸡绣群，有此海鹤孤。

西湖十里山，春风一杯酒。
兹兴良不浅，何日落吾手。
我读君和诗，襟期一何厚。
同生上下宇，共阅古今宙。
死生何足云，余年付美酎。
佩印还故乡，衣锦眩春昼。
一时正儿嬉，千岁堕尘垢。
所以贤达人，中怀元有守。
试看窗日中，野马互奔骤。
区区竟何成，尚夸舌在口。
宿习犹未除，新诗漫怀旧。
环顾天地间，四海惟三友。
两老虽未死，二妙已先踣。
生者岂其巧，死者亦非谬。
君如悟斯契，万事可怀袖。
铜钱自如山，金印自如斗。
只今定何间，腐骨久已朽。
篱菊师渊明，庭草悲王胄。
彼已升层霄，此犹凿户牖。
浩歌君其聆，相看都皓首。

已知节物向春荣，篱下溪边照眼明。
夜雪压枝生冷艳，晓寒入骨耿飞英。
长条直上姿尤媚，斜朵横来思更清。
疑是玉皇传诏急，群妃委佩赴仙京。

从来打鼓弄琵琶，须是相逢两会家。
佩玉鸣鸾歌舞罢，门前依旧夕阳斜。

长藤呵路多公侯，我辈不应来宦游。
平生流涎向云水，此心已往形独留。
黄沙霏霏乌帽底，三载长安饱尝此。
何如闲把一茎丝，坐钓澄江月明里。
采芝仙人今岂无，踏遍山腰日已晡。
白云可衣兰可佩，御寒不必思丰狐。
人生此段差可乐，风御径须游六幕。
夜深何处凤箫声，留得余音传万壑。

断云托月天南东，梦魂初下蓬莱峰。
绕街敲金戒天晓，乌帽溯凉奔竹宫。
神明之囿严且邃，踵门已觉尘凡空。
温温妙友隔窗语，徐徐好日当庭红。
案头书帙万卷富，门外帘影三秋风。
东家所慎盖先此，小人曷敢不精衷。
绯衣赞者趣行事，升降拜起庄微躬。
丁东环佩众泉咽，荧煌星斗千炬烘。
瘦羊端笑古人细，肥马暂逐儿曹雄。
指日欃枪落天外，告庙还看礼更丰。

嗟予偃伏淮南村，十年不践公侯门。
谁令金印入魂梦，平章六字承君恩。
左手人头右手印，此理未可轻易论。
丈夫盖棺事始定，擒戎会使来称藩。
争如徐子擅骚雅，笔力豪纵今文园。
杨君收印六十载，细观制作同新翻。
为言常侍故家物，其先得自南昌潘。
珠还合浦有时节，馀庆未艾锺仍昆。
子今得之类摘鹊，此贶重可轻玙璠。
便当凖拟佩三印，并与文安遗子孙。

西去方祈谷，东来适佩萸。
凄风梧脱叶，积雨稻生蚨。
诗骨寒岩木，禅心古庙炉。
莫将明月句，容易谒姑苏。

棱棱威正肃，浩浩意无涯。
雨息风还怒，霜余雪更加。
氍毺还席地，薝卜竞分葩。
虎饿豺狼抟，乌穷鸟雀拿。
木冰鸣玉佩，檐溜轧芦芽。
鹤集疑惊露，羊群忆卧沙。
晚餐甘当肉，卯酒薄胜茶。
盈尺其多矣，逾旬果是耶。
日车行自驾，云障欲何遮。
坐想传柑饮，千官从翠华。

玉佩翻然下帝傍，墨池照影妒新妆。
时人莫作飘零看，收拾毫端无尽香。

恶客未尝知酒圣，高人何止擅文豪。
三司自揣非吾事，敢觊徐州解佩刀。

湘南夜水风露清，月明耿耿波益平。
婵娟有人步罗袜，琼珰玉佩双娉婷。
可怜玉骨埋藏久，肠断人间无复有。
岂知化作兰若莲，宿契未忘犹并首。
想应快意洗尘缘，不向谢池争取妍。
玻璃盘中净土颊，一心稽首西方仙。
请君以图献天子，当与嘉禾并周史。
毋令寂寞堕空山，泣月悲云清夜残。

袖携一剑三尺铦，试与豪士论丑妍。
锋铓闪烁走冰雪，靶鞘激烈拏风烟。
断蛟截犀挺灵怪，照人切玉光牵聨。
昔时欧冶不再岀，纯钩磐郢名空传。
越王苟不遇薛烛，万户骏马谁肯捐。
物虽有价瑶无价，瑶逢识者逾精鲜。
主人得之亦自壮，十袭珍秘轻万钱。
何当佩服却戎羌，会令沙漠无戈鋋。

少时欢笑已无缘，只有清闲守暮年。
目断遥山青不了，手挼黄菊兴悠然。
兰芽春暖供吟佩，芦叶秋深隐钓船。
个里生涯元自好，莫教姓字达凌烟。

篆香宿火度炉灰，帘佩声惊午梦回。
门径长闲留鹤守，基机不泄任鸥猜。
渊明归计松三径，毕卓生涯酒一杯。
南陌黍田秋正熟，饭牛歌里共徘徊。

熏风入佩舞翩翩，不到林泉二十年。
锺歇恐惊岩豹隐，水流不动石牛眠。
野桥风月诗愁里，客路光阴归鬓边。
长笑一声烟雨暝，书堂唤起贯休禅。

先生万卷读，命世文之豪。
矫矫鸾凤姿，仰止人物高。
坐石翳白拂，古茧磨衲袍。
玉堂挥翰手，不数乘与褒。
前身老画师，寓兴时抽毫。
要在胸中奇，醉笔随秉操。
柘原沙错错，独树风骚骚。
天荒鸟不入，路绝人告劳。
一旦辞世纷，御风归泬寥。
遥知紫玉府，冠佩方游遨。
不然跨汗漫，骑鲸弄云涛。
夜中梦见之，酌公以蒲萄。
觉来空把卷，我心增郁陶。

我行出陕右，来升召公堂。
叹公不可作，祗令吾道伤。
优哉听讼日，斯民歌乐康。
善教被南国，美荫余甘棠。
惟公与周公，左右相成王。
孰知二公心，千载惟苍苍。
人不学二南，其蔽犹面墙。
先圣垂此言，下士其可忘。
太史述世家，源深者流长。
公泽亦至今，风烈殊未央。
再拜仰公像，冠佩犹煌煌。
徘徊不能去，泪落征衣裳。

去年客中愁，忽忽意未伸。
归来媚儿曹，行乐犹及辰。
融怡帝乡日，浩荡天街春。
物色岂不好，所思难重陈。
婉娈有能事，朱弦妙通神。
从容兰臭言，事事皆可人。
关河一乖隔，梦想清洛濵。
况乃行止间，愧负匏瓜身。
情随节物改，事逐风景新。
踌躇不自释，渌酒徒芳辛。
明朝更牵强，接踵肥马尘。
凌波固可慕，解佩良无因。
青翼不复来，怅望瑶池津。

似闻环佩杂箫笙，鼎立争雄凛太清。
不与古今争变化，可能舒惨属阴晴。
花开玉井难求种，月下瑶台但有名。
我亦生来未尝屈，敢持方寸并峥嵘。

东皇携春来，属车载霓裳。
回风作妙舞，杂佩鸣珠珰。
千官玉笋班，再拜称瑶觞。
酒罢各分瑞，圭琮粲琳琅。
浩荡涵濡恩，一笑遍八荒。
尘垢得湔洗，焦枯亦辉光。
伟哉造化力，天地为翕张。
功成了不居，杲日天中央。

雪尽径泥干，团栾遶树看。
玉梅呈素艶，霜重月华寒。
一萼半含春意密，数苞未破胭脂粒。
斜枝倒浸碧池深，罗衣暗惹香风湿。
须知贾午最多情，绣囊偷佩芳筵惊。
又疑仙人下姑射，玉容寂寞幽态清。
去年梅花开，干戈犹未扫。
今年梅花开，劝君休草草。
莫待子规啼，梅花满地蝴蝶飞。

平湖阻城南，长淮带城西。
壮哉金斗势，吴人筑合肥。
曹瞒狼顾地，苻秦又颠挤。
六飞驻吴会，重兵盾边陲。
绍兴丁巳岁，书生绾戎机。
郦琼劫众叛，度河从伪齐。
苍黄驱迫际，白刃加扶持。
在职诸君子，临难节不亏。
尚书徇国事，既以身死之。
骂贼语悲壮，摏喉声喔咿。
呜呼赵使君，忠血溅路歧。
在职乔张实大将，横尸枕阶基。
至今遗部曲，言之皆涕洟。
法当为请谥，史策垂清规。
法当为立庙，血食安淮圻。
奈何后之人，邈然弗吾思。
居官潭潭府，神不芘茅茨。
冤气与精魄，皇皇何所依。
所以州州内，鬼物多怪奇。
月明廷庑下，仿佛若有窥。
謦欬闻动息，衣冠俪容仪。
士民日凋瘵，岳牧婴祸罹。
一纪八除帅，五丧三哭妻。
张侯及内子，遍体生疮痍。
爬搔疼彻骨，脱衣痛粘皮。
狂氓据听事，夫人凭指挥。
玉勒要乌马，云鬟追小姬。
同殂顷刻许，异事今古稀。
磊落陈阁学，文章李紫微。
筑城志不遂，起废止于斯。
杜侯在官日，夜寝鬼来笞拔剑起驱逐，反顾出户帏。
曰杜二汝福，即有鼓盆悲。
德章罢郡去，厌厌若行尸。
还家席未暖，凶问忽四驰。
安道移嘉禾，病骨何尪羸。
于时秋暑炽，絮帽裹颔颐。
余龄亦何有，干在神已睽。
师说达吏治，通材长拊绥。
东来期月政，简静民甚宜。
传闻盖棺日，邑里皆号啼。
近者吴徽阁，鱼轩发灵輀。
营卒仆公宇，厩驷裹敝帷。
行路闻若骇，举家惊欲痴。
昔有邺中守，迥讳姓尉迟。
后周死国难，英忠未立祠。
及唐开元日，刺史多艰危。
居官屡谪死，未至先歔欷。
仁矣张嘉祐，下车知端倪。
庙貌严祀典，满考迁京畿。
兄弟列三戟，金吾有光辉。
吴竞继为政，神则加冕衣。
自此守无患，史书信可推。
伯有执郑政，汰侈荒于嬉。
出奔复为乱，羊肆死猖披。
强魂作淫厉，杀人如取携。
其后立良止，祭祀在宗枝。
罪戮彼自取，祸福尚能移。
族大所冯厚，子产岂吾欺。
寒温五种疟，踸踔一足夔。
或能为病祟，祈祷烹伏雌。
况我义烈士，品秩非贱卑。
凛凛有生气，为神复何疑。
勺水不酹地，敢望壶与蹄。
片瓦不覆顶，敢望题与榱。
邦君寄民社，此责将任谁。
既往不足咎，来者犹可追。
傥依包孝肃，或依皇地祇。
经营数楗屋，丰俭随公私。
丹青罗像设，香火奉岁时。
尚书名位重，正寝或可施。
吕姬徇夫葬，义妇严中闺。
清贤列两庑，后先分等衰。
当时同难士，物色不可遗。
张陈李鲍韩，势必相追随。
德章病而去，去取更临时。
尊罍陈俨雅，剑佩光陆离。
匠事落成日，醮祭蠲州治。
青词奏上帝，册祝告神知。
若曰物异趣，人鬼安同栖。
兹焉卜新宅，再拜迎将归。
悲笳响萧瑟，风驭行差池。
穹旻亦异色，道路皆惨凄。
巍峨文武庙，千载无倾欹。
使君享安稳，高堂乐融怡。
岂弟布惠政，吉祥介繁禧。
遂纡紫泥诏，入侍白玉墀。
斯民获后福，年谷得禳祈。
坎坎夜伐鼓，欣欣朝荐牺。
人神所依赖，时平物不疵。
中兴天子圣，群公方倚毗。
明德格幽显，和风被华夷。
典章粲文治，昭然日月垂。
臣工靡不报，秩祀当缉熙。
四聪无壅塞，百揆钦畴咨。
咨尔淮西吏，不请奚俟为。
露章画中旨，施行敢稽迟。
太常定庙额，金榜华标题。
特书旌死节，大字刻丰碑。
碑阴有坚石，镌我庐州诗。

伊谁汲井旋埋盆，喜见荷钱点浪纹。
小立不妨人解佩，闲眠应有客书裙。
未饶灵运吟春草，端忆长庚醉暮云。
顾我从容尚无躁，韩公何惜为三薰。

莳兰西窗下，萧艾病其根。
白露堕秋夕，美恶两不存。
寂寂芳畹空，离离幽佩昏。
物各信所遭，此意谁与论。

九州眼一槩，余子真琐琐。
岳立培𪣻中，喜此高岋峨。
如公我辈人，取友亦到我。
挥毫赋垂天，风雨卷蓬颗。
相期八表游，未觉夙心左。
解龟醉江阁，酒面山月堕。
起瞻帝乡云，感叹不成坐。
何须飞霞佩，自办凌风舸。
瀛洲渺溟渤，万里一掀簸。
缄诗寄天涯，秉烛对新火。
那知市门仙，斗禄事么么。
空余肠九回，上疏何日果。

高堂岩岩面势尊，洞见万井开重门。
元戎务简玉帐静，缓带酌客娱朝昏。
忆初饿隶起篁竹，一啸千里来黥髠。
将军揽镜媚巾帼，何异搏虎驱狐豚。
只今休父八州牧，身佩重寄忧元元。
惊尘错莫羽书密，虽有美酒谁同樽。
沈机且复长辔御，沥恳何啻血面论。
楼船一夕飞度海，汉家上将来天阍。
狂童束手赴烈火，雕戈不污妖血痕。
坐谯饮至凯歌入，船粟往哺遗民存。
五兵包裹高阁束，止戈新榜真成言。
便当频与方外吏，徙倚风月星河翻。
几年牡籥飞不守，河济逆气腥乾坤。
知公快挽天河手，坐视黠虏方游魂。
权舆闽越聊小试，宁复久此淹遐藩。
农桑万里望公等，愿见四海无营屯。

幽栖一壑无来辙，睡起忽惊春已深。
踏青不趁溱洧女，曳杖来寻薝卜林。
长条挽处云笼袖，幽佩归时月满襟。
武谿回首醉眠地，香力一熏愁到今。

乘桴何计去浮家，学舞空余短袖嗟。
自笑缤纷兰佩老，欲将心迹问重华。

偏中正，过房之子初受命。
金刚脚下昆仑奴，腰间也佩毗卢印。

凤凰山下凤凰城，辇路凌霄溯紫清。
秋入九天风露冷，云藏五玉佩环声。
虞渊出日升黄道，织女斜河转启明。
郁郁安能久居此，君王有意待还京。

求田得处便成家，笑为污邪祝满车。
漱石枕流新梦想，带牛佩犊老生涯。
歌成但可相舂杵，客到莫嫌炊饭砂。
祭罢土龙春雨应，稳骑秧马一鞭斜。

乡里黄梅接，家居祖刹邻。
常闻肉身佛，甘作硙坊人。
坚有悬腰石，空无拂镜尘。
已舂诸米熟，自识本心真。
拄杖敲顽质，袈裟绕净身。
衣传千古信，法待五年伸。
拨棹烦师送，投林避众嗔。
风幡俱不动，金瓦定非伦。
汝听宜皆谛，吾言决可遵。
由兹开顿教，为世作良因。
叶坠虽归本，烟斜不向新。
铃声鸣白塔，雾气走黄巾。
塑手藏衣袭，闺姝败钵唇。
全提诸佛印，开尽一花春。
代代灯灯续，尘尘刹刹均。
性天南北合，道德帝王亲。
歌鼓昭陵日，梯航外国珍。
庄严及山谷，赐予出金银。
龙翥开飞帛，春温布縯纶。
镇安清净境，奔走护持神。
楼阁三千界，香灯十二辰。
苏铭模妙墨，柳记刻丰珉。
自昔炎荒地，常容放逐臣。
流人悲去越，从者病居陈。
庚子何忧𫛳，春秋谩感麟。
足生行路茧，眉结念亲颦。
卜吐千瓶水，官分十束薪。
九韶先幸舜，五岭后通秦。
气候今无瘴，人情古亦惇。
何尝疏北客，賸喜预嘉宾。
鼓角催归梦，江湖动钓缗。
时花开有信，山果种生仁。
武水长怀古，曹溪每问津。
端居七里郭，相望一由旬。
抱被来投宿，闻钟起及晨。
自怜终北向，天遣试南询。
竟日云垂地，通宵雨溅茵。
桥横一滴上，雀见五方驯。
飞锡泉香发，连山宝气振。
杖寻桃竹把，佩采楚兰纫。
大礼行郊次，洪恩浃海滨。
稍宽三面网，归作再生民。
甫里将收栗，松江细煮莼。
橘怀工戏彩，萱背更栽椿。
风急团云絮，霜清洗月轮。
治行今数日，问信不嫌频。
三宿真成恋，诸寮且遍巡。
鬭茶夸顾渚，羹芋说西岷。
寺有坛经旧，谁知祖意谆。
持归化岭北，大地免沉沦。

此世未可出，太虚无古今。
一尘绝点染，万象罗萧森。
白云从何来，舒卷亦无心。
流风散远影，花雨释重阴。
俄然际碧海，倏尔归遥岑。
方来讵可执，已去谁能寻。
何人知此意，鱼鸟徒高深。
道人乃如许，洒落湘之南。
冥鸿岂避弋，倦鹤亦投林。
昔年淮泗间，清誉喧佩簪。
石塔缝无际，盐官鼓无音。
衡山亦何有，神廪供爨鬵。
十年一纸衲，彩线穿金针。
上方万壑外，微笑开我襟。
幽怀久自契，俗虑何由侵。
攀萝共明月，流水写瑶琴。

潇水东来北流去，宛宛山城挟江住。
城中万瓦蔽雄观，江外千岩自幽趣。
朝阳近止潇之西，系舸扪苔上石蹊。
翠壁划开光黤湛，高萝垂覆绿冥迷。
排岩闯水飞栏出，挂插洄潭老蛟脊。
浑疑海蜃喷珠宫，复讶楼船褰绣帟。
鸣鸾佩玉不须论，西雨南云手覆翻。
寄语子牟来独夜，试看天阙瑞霞暾。

衡湘久来往，眼到山辄对。
爱山真自性，久看眼未碍。
今朝渡石潭，兰桨乱青带。
初升岸稍高，忽喜地更大。
行行两垣间，沙路得平快。
豁然见良畴，小览百里外。
涵溶赵家汑，千顷疏几浍。
人家隔杨柳，或映桑林背。
连连麻麦墟，鸡犬达鸣吠。
宛如京洛郊，北望一怅慨。
古城谁所筑，隠隠仅如块。
娉婷九冢藏，巧致六宝在。
想其夸壮时，岂念遗迹晦。
主人陇西生，恳款具鲑菜。
墅前稼尤美，弥壤黄云晒。
云湖从此逝，日暖风不噫。
循冈逶迤登，呀口骇漰沛。
是名湖西缺，节缩有石埭。
舍舆尚盘陀，渐见湖尾派。
菰蒲傍篱落，猎猎村沽旆。
曳筇大堤长，堤址屹然塞。
胡床罗四五，植伞据其会。
恍若画图张，彩笔穷物界。
满奁开玉镜，万象自清汰。
浮光散鹅鹜，沉影乱鳞介。
纷纷渔舟子，点缀助姿态。
其心曾未闲，讵比观者泰。
东头输写处，百丈走霜濑。
汇为碧泓深，啮漱垠崿坏。
非兹两雄堨，何以镇横溃。
尚云春水时，雷注聒天聩。
田翁亦好事，巨艇遣迎载。
山阴兴则同，所访何必戴。
招提有豪客，置醴久相待。
归途瞰乌泉，船首滞葭荟。
朱楼亦近止，欲往思中败。
刺竿小弯埼，迥眺长岭背。
峰峦未可穷，却过陈家汇。
幽寻何所得，憩倦茂林最。
回船漾中流，枵腹思勇嘬。
羽觞凡五举，银鲫才一鲙。
山氓争睢盱，窥觇互惊怪。
桃源果何似，此地良足爱。
要当建亭榭，聊复艺苽芥。
赏心浩无涯，羲驭惨欲退。
吾侪幸强健，胜践莫辞再。
人生贵欢娱，世俗苦埃壒。
黄君早交友，闻善肯相诲。
杨君素疏豁，为善克自裁。
李君更清苦，有意饰纫佩。
彪君知勉励，不但闻梗概。
惟余真潦倒，道退齿徒迈。
从游亦何幸，鱼目惭明琲。
誓言来年春，景物重华綷。
荷花千叶装，一一青罗盖。
苍蒹没大浸，碧𪩘槛芳蔼。
远陪鸥鹭群，坐笑桔槹械。
仍须少留宿，促驾古所戒。
持钩不求鱼，何用五十犗。
优哉复悠哉，此乐未为太。

诗腑五字城，酒肠九曲湾。
兴来摧高坚，觞至输潺湲。
眷此山涧曲，素缁邀畿寰。
人境俱寄陶，陋巷同乐颜。
新黍酿初熟，小槽泣微潜。
仅堪代汤茗，敢望颓玉山。
独余要眇音，超然难追攀。
所赖见宽假，悲呜三日闲。
清风又吹句，玉佩峥瑶环。
使我发深省，迷芜自除删。
得意言语外，放怀天地间。
人生贵知心，愿言长往还。

青天露坐月敛昏，忽见山烧明溪村。
转移胡床饱寓目，猎猎变态真难论。
清湖之山峨帝阍，盘陀四隤如云屯。
千章大材翳山黑，忽作秋树繁鲜缊。
得非祝融张南军，周𫘪汉帜杂邀巡。
萆山夺壁秣且猎，陈皮较获群毛骍。
又疑栖岩穷道人，鏖砂灶破宝魄沦。
丹光飞飞弄明灭，怪气闪闪腾轮囷。
随风廓爆声何喧，遇涧缘绝势复分。
金虬赭虺怒郁律，紫凤朱鸟惊翔鶱。
欲寻仙家访桃源，武陵太守驰双轓。
纷敷绛雪土不湿，近远蒸霞山正燃。
离离点点罗星垣，灿灿烂烂披缬纹。
巫阳研朱尽屈曲，盘印缭烬香氤氲。
山清宛然大裘尊，藻粉之间绣光焞。
侍官服章画彤韎，佩玉环玦皆琼𫞩。
谁移太华玉井根，开此翠𪩘芙蓉园。
徒劳禅宫咏火伞，岂愧花岛歌红云。
连冈槎牙宣空龈，缺壑侈哆呀殷唇。
眉峰胡为变贼赤，顶髻何事从僧髠。
翻思元宵游端门，巨鳌岌载蓬莱蹲。
蜿蜒双衔照天炬，十万油蜡争晨暾。
只今留滞磎河盘，青荧一灯读书残。
野人亦解相暖热，坐使寒谷惊龙鸾。
吁嗟此山美崇峦，若动若植方涵春。
闽氓力耕地无草，岁岁𦶟薙供犂犉。
火行于寒反行暄，忍使秀绿余焦痕。
为翻银河一洗濯，回禄虽炽应逃奔。
每钦韩公观陆浑，雄词险句咻而炖。
我犹皇甫爝不息，看君续焰辉无垠。

南土梅不贵，往往薪槱束。
幸然傍寒厅，久亦未见录。
墙隈非所恨，自可凌冬发。
奈何瑶台伴，辱近紫姑闼。
佳人虽薄命，时运忽来复。
一朝蒙闵叹，移近东家屋。
孤根便静深，池上映天碧。
我为渠主人，梅是先生客。
且须创幽榭，賸与种修竹。
炎荒无雪片，且对冰花馥。
西施佩生麝，姑射步微月。
何当见旧官，应使中肠热。

去年已向爆声残，晓气絪缊雨不寒。
玉佩想闻趋桂殿，彩衣遥祝献椒盘。
千龄帝运方更始，一统王春正履端。
不与时光共流转，此心那更觅人安。

淅淅风摇玉露秋，尚怀分柿半山不。
众香肯共维摩饭，元亮聊同惠远游。
荟蔚雕零岩壑露，佩环清越涧泉幽。
青鞋本自无泥滓，更约诸峰最上头。

圣门功业海同深，大禹犹曾惜寸阴。
知有诗书消永日，不将狐貉愧寒衾。
定心应已观川逝，阔步何须叹陆沉。
闻道北山兰正好，果堪纫佩即幽寻。

冠月裾云佩绿霞，百年将此送生涯。
愁心别后无诗草，病眼灯前有醉花。
落笔擅场聊写意，背山临水遂成家。
也须南亩多栽秫，休似东陵只种瓜。

浄几寒窗日，翛然万虑忘。
诗筒忽到手，花信已催籹。
茅舍斜斜彴，冰溪短短墙。
仙肤下姑射，娇额映昭阳。
崔竹翻新画，龙涎出古香。
有金攒蘂细，无绿认条长。
慰荐骚人寂，挑撩酒态狂。
雪游空泛剡，兰佩枉沉湘。
隔屋吹生麝，盈枝纵夜光。
讵能烦驿使，聊自占年芳。
渡尽鸿飞影，迎开柳带黄。
繁华收拾后，结子又先尝。

易刻无瑕玉，难匀不汗籹。
有谁同素绚，无物比生香。
宝靥三年笑，冰肌六月凉。
畹兰何足佩，怀瑾枉沉湘。

羹藜饭糗自无余，身世萧条亦自如。
十里溪山连枕席，一堂风月伴琴书。
畹兰幸袭仙人佩，径草欣承长者车。
四海弟兄非浪语，先生何恨九夷居。

十月𫄨无斁，中冬木尚荣。
愿为寒玉佩，思灌阆风清。
之子牛刀暇，寻余兔径行。
已携从事至，旋觉大庖盈。
荒郡书云节，虚檐写雨声。
寂寥无一事，浩荡有闲情。
草树环居密，云山极望平。
羁愁添绣线，乡味得金橙。
独酌临空迥，高歌彻晦明。
醉惟凭曲几，穷不念方兄。
诗怕吟来拙，书便读后精。
纹楸忘胜负，绿绮混亏成。
忽见江梅蕊，如披瑞雪英。
旅中相慰荐，个里自分明。
更待涂茨了，仍看艺竹生。
茅柴如可压，为吾糁藜羹。

门开阊阖晓霞鲜，剑佩称觞玉座前。
五福惠心敷下土，三呼稽首望层天。
龙旗已荡淮𣸣祲，狼燧行清朔塞烟。
复会东都临四海，众星环拱万斯年。

郑氏传家学，诗书不愧心。
佩刀知素业，左序况同襟。
但喜知难字，何能识至音。
小轩多暇日，为赋九州箴。

椒房懿德庆源同，环佩雍容冠六宫。
妆罢朝元无一事，关雎诗咏二南风。

仆本草茅人，守植自有素。
偶与力运偕，牵丝及荣路。
矢将保独行，安敢邀诡遇。
朝跻绿雾阁，夕舍金马署。
鷃志屈鸿翼，珉质谢瑶圃。
内省实空虚，焉得久留处。
悟非不必老，斑领况云屡。
竟获一麾来，果此避贤趣。
载以朱轓车，佩以银符兔。
君宠寄华冕，癯丑不成恶。
淮郡梁楚交，刀笔纷民务。
粗欲逃官责，何暇收民誉。
平生觏宗工，亟为拯沦误。
惭负知己言，遂贻越乡虑。
何图霄与泥，肯问簪与屦。
辛勤风波事，尺牍奚能诉。
代马愁南嘶，鹧鸪憎北翥。
所恋明主恩，未理归田驭。

唐昌观中树，曾降九天人。
銮驾久何许，雪英如旧春。
岂无遗佩者，来效捧心颦。

君不见汉家五陵诸少年，白马骊驹大道边。
紫纶裁帽映两纽，黄金错带佩双鞬。
经过主第赐绿帻，归宴前堂罗曲筵。
长安多逐韩嫣弹，别藏仍收张氏钱。
传言天子将羽猎，千乘万骑向甘泉。
奉车金吾共驰骋，外家戚里见招延。
径去平冈驰狡兔，虚弯天际落飞鸢。
朅来别馆恣行乐，胡姬当罏酒十千。
薄暮聊归渭桥曲，明旦复会黄山前。

东泊骖驔一驻车，騩云芣木澹扶疏。
风经御寇仙游外，野识裨谌草创余。
颍谷寒烟仍井邑，侯门残日但丘墟。
两都大道过从盛，不称支离佩左鱼。

皂衣京兆数论兵，西护秦台暂抗旍。
显父百壶连帐出，良家六郡佩鞬迎。
甘泉路迩烽槔偃，非子川长马庌平。
左右汉臣聊作帅，非缘侍从厌承明。

苑花联醉七经春，犹佩当年一彩纶。
京邑风尘初倦客，楚伧涂辙欲妨人。
信潮暮送吴艎稳，公秫秋供箬酎醇。
江外何因凭尺素，宕渠波恶损文鳞。

十二危峰隠寒雾，旁连三巴下三楚。
断崖青黄耸天壁，秀色苍茫接天路。
鼓瑟玉京嬉帝傍，下镇九渊称帝女。
冥心可见类相求，梦里襄王契神遇。
锵然玉佩似可期，倏尔霓旌去无所。
天风浩荡吹太清，万里凭虚送飞步。
行云行雨终不来，岁月人间几朝暮。
那知一戏疑万古，至今不知高唐处。
仙兮神兮非与是，流传只有兰台赋。
山藏虎兕争怒号，峡束江水翻波涛。
舟楫寄命轻鸿毛，犹起羡慕成讥嘲。
行人所见日卑浅，仰首弥觉巫山高。

楚人喻芗草，可佩复可食。
灵均楚同姓，放逐去其国。
皎皎忠良心，惕惕惧谗贼。
扁舟下沧浪，魂迷招不得。
至今芳洲上，寂寞少春色。
我公异于是，声誉超八极。
挽公青霞裾，接武紫鸾翼。
直契慕湘累，论心不论迹。
我是众芗林，澡身而浴德。
同心等崇兰，直节逾苍柏。
登善味芝术，去恶锄枳棘。
荀令十里香，扬雄一区宅。
君臣相唯诺，品题来藻饰。
日光万丈长，众芗馥芳泽。
况了大因缘，功名皆戏剧。
手擎妙喜国，心湛水精域。
诸天众芗云，旃檀杂薝卜。
登门三十年，岁晚仍作客。
诵公芗林诗，心境为澄澈。
虽非歌商颂，声亦出金石。

昔游临浦春正浓，小江萦委如无穷。
花浮千林锦绣幄，舟扬万顷玻瓈风。
西施故乡擅佳丽，会稽秀气藏华秾。
是时山晴见真色，落日西南千万峰。
今情不尽古情在，恨叠晚妆眉晕重。
恨应但知倾国貌，无人能说亡吴功。
倘非绝态动君意，姑苏台上犹歌钟。
成功未甘归范蠡，素衣故国宁相从。
文公之孙重端世，衮衣门户推八龙。
官闲援毫来吊古，溪山顿为开愁容。
谪仙亦赋浣纱石，至今翠绢不停织。
浴池邀伴下瑶池，霑丐越女天下白。
风流昭洗待名流，有德于人当血食。
红心草葬旧金钗，黄陵庙成新石刻。
霞裙琼佩无消息，怨魄凄魂招不得。
一杯流水奠江蓠，苎萝山前已秋色。

天上威仪地岂知，六花寒路夜偏宜。
半空环佩朝元罢，满地珠玑按舞时。
簌簌初随风更急，萧萧却杂霰俱迟。
房公松竹分清俗，除却天声总未奇。

粤人多悍骄，风声亦惟旧。
儿童仅胜衣，挟棰相格鬭。
艺精气益横，质化心忘陋。
家饶喜称侠，世乱甘为寇。
岂伊天性然，习俗所成就。
吾闻互乡童，翺翔圣贤囿。
隠豹弄斓斑，攻驹发驰骤。
佩觿尔何知，义方得无谬。

鹅子峰前波色清，刘郎看山无俗情。
癯儒自昔有仙骨，夜梦体飞如叶轻。
云中不识朝天路，双童导我凌空去。
侧身度岩隈，盘盘复回回。
翛然意往形不碍，石窟藓窦俄天开。
乘槎夜泛牛女渡，鞭鸾晓入金银台。
花深不逢人，时闻佩环声。
仙翁睡起方结袜，见客坦易无崖垠。
击蒙冀垂矜，叩妙获一言。
七情汩心心愦昏，窒欲如水澄其源。
臼中{口父}咀药，手撮仍见分。
旁有泠泠泉，三漱乃尽吞。
驻红却白非难事，贪生虑死真愚计。
当时同游七姓俱，但记古月成胡字。
尘缘未断不得留，海风吹过蓬瀛洲。
觉来窗户冥曚晓，玉镜晶晶堕松杪。

夜雨歇清晓，山椒云气昏。
驾言聊出游，窈窕穷川原。
侧帽避横筿，扬袪障晴暾。
春泉散石壁，细草罗丘园。
陟峻已逾岭，窥深更缘源。
乔松傍涧折，垂柯激潺湲。
过籁寒惨惨，惊林白翻翻。
造幽景寥閴，胜绝难具论。
仆夫知余乐，踟蹰为停轩。
惜无徙倚地，时来此开樽。
暮投鹅峰宿，青灯耿柴门。
相从二三子，交情久弥敦。
谈玄测彖象，揽佩纫兰荪。
愿言固所怀，丘壑吾道尊。

世情事虚文，十幅了一书。
片言倒肺腑，子独不佞予。
班班眼中秀，学胆谁似渠。
平生几两𪨗，踏破牛斗墟。
小言谒侯门，大言叫天都。
归来辟存室，默坐追亡逋。
床头著韦编，盘礴万古初。
时拈纸上语，破的妙有余。
已甘酬对难，舌本噤不舒。
矧予在半流，所见方模糊。
蜗涎不自润，讵敢相霑濡。
人生强多知，于己固已疏。
睫边遗太极，意上町六虚。
狞猿絷尚跳，况乃拊槛呼。
是神非吾神，滓秽政可奴。
尝闻不远复，佩作三字符。
煌煌杏坛春，一枝明清湖。
蜂蝶未全知，佳处自不孤。
惟予先着眼，时来采芳腴。
何当共叩微，归性有顺涂。

金镞因形制，临畦发永叹。
时危思撷佩，楚客莫纫兰。

割据销残运，并吞息战尘。
遗民犹悯楚，三户欲亡秦。
念昔怀王立，潜图霸业新。
降颜欣接士，薄伐屡窥邻。
慷慨心何壮，囏难势未伸。
干戈怜暴骨，玉帛更和亲。
末路人多诈，轻谋祸及身。
单车行凛栗，伏甲变逡巡。
鹿走章台下，龙沉渭水滨。
素棺归惨淡，故老恨酸辛。
岁月今何在，兴亡迹已陈。
愁阴生古庙，翠蔓锁重闉。
有客投清酹，临江忆放臣。
听谗虽主惑，多难亦时屯。
愤气摩星斗，哀词动鬼神。
飘零琼玉佩，寂寞蕙兰春。
毁誉千年定，穷通一死均。
招魂嗟已矣，抱石想漂沦。
恋恋空回首，行行欲问津。
潸然忧国泪，今古独醒人。

惭非苏子佩，聊置简书间。
尺牍予慵理，何劳汝汗颜。

暖风环佩满芳洲，贝阙珠宫忆旧游。
此日刘郎心似水，桃花空绕暮溪流。

慎□重调鼎，宣威屡干方。
夷吾欣在晋，尚父果兴唐。
剑佩凌烟阁，笙歌逸老堂。
犹闻病乘驲，遗恨隔清光。

佩鲽趋跄政妙年，阶庭兰玉固天然。
人间百艺皆由学，惟有读书知子贤。

翠叶光如沃，冰葩淡不妆。
一番秋早秀，彻日坐傍香。
色照祇园静，清回瘴海凉。
傥堪纫作佩，老子欲浮湘。

酒香浑若过新丰，心事悠悠冷笑中。
彻夜道傍栀叶雨，几年马上桂枝风。
高情未许愁能挽，归意惟应梦可通。
准拟今秋剩追逐，暗泉锵佩月潭东。

一天星斗灿晴霄，香𦶟沉檀瑞霭飘。
环佩趋朝天阙晓，五云重睹凰仪韶。

忍过事堪喜，斯言良不欺。
当须去钳忌，佩服西门韦。
君看朋徒间，契阔多暌离。
胡不事久要，有酒欢乐之。
顾于毛发轻，溢恶相嗔嗤。
平生结情好，一旦成乖违。
讥呵起交攻，丑语剥面皮。
空贻两不快，呀喘如筒吹。
吾闻西山翁，弃恶怨用希。
男子固尚气，何以睚眦为。
请君谢犬尾，脱略除嫌疑。
自然邻曲交，耐久欢相持。
傥复不自慰，君当读吾诗。

褒功传紫诏，锡服下丹墀。
朱绂荣书记，银章付拾遗。
舄凫随步趾，象笏映须眉。
更卜垂三组，它年佩陆离。

雅望题舆早已贤，高风晚岁更超然。
笑收剑佩遗荣路，独往山林事引年。
行马正看光梓里，卧麟忽叹掩松阡。
乡州耆旧今垂尽，忍见山颓重涕涟。

昔年两岸柳，逢春正依依。
扁舟转河曲，风光随处宜。
弹指岁云何，秋风橘柚垂。
折腰得斗粟，未救臣朔饥。
儒宫一何有，惜哉壮观隳。
采采池中芹，乱葑迷涟漪。
萧条住槐市，庭空蔓草滋。
丹雘堕煨烬，草木含疮痍。
永怀千古人，杂佩思报之。
我乃但便腹，未免儿辈嗤。
斯辰况多艰，每怀废晨炊。
畴昔请长缨，唾手平龟兹。
西略收咸京，北伐空鲜卑。
坐令王室尊，国风无黍离。
力微不办此，千愁锁修眉。
承惠谢微官，一室投荒陂。
吴山险可攀，吴水清可窥。
胜概苦邀予，投绂今去迟。
王孙定伟器，尺璧无纤疵。
枯棋屡贾勇，佳篇仍致师。
一日不会面，悠悠勤我思。
大轴插牙签，细字攻毛锥。
朝廷罗群公，如君沧海遗。
勿学贫贱交，自比山林姿。
誓将友麋鹿，终焉寄锄犁。
况君秀眉宇，异世元紫芝。
新诗落我前，醉眼眩珠玑。
言多意无他，恋恋新相知。
男儿各行役，盍簪宁无时。
期君在岁寒，素心无自违。
君看千年柏，岂惮霜雪欺。
慎勿倚市门，美货当自怡。
怀璧忌暗投，按剑古所悲。
吴门三年淹，冲天在一飞。
征涂加餐饭，秋晚多寒晖。
求仙岂浪语，渺茫那可期。
行行快着鞭，献纳黄金扉。
勿作儿女别，泪下如绠縻。
我方戒多语，念念知昨非。
恨无锦绣段，酬君黄绢辞。

西风迎公来，东风送公去。
尚欲留朱轓，公行不可住。
无酒对公倾，有怀为公赋。
夫子文武资，亦复廊庙具。
刚方仰术业，坦夷见襟度。
青衫试州县，机锋微已露。
吾意有不可，万夫挽不顾。
翱翔诸公间，籍甚当时誉。
峩冠上乌台，直谏汲长孺。
风云千载合，冕旒一言寤。
凛凛议论余，可使淮南惧。
天威瞻咫尺，政涂去跬步。
兴逸顿言归，解佩苕溪路。
湖山聊寄怀，诗书尚温故。
中外岂不殊，进退自余裕。
宣城唇齿邦，望公来何暮。
我饥我颦呻，公饭公覆护。
举首望旌戟，指期咏襦袴。
平生触邪手，不难锄弊蠹。
双溪叠嶂间，按堵百无虑。
坐席岂容温，当馈意久注。
献纳念伏蒲，谋谟怀借箸。
行矣股肱良，归作腹心助。
要观今周公，声名三吐哺。
便当侣夔龙，何止冠鹓鹭。
自念接门墙，连岁忘羁寓。
鹢首明当飞，骥尾何由附。
几日复升堂，青天披宿雾。
过雁与来鱼，犹当奉尺素。
西去无多程，不诵阳关句。

昔襦今袴雄藩守，佩玉峩冠近侍臣。
十万人家等蒙润，三千风月政当仁。
仙姿照坐桃如许，冷艳当檐梅一新。
愿比秦淮与锺阜，郁葱佳气自长春。

鹿随采药携家去，鹤恐飞仙佩箭归。

胜绝平都观，盘纡石磴长。
崇岗虎蹲踞，古柏雁分张。
殿阁刚风外，轩墀灏气旁。
烟华迎碧瓦，云叶覆雕墙。
古有神仙术，能齐日月光。
升腾继黄老，烜赫数阴王。
采药岩峦秀，烧丹井灶香。
彩云生洞穴，白昼上穹苍。
陈迹今犹在，咸云实不亡。
碑铭余汉魏，像设自齐梁。
仙骑霜毛洁，胎禽雪羽翔。
豪商供香火，骚客鬭篇章。
顾我趋行殿，寻真到静坊。
遗文观翠琰，隠诀悟青囊。
傥解交龙虎，终能翳凤凰。
定纡苍玉佩，径入白云乡。
却忆求轻举，相传笑彼狂。
李君炼丹石，韩子服硫黄。
雅欲同南极，俄惊葬北邙。
古今垂烱戒，服饵要周防。
却老宁无策，怡神别有方。
不须纨与素，但可举清觞。

山似牛头峡，水如龙尾湾。
半生多罪垢，浣洗尘土颜。
仙人旧闻名，一往何年还。
岫幌烟为锁，玉扉谁与关。
忽闻响答谷，恍若猿叫山。
我欲纪末契，焉得茅三间。
泉漏听琴筑，风雨闻佩环。
木杪青螺髻，得非云雾鬟。

冠豸取能触，佩剑取能割。
饮酒移气体，我亦嗜清辣。
举白欲下咽，丹腑已通达。
温温坎离间，正气自旋斡。
于焉养真勇，险语犯天闼。
千锺建太平，岂徒为消渴。

四十发已白，百谋无一成。
林泉有夙志，芝术寄晚程。
人间好山水，往往尽经行。
辄忌堕圭组，所至欲有营。
卧龙胜兰若，曩游惬平生。
苍茫紫翠间，藤萝路回萦。
上方攀跻迥，遐瞩襟宇宏。
风飒秋岭瘦，云护晓泉明。
汲甘漱芳润，撷香佩华英。
境迷烟霞痼，道豁人鬼盲。
是时驾言旋，濡毫记前楹。
于今已八稔，愧负猿鹤盟。
君今倚岩桂，泠然赋晨征。
仙人饵白石，幽士饭青精。
兴托风尘表，咏味见高情。
欲往从之游，秋梦一羽轻。
静躁本异趣，出处谅欲诚。
胸中一丘壑，敢以易功名。
杖藜如可再，君为寄先声。
南岳宽嘲笑，北山缓讥评。
行亦老菟裘，今姑隠市城。
此心随云归，与山日逢迎。

日月新年节，乾坤旧观还。
郁葱浮晓雾，紫翠动晴山。
御气笼宫阙，朝班杂佩环。
遥知王会散，喜色粲天颜。

佛已归无迹，吾当反自崖。
肺肠蠲坠露，衣佩结明霞。
陶令难忘酒，庞公亦有家。
下山人借问，姑射咤南华。

梦断熊罴夜，祥呈馈鲤初。
固应贤有后，谁谓庆无余。
为国家相似，忧民子不如。
符分四郡虎，金佩十年鱼。
未补三公衮，聊分八使车。
权衡公选格，陵阜富军储。
阀阅名犹在，朝廷席已虚。
称觞勤祝颂，二十考中书。

路入丹霄起柂初，峡山晴色曙烟疏。
海深南斗临天阔，江合西川直帝居。
禁漏深寒参佩玉，御炉香暖散衣裾。
遥知三接承恩罢，日影参差转玉除。

会计牛羊道益光，幽兰不佩亦芳香。
前郎未必辞官小，我辈惟知作法凉。
客抱只消潘鬓白，俸囊无奈朔身长。
要知别后相思地，独上西山下夕阳。

绍兴圣主垂衣裳，倬然文治昭天章。
已闻华封祝尧帝，岂但畏垒歌庚桑。
千秋此日纪佳节，万岁群臣称寿觞。
帘前宫扇交翡翠，仗下宝马屯飞黄。
昭容引仪近日月，御史执法严风霜。
九宾无哗胪句肃，剑佩俨雅趋侯王。
一声鸣跸传朱辇，千官赐宴趋文昌。
湛露尊罍均渥泽，薰风弦管迓休祥。
浩唱充庭云不动，繁花压帽春风光。
可怜欢声正四合，不觉暮色来苍苍。
轩驺散去九衢闹，朝衣醉沥余淋浪。
小臣病著不能起，但听广乐风声长。

何处溪声响佩环，洗心堂下转潺湲。
数株古柳枯临水，百亩丛篁翠倚山。
岁久刊题多泯灭，时清景物自幽闲。
轺轩登览留佳句，顿觉林泉发妙颜。

一击当机，千圣莫窥。
佩无文印，著粪扫衣。
踞魔王殿，开邪见扉。
说禅说道，恶口臊齿。
论心论性，撒屎撒尿。
牵犁上树，拗折称锤。
抗戾佛祖，倒行逆施。
不是{亻幼}堂，更是阿谁。
曲罢酒阑人不会，断肠依旧画娥眉。

屏居常恨造门疏，觌面真如得异书。
昔年丹笔勘阁本，此日海邦题坐舆。
幸接好音闻正始，岂惟妙句突黄初。
道山学士来车骑，还使林僧识佩鱼。

桐柏古福地，琼台上侵星。
仙人种玉处，瑶草犹亭亭。
羽人纫作佩，瑞露濯芳馨。
悬崖百丈坑，九畴诗得经。
真境有谁何，守护烦六丁。
长官仙李氏，不畏兹山灵。
河阳无数花，叶蕊衒紫青。
受此贞洁姿，不露凡卉形。
命彼轻举者，窃取岩中扃。
封植入笼槛，罗列旁轩屏。
结根失所托，摧残日飘零。
揖我求我言，矢诗当见听。
草木遂其性，民物自安宁。
君其毋求奇，采掇庶可停。
兰玉近取譬，何用专阶庭。
人观尽白眼，莫遣下青冥。

追锋未下玺书催，鼎味调和欠尔梅。
太守印章常懒佩，神仙官府要同陪。
赤城霞起楼居见，紫逻云深吏引来。
岂羡蓬莱新日月，莫教寓士奉离杯。

白蘋花发兮水晶宫，舍此地兮余将曷从。
斧斤丁丁兮为余之栖，药作房兮梁则辛夷。
朝迎山云兮，莫送云归。
伏腊粗给兮，朝市奚为。
姜畦兮芋畴，瓜{瓜瓜}蔓长兮女桑始柔。
高田兮壤沃，麦芒如篲兮黍如粟。
下田兮若按，{禾罢}{禾亚}衡从兮碧泉。
乳水不淫兮旱火不光，神之德兮畴敢忘。
拜金铺兮奠椒浆，赛鼓坎坎兮锦伞悠飏。
倾银兮注瓦，玄鲫霜芹兮父老同社。
鸟劝饮兮风为启关，宇宙之间兮谁如我闲。
热官虽好兮宁守菟裘，彼有危机兮余差无忧。
鹰彩𫄬兮金作镮，搏狐兔兮供吾之餐。
马玉勒兮锦作障，檀溪深兮跃必五丈。
为人吠兮乃可以佩人之镅，为人鸣兮乃可以食人之粟。
所贵兮寂寂而矫矫，所鄙兮赫赫而碌碌。
吾宁为鸿兮取食于江湖，吾宁为龟兮曳尾于泥涂。

岁曶曶其欲颓兮，久栖身于幽仄。
虑修名之不立兮，聊广遂于前画。
搴玉英以自修兮，结荣茝以佩之。
服芰制而荷衣兮，又饰之以江蓠。
望阆风之板桐兮，弱水弥以见隔。
造旬始而觐清都兮，求仙梯而未得。
沐咸池兮，晞发阳阿。
凿井耕田兮，姑击壤以歌。

不堪羁寓天一方，无心佩紫兼怀黄。
侍酒无由道路长，如意至今质西凉。
箬溪竹叶傥许尝，艺色何须留窈娘。
缅怀星郎抛令忙，席上微闻鸡舌香。
支颐腾腾之醉乡，惟有麹生可娱肠。

黉舍修方毕，还欣祭服成。
豆笾罗庶品，环佩出新声。
已见威仪肃，更须经术明。
愿言俱努力，看即奋鹏程。

早岁膺宸眷，回翔老禁涂。
三持周版籍，九佩汉铜符。
度量包千顷，声名满八区。
谁知成奄忽，陈迹付龟趺。

试数中兴社稷臣，独公名德冠簪绅。
合依衮绣归双阙，却拥旌幢帅七闽。
帝欲十连均雨露，人思四海静风尘。
会须展尽经纶手，总把安危佩一身。

老矣何堪剖竹符，频年强出应时须。
腰间谩佩买臣印，月下同游贺老湖。
白雪已知人寡和，清风还忆醉相扶。
十洲三岛登临处，能记稽山病守无。

渔樵生长子陵州，偶为城市逍遥游。
相逢欲话平生事，以手加额频点头。
自言家世居村落，颇厌吾邦风土恶。
大饥小歉偶一遭，弃掷锄耰弄刀槊。
二十年前事可惊，锦襦绣帽争乘城。
太平日久人忘战，衣冠荆棘戈鋋腥。
去年米贵无余粟，往往惊顾如麋鹿。
大开陈廪贷兼并，却笑邻邦才食粥。
只今丰盈天报施，余粮栖亩麦两岐。
牛羊日落草莱处，场圃秋深{禾罢}䅉时。
父老歌谣童稚笑，欢声万口如同调。
向来游手今良农，今日膏腴昔荒峤。
渔樵无事官无逋，民不识吏亡追呼。
田间第见随轩鹿，道上兼无攫肉乌。
问云何术能臻此，尽道我公才德美。
文采风流求古人，循良事业空前史。
公今去我归朝天，攀辕截镫何当前。
愿公早佩紫荷橐，顾我拟续甘棠篇。
欲碑遗爱传千古，政声未暇从头数。
大书特书不一书，请载渔樵当日语。

君不见天随有宅松江曲，屋隙墙阴多杞菊。
课儿采掇入杯盘，匕箸芳香胜粱肉。
又不见坡公昔佩刺史符，宾客少至无与娱。
偶餐杞菊作后赋，扪腹噎呕犹轩渠。
散人枯肠真食杞，居士戏笔聊尔耳。
胶西自古号侯邦，斋厨纵乏宁需此。
我今作掾长苦饥，一区不异耕田时。
太仓红腐才五斗，举家食粥宁忍炊。
颓城草木迷荒榭，绿颖芳苕罗舍下。
官闲撷取芼春羹，未棘未莎皆不赦。
三年享此似无餍，二者谁云不可兼。
行趣归装耕谷口，此物犹堪馌南亩。

睿主临轩达四聪，皎如丽日明高穹。
倾葵发蔀烛幽隠，熙然万物还春风。
鼎新百度跻时雍，西垣东省罗鹓鸿。
锋车趣召无虚日，高阳才子咸登庸。
古桃小垒江之东，迩来庆事何其丰。
使君已秉螭坳笔，尺一于今召我公。
我公智略真夔龙，剑佩合侍明光宫。
升平雅乐欲大备，暂借笔管调笙钟。
奉常地峻位望隆，不与列棘监寺同。
文传章句群经外，器识錞于众乐中。
不愿封侯食万锺，不羡乘云游樊桐。
羡公此行登仙去，蜚声直上彻九重。
上方更化归醇醲，论思献纳宜舂容。
凝旒若访草茅士，余论无忘采菲葑。

阆苑花归后，香残旧绮罗。
已应随逝水，无复步凌波。
遗训芬兰佩，慈容想月娥。
空山埋玉处，忍效鼓盆歌。

冠佩追随倏半生，每怜萧艾倚兰英。
开怀共醉酒贤圣，得句宁论诗父兄。
天赋君才行有用，人言我拙坐无成。
登坛已拜风骚将，谁敢区区踵孟明。

山远谁怜眉黛愁，水明遥忆眼波秋。
久抛大白犹闲事，却对短檠真拙谋。
楚佩纫香尘未暗，巫云赋梦语多浮。
扊扅政恐闺人怨，曾效当年拥髻不。

镂玉凝酥若未匀，南枝髣髴露天真。
横陈月下无双影，占断人间第一春。
屈子浪吟兰畹佩，韩公羞卜杏花邻。
广平见谓心如铁，翻学高唐草赋人。

挂冠神武赋归欤，旋捧恩纶赐佩鱼。
谁谓桑榆将暮景，骈来庆事萃门闾。

遥山尚拥云鬟翠，流水空闻玉佩声。
千古人传浣纱地，王轩何事得逢迎。

人心易汩没，岂徒出徒入。
无方□点检，一点或□懈。
□□□□□，彼此成亡羊。
所以古哲人，警惕恒自将。
动若集于木，息如系苞桑。
此机日就熟，庶足升高堂。
譬如匣中镜，拂磨吐新光。
一尘不使留，光辉日煌煌。
凡我读书人，斯言佩毋忘。

奎壁忽堕地，晁董喧炎刘。
公生百世后，掉鞅从之游。
仙桂满月窟，何事玉斧修。
亭亭看直上，高压百花头。
昔我登麟阁，正喜挹风流。
参辰曳裾日，心旌倍悠悠。
纫阑作春佩，采菊供晨羞。
相期有义路，岁晚俱能由。

混沌既开辟，溥博分渊泉。
其中具明眼，来往类跳圆。
惟有诗工夫，可探造化先。
研摩到极致，换骨如得仙。
上以美教化，下以明性天。
元白愧重浊，鲍谢羞轻便。
佩剑虽相笑，沈迷乃同船。
未登风雅域，为问何因缘。
无非警策句，各在诗一偏。
我欲窥其奥，晏食宵不眠。
观舞悟深旨，曾不及张颠。
清新乏奇妙，局束犹拘联。
习气未能断，为之乎犹贤。
写出多瑕疵，未免拙慈愆。
公诗百篇内，浩然志帅全。
愈出力愈促，即之俱自然。
熟读已成诵，宁待三绝编。
如澡银潢水，尘氛俱尽湔。
敬当珍此赐，墨迹令常鲜。
更许示余帙，泚笔吾须传。

涨碧湖方迥，娇红藕竞芳。
已疑星斗下，仍讶锦云张。
脉脉初离立，盈盈忽缀行。
烟藏何限思，雨送不胜香。
解佩皋临汉，闻弦浦近湘。
向来便看此，欲去未渠央。
叶好嗔儿摘，蓬新唤客尝。
更禁和月淡，直思付风狂。
得载平生酒，闲鸣尽日榔。
甘将百诗咏，恣弄水仙乡。

妇欲事舅姑，先当和叔妹。
叔妹不我和，舅姑生怨憝。
伯叔贵依义，崇恩胡可废。
晨昏同问安，致敬敛身退。
语笑不妄发，正色绝冶态。
夜行必以烛，相遇毋盼睐。
女妹贵亲昵，唯当尽恩爱。
椸枷混衣裳，妆奁同粉黛。
威仪俾娴习，纫缝勤教诲。
其间有过差，识性须忍耐。
伯叔各生子，嬉戏鱼同队。
切勿分彼己，爱犹我儿辈。
姊妹或归宁，亲戚无阻碍。
童稚既抚存，仆妾亦下逮。
彼于父母前，岂不知欣戴。
遂使高堂言，吾子得贤配。
推此厚族党，睦姻居外内。
心期在阴德，施惠每韬晦。
丧葬乏资财，男女未婚对。
称家之有无，彼必怀感佩。
岁时馈壶浆，燕享盍簪玳。
贫富与贵贱，待之宜一槩。
猗欤行此行，妇德无瑕颣。
万口并一谈，可贻彤管载。

簪缨济济佩锵锵，竞集华堂献寿觞。
朱绂始闻新命诰，青毡俄睹旧门墙。
梁闱琴瑟声俱妙，谢砌芝荪气倍香。
烂醉莫嫌欢未彻，从今三万六千场。

名园佳气霭非烟，冠佩朝宗似百川。
五品并令陪宴射，四鍭端欲序宾贤。
恩涵春意鱼翻藻，威入秋声雁落弦。
竣事更容窥典雅，宸章应陋柏梁篇。

惟子挺生，道德之门。
佩服至论，鲤则弟昆。
三得三亡，所问殊温。
君子归宓，义不掩恩。

乳蜂十蚁围，小蜂两翼弱。
三蚁掣蜂首，四蚁曳蜂脚。
三蚁相后前，捍圉行且却。
蜂母正凭怒，有虿无敢作。
相视母子心，如被蛇豕虐。
蚁行蜂母随，众力岂易拨。
彼嫌大树小，且幸神龙涸。
自谓无谁何，利吻得所嚼。
蝇虎伺其便，儇然才一跃。
中道取蜂去，意外可遥度。
蚁群不自量，出力互相搏。
蝇虎跳掷高，细碎纷迸落。
余党尚未解，尺寸归路邈。
三帅本伐戴，反为郑所掠。
孟明意取郑，二殽遭晋薄。
世路蜂蚁群，巇险逞攘攫。
向来驺虞仁，未似蚁虎恶。
吾诗傥可佩，捧腹聊一噱。

近别已不易，远别良更难。
莫作远近想，便觉宇宙宽。
聚散与出处，等以道眼看。
君去便乡国，我留为亲懽。
吴蜀视旅亭，随处寓以安。
谁能诧凡见，鷃翮齐鹏抟。
是家好门地，羽仪耀朝端。
竹西丞相客，冀北幕府官。
清庙瑚琏器，仙人承露盘。
谈笑翰墨香，芳佩杂茝兰。
雪山笏拄颐，碧玉高巑岏。
锋车促收召，买舟系江干。
瞿塘浪粘天，怒涛驾风湍。
西湖软红路，塔级层旃檀。
还来捧御床，剖腹呈琅玕。
前修席玉铉，旧事追金銮。
潦倒困灾患，名节空雕残。
不假子夏盖，敢弹贡禹冠。
隔阔如昨梦，道义期岁寒。
日边一纸书，时烦问加餐。

成都名画窟，所至妙宫墙。
风流五代余，轨躅参隋唐。
其间礼殿晋画为鼻祖，未数后来鸿雁行。
画者果谁欤，或云名收人姓张。
右军问蜀守，墨帖求缣缃。
乃知前辈人，不爱时世妆。
范琼杜措李怀衮，仙荒佛怪驱喝雷电笔意窥渺茫。
不若收所画，上自皮羽之服下至垂衣裳。
盘古众支派，帝霸皇与王。
君臣分圣贤，有如虎豹龙凤殊文章。
视之若有见，日月星象空中垂耿光。
听之如有闻，衔牙玉佩鸣以锵。
三古以降历今世，视听所感犹一堂。
乃知此画自神品，碌碌余子非所望。
吾道久已屈，二氏争颉颃。
岂唯牧也见绌余子下，而有公议老我双鬓苍。

取士平轩鉴，吾儿死布衣。
招魂荒草墓，冤鬼泣松扉。
推挽无遗力，挤排已觉非。
存亡佩陈谊，舍此更谁归。

东海夜潮舂枕，西湖晓雪窥窗。
香佩幽兰开国，褐衣明月迷邦。

子佩青青得玉工，先生老矣舞雩风。
仙官便拟轻藜藿，我欲求为田舍翁。

从来醒醉不关渠，肯为篱边问所须。
冷笑渊明痴望眼，只堪把菊佩茱萸。

我如沐猴冠，强佩刺史章。
傥令入朝班，惊倒鸳鹭行。
安敢延贵人，置酒登此堂。
知公盖超然，轩冕等秕糠。
但逢臭味同，握手出肺肠。
肯为宣明面，贫贱乃遽忘。
远从三峡来，欲访五亩桑。
闻昨去郡时，送者倾城隍。
皆言民疾苦，公见必惨伤。
奏疏每建白，细书亲贴黄。
岂容廊庙具，而久滞一方。
使民济大川，行矣为舟航。
杖屦可少留，吉日辰甚良。
歌公竹枝词，举我柏叶觞。
勿辞饮之釂，不发宽饶狂。
酿以老翁泉，中有班马香。

甘泉洗心清，好风吹面凉。
循池步涟漪，澹然波不扬。
怀君佳弟兄，元方与季方。
正兹阻会集，恍若限渺茫。
顾欲烦飞廉，为子飘羽觞。
翔空浮河汉，上略参井光。
因思从之去，手攀蟾窟香。
结以飞霜佩，衣以袍赤霜。
俯问夜何其，未及庭燎央。
自笑乃默存，蘧蘧真坐忘。

遑遑鲁东丘，结友得聃耳。
两家千岁后，尚复通爵里。
况予与先世，相去百年迩。
常恨会面难，此意恐遂已。
岂期官纻溪，君为幕下士。
不但见典型，自喜闻正始。
独嗟瓦砾后，不遑蒹葭倚。
遽闻北海荐，当为东山起。
春风洞庭波，九泽弥空水。
挂帆下中流，千里一日尔。
东南即王都，分野乃星纪。
宫殿芙蓉旗，玉佩白云委。
麒麟翳凤皇，侍辇叅剑履。
当知帝所乐，顾非俗吏比。
良图宜早遂，力行无遽止。
今朝离亭柳，颜色已可喜。
欲君早着鞭，折赠当马棰。

昔别我发青如葱，再来两鬓真飞蓬。
怪君五十面犹红，答我有妇贤梁鸿。
澹然意远态甚浓，乃有谢家林下风。
诗书图史仍兼通，岂惟刀尺工削缝。
入门不忧四壁空，要使我乐忘其穷。
终朝举桉欢笑同，方床曲几陈座中。
纸窗云母明房栊，华堂虽未挂桑弓。
两女杂佩琥珀龙，大女已能绣芙蓉。
小女解唱风入松，事夫如宾颜色恭。
岁时称寿曲三终，自歌鹊巢咏阜螽。
正须富贵报汝功，何时执戟明光宫。
只今西州兵马雄，盍往献策西平戎。

野树皆绿叶，清江初白蘋。
偶来无筮日，小出当行春。
人颂勾龙社，恩沾佩犊民。
横江三百丈，遥见石嶙峋。

五闰干戈极，炎晖历数新。
析圭绵六服，卜鼎迈千春。
哀痛朝奸稔，夤缘国步屯。
近畿横彗孛，严禁失钩陈。
魏绛谋和敌，包胥日哭秦。
翠华旋北狩，清跸且南巡。
雾塞纷铜马，祥开表玉麟。
官军推大弟，耆老赴仁人。
唐祚兴灵武，昭王问水滨。
悲缠刁斗急，警报羽书频。
关辅腾骄子，朝廷倚大臣。
梦符岩肖说，天祐岳生申。
濯濯襟灵迈，温温德业纯。
家声真不坠，庙略信如神。
行洁圭无玷，心坚竹有筠。
苍生出涂炭，黄屋待经纶。
苏峻称兵日，姬公复辟辰。
祚危旒在缀，主辱涕盈巾。
诸将趋行殿，孤军入帝闉。
乾坤收逆气，淮海霁妖尘。
尊俎辞枢极，旌旄下蜀岷。
霜棱函谷外，春色锦江濒。
流马通飞漕，推锋截要津。
荣亲万锺禄，许国百年身。
盛烈刊彜鼎，丹忠薄昊旻。
流言初抵隙，积毁竟排真。
感激回天眷，须臾秉国钧。
精神千载会，霖雨八方均。
晓几趋环佩，朝班领搢绅。
荆蛮淹月定，胡骑暮年驯。
奉诏移瓯越，承恩拜紫宸。
地遥分虎节，日暖想龙鳞。
颍上归黄霸，河间借寇恂。
台衡期必复，风俗再还淳。
叹惜寒门士，叨陪上国宾。
雕虫惭小技，连蹇分长贫。
短剑秋仍抚，残灯夜更亲。
曳裾胡不可，投璧惧无因。
海运鹏孤翥，泥蟠蠖未伸。
济时公努力，宇宙久荆榛。

何须轮拥朱，不愿佩悬玉。
青山得去且归去，谋生待足何时足。
林间招提金碧开，门外过客谁能来。
桂花落尽无人问，古墙秋迳生青苔。
旧山泉石故应好，菟裘不营亦可老。
此身已与三径期，未分渊明迹如扫。

丈夫贵成名，人子重养志。
志养非鼎食，名成要身致。
世上万男儿，二者少称遂。
乐哉张公子，此事有余地。
昔我游武林，始与张君值。
津津紫芝眉，落落青云器。
骅骝步康衢，雕鹗腾秋翅。
一官天南州，艰难已尝试。
悠然望白云，归来为隠吏。
轩裳非吾心，菽水重亲意。
筑堂九畹边，远取南陔义。
膳羞务馨洁，晨夕必躬视。
老人嗜国香，幽怀时一寄。
春风敷柔丝，色与恩袍类。
不效荆楚俗，纫之为佩璲。
不学会稽亭，徒然修褉事。
愿言倚玉树，同作庭阶瑞。
他年粉署握，永伴莱衣戏。

赠君以宣城秋兔之颖，佩君以峄阳焦尾之琴。
饯君以显父清壶之酒，送君以安仁金谷之吟。
笔传洙泗之正印，琴弹单父之遗音。
酒以陶百里醇醲之化，诗以写一时离别之心。
门前车马气骎骎，黄叶飞翻秋正深。
风雨对床连夜语，江山异地欲分襟。
忆昔联名唱行殿，一日声华九垓遍。
自知无用甘林泉，君亦何为尚州县。
君今未用叹滞留，丈夫勋业要晚收。
信臣千载循吏传，密令当年褒德侯。
高才所莅无全牛，民自不冤吏早休。
倘免诛求急星火，行看寇盗尽锄耰。

机云二子才孤标，妙龄驰声典午朝。
今见远孙来海峤，儒雅雍容饰汉条。
德化醇醲春有脚，天姿粹美玉不雕。
无复犊牛充带佩，坐令襦袴成歌谣。
蕴藉斯人合台阁，暂把一麾亦不恶。
铃阁正午槐阴清，讼庭无人鸟声乐。
政成瑞应一何多，天香国艳骈花萼。
可但渔阳颂麦岐，会见西京纪神爵。
吾闻作善天降祥，拭目泥封下建章。
一时文采七闽郡，千载风流三瑞堂。
坤珍效祉来未央，九茎怒芽抽且长。
胡不图之献天子，播在乐府歌芝房。

于门为国产英贤，淮海钟灵五百年。
松竹千寻森气节，江湖万顷渺情田。
白头未握封侯印，皂盖犹分刺史天。
俗变农桑皆犊佩，家传恺悌只蒲鞭。
敛容不动吏曹畏，清坐无言上意宣。
四野欢声丰岁里，西山爽气寿杯前。
篱边陶菊千苞折，阶下尧蓂一叶鲜。
香火祝公三入后，却来平地作飞仙。

恕斋且袖经纶手，他日能容吏吐茵。
四壁琴书供宴坐，一言佩服要终身。
襟怀但令有余地，刀笔从教不若人。
想得清尊及闲暇，宾僚相对面生春。

山花乱纷葩，崇兰度轻馥。
谓言抱正身，何以堪众目。
离披委丛萃，万物困幽独。
美人寻当来，纫之佩空谷。

别来世故朝昏殊，相与言之汗模糊。
两翁得酒促坐席，感深念极气欲苏。
箨龙亦解作水供，细绎寻丈如渴乌。
衣巾生秋背毛竖，金石相印环佩趋。
江山豪壮旁尊俎，醉中频贯累累珠。
此时一事复挂口，为乐未竟成喑呜。
夔州忧民困汤火，润泽有志无坦途。
眼前焦熬十万户，欠伸戏笑皆霑濡。
自操量鼓入官廪，不输一钱分水符。
读书功名无表畔，久矣俗吏轻吾儒。

金衣绿裳仙，不嗅春风余。
飘摇清江练，服佩玄圃珠。
欲骖冲霄鸾，鞭起横海鱼。
天游浩无际，妙寄良可娱。

炎正中微后，皇家再造年。
斯文天未丧，吾道圣相传。
黼扆端周冕，岩廊拱舜弦。
宸章丽朝日，奎画焕中天。
贾马朝丹阙，皇夔捧御筵。
云龙庆相遇，星凤快争先。
金马袍披锦，戎亭帐褫毡。
崇儒符汉武，复古慕周宣。
方议成均制，仍增博士员。
伫观旗茷茷，行贲帛戋戋。
词赋扬群彦，贤良策万全。
圜桥汉亿万，鼓箧鲁三千。
狂客休歌凤，骚人肯钓鳊。
文风畅蛮貊，士气压腥膻。
王化诚无外，吾邦素自偏。
鱼盐人竞习，刀笔世相沿。
甘学樊迟稼，纷求许汜田。
揶揄戏缝掖，膜呗奉真诠。
未振寒乡陋，那经杀气缠。
闾阎森白刃，庠序燎寒烟。
断简嗟何考，青衿痛自怜。
诗存伤瓠叶，礼废忆豚肩。
磬碎交州石，弓焚矍相弦。
水流空涣涣，草碧自芊芊。
有识思兴起，无知分弃捐。
桑弧谁复射，城阙孰思还。
弟子贫原宪，先生冷郑虔。
嗣音几泯灭，素业遂迍邅。
屡应三年诏，曾微万选钱。
龙门无几到，虎榜不多联。
愈赋徒伤感，郊肠厌炒煎。
儒冠空叹误，铁砚莫知研。
白日非偏照，寒灰自不然。
百年嗟委靡，今日幸夤缘。
令尹真人杰，同僚命世贤。
崔丞老文学，梅尉旧神仙。
乐善诚何笃，承流志更专。
下车伤弊俗，修泮慕遗编。
浮议畴能夺，良谋断不愆。
商财方萃聚，卜日肯迁延。
役命诸生董，基谋爽垲迁。
邓林搜蓊郁，淇竹翦婵娟。
秘殿雄千尺，修廊跨百廛。
虹梁挂天宇，云栋轶星躔。
缥缥飞鸳瓦，沉沉耀采椽。
沚茂春色早，坛杏午阴圆。
方沼分寒溜，明窗瞰碧涟。
前山昂马首，胜地夺龙眠。
瀑水灵源近，箫峰秀色妍。
规模何廓廓，气象更绵绵。
先圣风流远，新宫象貌鲜。
森罗龙衮列，肃穆雁行连。
剑珮星辰上，丹青日月边。
衣裳明黼黻，冠冕饰纮𫄧。
祀事修崇报，心斋务至蠲。
新仪仍再习，吉日已重涓。
漏箭催庭燎，鸾刀待饩牵。
充庭端弁服，夹道拥车骈。
秉笏趍帷幄，升阶省豆笾。
馨香登黍稷，肥腯荐牲牷。
蔬撷罗芹藻，鱼羞备薧鱻。
牺尊澄玉液，宝篆喷龙涎。
荐裸仍更貌，观瞻竞曲拳。
礼文稽戴郑，乐舞奏韶卷。
设礼筵初秩，登门屦已填。
盍簪联桂玉，纫佩杂兰荃。
饰喜捐丝竹，论文具管笺。
献酬咸偻伛，进退各周旋。
挥麈谈飞屑，濡毫思涌泉。
妙词歌郢客，醉墨洒张颠。
共喜从于迈，俱忘咏式遄。
武纷堂上接，衣拥坐隅褰。
父鄙金籯满，师夸腹笥便。
雩风开性柳，教雨长材楩。
鼓瑟求曾点，攀鳞至闵骞。
水平翻振鹭，天阔戾飞鸢。
鶑思友迁木，骅群尽着鞭。
草空收七壁，雀过堕三鳣。
道也将行矣，辰乎盍勉旃。
搜寻罗简札，点勘费丹铅。
洁浄穷爻象，温柔考注笺。
典谟稽古学，仓制究残编。
异教排韩子，遗绖抱玉川。
壮夫羞篆刻，童子悟幽玄。
道德勤钻仰，文章变俨骈。
科名真溷尔，翰墨盖游焉。
雪耻终兴越，成功必霸燕。
真成两阙里，别是一陶甄。
化出文翁表，功居范宁前。
声莘终不朽，琬琰岂须镌。
未学成鸠拙，穷居类兔跧。
肠枯无锦绣，门冷乏貂蝉。
箪食虽云乐，藜床已厌穿。
室空司马壁，食窘鲁公𫗴。
误拜殽陵赐，长怀渭水畋。
断弦音寂寞，抱玉涕潺湲。
览镜时犹在，焚舟志益坚。
燕归欣遇厦，鱼得敢忘筌。
愿赴功名会，终归造化权。
唯凭大炉火，早晚铸颜渊。

太平天子崇儒术，寒贱书生荷作成。
槐市育才叨舍选，枫宸唱第冠时英。
圣恩宽大容愚直，御墨褒嘉佩宠荣。
却笑刘蕡不遭际，徒令纸上有虚名。

有客赠芳友，满堂闻国香。
清含道流气，轻带羽衣黄。
缀佩风光别，横琴旨趣长。
重须寻禹穴，一曲听扬扬。

稽山高入云，鉴湖阔浮空。
禹秦有余迹，晋宋多钜公。
我来岁及周，梦寐怀清风。
兹欣天气佳，扶桑欲瞳昽。
驾言天衣游，盍簪尽鸳鸿。
经夕戒行李，如期集仙宫。
联骑出城南，行行指秦峰。
千岩竞吐秀，眼界清无穷。
招提在何许，十里松阴浓。
林端忽锺磬，与客为先容。
群簪拥花界，双佩鸣寒空。
试将比天台，大略如思丰。
首读邑浩碑，妙理开昏蒙。
细观元白诗，丘壑罗胸中。
萧壁尚堪面，梁薪几经烘。
兹宫现有相，禅客谈无同。
朝阳最崭绝，白云抹其胸。
杜鹃天下无，至今映山红。
鸡僧始开山，道业闻清衷。
思举照不起，高价倾江东。
袈裟缕黄金，宫女自针工。
昭明亲抱送，礼意何太恭。
白马忽渡江，台城丧英雄。
国破遗衣在，丹青落尘容。
我辈皆书生，意气飘如虹。
蜡屐共寻幽，宁求香火功。
载酒怀贺老，招隠思戴颙。
赋诗效吹台，一饭敢不忠。
况我贤使君，德宇尤踈通。
楚醴饷百榼，白衣走山中。
嗟余何为者，天资愧倥侗。
谬与酒中仙，偶同蕺山松。
同年妙词章，况有山水供。
古诗如古琴，山高水溶溶。
背囊小奚奴，捧砚长须僮。
胜游与佳作，二美今具逢。
品题遍群英，波澜及孤踪。
掬水弄华句，比拟何凡庸。
兹会如兰亭，同行类荀龙。
盛事在诗史，奚用呼画工。

平生少相识，摸索能记刘。
东南小蓬莱，二年同宦游。
濯缨鉴湖水，佩兰以洁修。
自倚肮脏门，不撼富贵头。
西泛吴江澜，委身谩乘流。
回首望故乡，天高路遐悠。
慷慨君自喜，伊优吾亦羞。
乘桴倘有志，愿言呼仲由。

黄花过后梅花前，云披爱日烘青天。
月良阴剥阳欲旋，蓂余八荚时半千。
郁葱佳气烛星躔，帝子来从天日边。
淑质岐嶷貌端然，少亲师傅学问专。
六籍奥旨能心传，百家诸司咸穷研。
余事翰墨工诗篇，平居为善心拳拳。
君亲忠孝尤两全，放远声色尘管弦。
明窗自结贤圣缘，吾皇知子能择贤。
断自宸衷爱不牵，九重一日丹诏宣。
欢声喜气溢幅员，愿王自爱思无愆。
仰佩天眷奉周旋，保持王体如临渊。
日亲端士远佞便，纸上兴衰鉴古先。
诞宸朱邸锡玳筵，鼎来福禄方绵绵。
不须丹灶求神仙，不用贝叶慕真诠。
诚存性尽万善圆，身与国寿俱千年。

需次家乡五载迟，便便腹笥愈添围。
才如子建岂论斗，性类西门能佩韦。
车马戒涂涂君欲去，田园迷径我初归。
男儿所尚惟名节，莫堕人间富贵机。

英英道山友，赠我深林芳。
入室与俱化，同心如此香。
纫之可为佩，不采庸何伤。
三复韩子操，援琴鼓扬扬。

别来世故朝昏殊，相与言之汗模糊。
两翁得酒促坐席，感深念极气欲苏。
箨龙亦解作水供，䌷绎寻丈如渴乌。
衣巾生秋背毛竖，金石相应环佩趋。
江山豪壮旁尊俎，醉中频贯累累珠。
此时一事复挂口，为乐未竟成喑呜。
夔州忧民困汤火，润泽有志无坦途。
眼前焦熬十万户，欠伸戏笑皆霑濡。
自操量槩入官廪，不输一钱分水符。
读书功力无表畔，久矣俗吏轻吾儒。

隔霜云叶绕天愁，闰节重来续旧游。
赋客岂辞聊暇日，楚人无奈賸悲秋。
寒萸实老犹薰佩，晚菊香残不占瓯。
怅忆故园归信断，渚鸿川鲤两悠悠。

北阙天深报漏迟，台鸾雍鹭共逶迤。
廷风细引趋班佩，宫日遥烘簇仗旗。
侍史有香来洞案，直郎无奏伏丹墀。
殊邻竞献朝正玉，定是东风入律时。

月转觚棱玉树齐，通宵归梦绕金闺。
柔桑密映秦楼骑，温诏香怀汉署泥。
杀简载书传祖德，怀金酌水赋新题。
丹枫七泽朝天路，丈组垂腰蕊佩低。

霜柏轻寒惊曙乌，使台东道亚风旟。
人瞻御史乘骢贵，钱续司农朽贯余。
睢苑千门聊按节，齐官三服罢移书。
此行须信褒恩美，新诏黄金饰佩余。

大驾峨千乘，长涂过百廛。
尘清属车地，雪尽幔城天。
步辇黎明降，华灯艾夜燃。
升琮奠黄粹，荐璧捧苍圆。
牲俎群灵匝，霞觞二祖联。
上垓皆彻藉，小次但虚褰。
不见纤萝动，惟闻杂佩旋。
回云终乐奏，熏月上柴烟。
日至方流庆，崧呼节献年。
欲知厘事毕，鸡赦出楼前。

地胜祠仍古，春余物遍华。
山云时抱石，佛雨不萎花。
岭挟楼梯峻，岩牵殿墄斜。
淙谿杂环佩，怪蔓走龙蛇。
供坐僧飞钵，香园客戏沙。
吾游真草草，深意负青霞。

早夏乘休沐，离襟属饯壶。
欣同佩荷橐，恨及唱骊驹。
感恋陪云筑，翻飞别帝梧。
腾装照鱼服，行帐绕犀株。
惭去班中诏，宁容滞左符。
惟应九里润，蒙福在京都。

远作分符守，犹为持橐官。
易漂非待煦，自栗不须寒。
发变他年素，心余即日丹。
过门休肮脏，逢路定汍澜。
忌刻殊忠告，蘧施足面谩。
直缘蜚语入，正恨饮章难。
坠后仍加石，惊初更避丸。
谗箕元有舌，伪玉向无瘢。
任拔终倾藿，虽憎亦佩兰。
陇云平莽莽，林露夜团团。
且欲排孤愤，还应觅暂欢。
两岐行处帢，五盏食时盘。
地善人差逸，天高网寖宽。
恋轩嗟弃马，巢阁羡归鸾。
楚嶂横朝塞，淮波漱夕滩。
空将西望眼，随日到长安。

久玷三云从，仍叨千石荣。
羸躯付多病，怯计会无成。
出守非严助，何年召郤萌。
风摧向阳藿，霜变度江橙。
画阁勤听讼，春畴力劝耕。
遂惭循吏术，姑促县官征。
害马直宜去，劳鱼实恐赪。
人心久忘战，朝议近论兵。
戍锁关南数，边烽陇右明。
将机犹嚄唶，贼胆尚纵横。
说士争操牍，谋臣屈请缨。
已闻疲转粟，安得但婴城。
且许和戎利，重寻挠酒盟。
安危系公等，指授尽时英。
幸有千金募，须容八阵精。
待衰曹刿鼓，长揖亚夫营。
刷愤宜修德，时巡况作京。
矢方射嶓冢，力欲斩长鲸。
宪纸言常屡，王涂日以清。
悉心前席重，直指佞人惊。
仗下霜余凛，班回佩倚鸣。
早调黄铉鼎，催献恶枭羹。
顾我罹飞语，于兹类倒行。
鬼神惭贾谊，唇舌避君卿。
直道今寥落，狂辞先猥并。
椎如莫邪钝，伥若小冠盲。
秦俗矜车甲，周诗赋旆旌。
会当濡橐笔，企咏二边平。

晓佩摇苍玉，晨旗亚翠斿。
新年好春色，今日满皇州。

殿墄涂丹九齿长，珠帘伏奏近天香。
已传乐职来西蜀，更就清斋得太常。
夕燎烘庭思结佩，晓兰薰俗滞华阳。
心倾五日归来路，共举鲑珍釂贺觞。

曾见乌衣赌佩囊，再逢何遽二毛郎。
病姿故有灵光在，牡齿翻随屈产长。
河里笛声频感慨，江南花树剩凄凉。
酒垆便有生平隔，已濯华缨未易狂。

长简蓬山藏，婆娑试满年。
频书对命笏，长负出休钱。
运复光华旦，恩回咫尺天。
罢披穷石诉，入佐计台员。
近对涂丹密，相趋委佩联。
太官供饵美，三服赐袍鲜。
平进真如砥，孤飞旧恶弦。
犹胜广文客，摧擿猎尘编。

桓景全家遂得仙，佩萸吹菊对陶然。
汝南鸡犬缘何事，不似淮王许上天。

京城名利涂，车马相奔驰。
其间取富贵，往往输巫医。
前后十数辈，身没名已隳。
独有许希者，蕴蓄何瑰奇。
始自下蔡来，所处尤喧卑。
西市三十年，汩汩无人知。
一朝仗至艺，骤登文石墀。
三针愈上疾，神速不移时。
酬以六尚官，着籍通端闱。
旌以三品服，佩紫垂金龟。
于时称谢毕，西向复陈仪。
当宁惊且问，历历宣其辞。
臣传扁鹊术，遇主今得施。
特此一展谢，臣心不自私。
主上惜其意，击赏为嘘唏。
仍给水衡钱，国西命立祠。
复加灵应号，金额照华榱。
自此辇毂下，求祷何祁祁。
我过庆成坊，见之心且悲。
秦医术虽妙，五腑及四肢。
所习得其人，千龄祀不亏。
鲁圣术至大，帝道与民彝。
所习非其人，一朝反相持。
小吏师荀况，窃为辨说资。
作相劝焚书，诈云愚蚩蚩。
后之为儒者，其心皆李斯。
昔在布衣日，动守先王规。
朝谈十二经，夕诵三百诗。
依凭稽古力，荣进无他歧。
及居庙堂上，长剑冠峨巍。
自谓天所赋，焉知有宣尼。
宣尼断袭封，十经寒暑移。
他姓为邑官，乡老皆惊疑。
上章寝不报，九重遭面欺。
谏官不举失，御史不言非。
尽为许希笑，得路忘先师。

进士不读书，明经不根义。
诟病君子儒，于今作文弊。
礼部右词赋，诸生窃科第。
从道不违人，追趋斯近利。
李生何为者，力学务逊志。
羞耻事章句，深湛刺经艺。
常惟天子贵，无大明堂位。
邈焉三代风，鲜矣百世继。
去圣日逾远，攻端非其致。
公玉既妄图，戴德亦缪记。
汉唐盛容典，规划不足示。
其间区区者，何暇盛德事。
确论无甚高，阔讲寖而坠。
披文会今古，援笔考同异。
面势本周官，纤悉探吕氏。
挽拾林甫长，仰擿康成盩。
昭发老生蒙，冥符作者意。
圣期接千统，缛礼恢万祀。
无文既已秩，同节此云备。
宁当总章法，未擥云台议。
废兴有时合，聪明自民视。
成厦繄众材，至理岂一士。
南阙朝奏书，中朝夕鸣佩。
行矣无自遗，日中今可熭。

芝函新命直仙蓬，又见岷山叱驭忠。
玉佩晓班辞日下，水牛秋粟转褒中。
花时井邑蚕丛富，徼外人家栈道通。
奇技刺文频诏约，此行应更变民风。

兰陵为郡更齐梁，地望卓荦闻四方。
清班诜诜储材良，相踵往佩太守章。
宪公遗爱初未忘，当时瑞露今名堂。
于兹辽辽几星霜，此邦复得尚书郎。
政似古人天降祥，揭榜华屋遥相望。
使君燕寝东西厢，岭梅林林分两傍。
春事已退堕渺茫，调羹有实升庙廊。
叶间奇葩忽芬芳，缥白异状中有香。
襞绩千叶成花房，天公好善善必彰。
故出瑞物非其常，此花颜色见未尝。
浴以沆瀣宵瀼瀼，炯如珠玑缀琳琅。
蜂房割蜜蔗流浆，邦人欢呼走且僵。
我公中心念丁黄，抚摩凋瘵还耕桑。
天锡嘉瑞不肯当，尽掇钜美归圣皇。
公岂我留返鹓行，但有盛事存甘棠。

阴阳持权或赢缩，运气循环更剥复。
忽惊寒凛袭重裘，元是祥霙散平陆。
登山不觉屐齿折，索酒仍催葛巾漉。
萧条贫居马为二，瑟缩冻坐龟藏六。
挥毫谩诧句中眼，对案常逢食无肉。
未谋南亩五百弓，浪说朱轮三十辐。
且欣膏润入郊原，为拯黔黎出沟渎。
敢将固陋测帝心，概想生灵皆子育。
将春欲放草木叶，成岁先须天地肃。
伊余平生贪静胜，有此一廛从穆卜。
应怜此地久憔悴，端向吾庐增煜煜。
巧随高下缀琪树，任逐横斜落云屋。
尘缘顿觉一羽轻，诗句但惊翻水速。
坐令欢意荡愁思，仍遣时寒破常燠。
嵇康醉状耸危石，卫玠羸姿立修竹。
排来一一尽连璧，环立诜诜皆冠玉。
晚风徐韵仍佩环，枯木无心亦冠服。
晓连青女增粲粲，夜映金波兼穆穆。
遮藏春色失斓斑，漏泄梅花有芬馥。
掀髯一笑万事空，细读君诗倒醽醁。

幽姿健骨两相看，二绝真成聚莫干。
好学纫兰供楚佩，琼琚端可胜金寒。

困来石上眠，梦绕泉石闲。
山鬼按玉徽，山灵铿佩环。

采兰以纫佩，不久香消歇。
何如深林中，岁寒自时节。
清芳御微风，幽态含皎月。
世或无骚人，宁甘伴冰雪。

直截根源佛所印，三界虚生失性命。
印泥印水印虚空，盲参佩印成心病。

食时辰，金牛作舞笑忻忻。
漆桶漆桶吃来□，参方谁识老婆心。
佛祖意，只如今，且无自己及他人。
雪峰指作一面镜，轮劫猕猴佩苦辛。

树蕙余百亩，艺兰当路岐。
清风一披拂，香气无不之。
纫为楚累佩，辱我幽靓姿。
小草生涧底，雨露无恩私。
不入儿女玩，岁晚得自持。
所以古君子，清德畏人知。

日长人静闻风佩，雨久堂空生水衣。

旧已元枢幕，今犹大将牙。
恩威伸六诏，封域总三巴。
早晚看鸣佩，轩翔入判花。
不妨乘驷马，上冢一还家。

一溪寒玉佩环声，两径徘徊管送迎。
寺学鹫峰侵汉起，山如龙尾撇波行。

亭亭冰质照溪明，{浖虎}{浖虎}如闻环佩声。
初讶玉妃游月地，但无他仗引霓旌。
使君再约殷勤赏，天意从教烂漫晴。
诗律清严谁敢犯，七言今始见长城。

治忽本天运，贤哲岂浪出。
中兴信可期，帝为赉良弼。
崭崭岷峨山，西南著第一。
山灵借英气，成此垂云翼。
才多浩江海，道大迷畛域。
磊落万卷腹，斓斑五色笔。
曩参相君幕，谋入九地密。
复佩太守章，化行千里溢。
紫诏从东来，畀之使者节。
旋兼蜀大尹，绣衣拥雕戟。
谈笑百城耸，指顾万事集。
但恐被赐环，台衮辅王室。
有如老忠文，殊勋照简册。
佳时过重五，适当悬弧日。
远迩祈公寿，欢声共一律。
伶俜涪江生，独以文为业。
不敢严香火，不敢具芝术。
拂拭旧破砚，胸次先突兀。
公扫河朔尘，请飞聊城檄。
公蹀定襄血，请勒燕然石。
待公黄发年，几杖付闲逸。
从公绿野堂，哦诗继元白。

柳暗大堤曲，梅藏解佩人。

阳来中坤坎波翻，月本于地仍东还。
谁为聚之古祗柏，涵碧湛湛琉璃盘。
珊瑚晶瑛澈凝湍，西风晚来觉秋宽。
海荡冰碎天飞旋，瞿昙指心以探禅。
魄死泽困与尔言，夜游倚声霓裳讙。
捉影或堕不可援，幻痴益多吾懔然。
明河绕衣吹佩环，毛发飘萧乱空寒。
颇欲乘槎此穷源，脱屣浊世抟林骞。
采华食叶为玉仙。

野寺依绝壁，化身满诸龛。
后前莽难测，千亿纷相参。
妙斲谢斤斧，高楼轶烟岚。
旁行栗危栈，俯瞰惊深潭。
岁月浸荒老，苔藓争封函。
亦有好事者，增饬施朱蓝。
经营定自图，谍雅奚未暗。
款识或可辨，上下试与探。
远征固寂寞，近取才二三。
开元韦庶子，剖符剑之南。
咄嗟檀施开，至今为美谈。
墨卿少羁窭，节旄晚毵毵。
乐和盛家法，国垢犹包含。
郑氏虽世儒，蛮祸竟莫戡。
旧相粤冀级，经从各停骖。
翰林宠则多，御史德岂惭。
数公方盛壮，厥声实訏覃。
纷华竟安在，人寿无彭聃。
彼石尚云朽，吾生谅何堪。
华前一笑粲，现此优波昙。
稽首识归处，径欲投佩簪。
蠢蠢谁汝缚，窃食如春蚕。
祓除偶辰巳，风景清且酣。
相引著胜地，佛日况可贪。
敢夸一醉富，庶解忧心惔。
因歌以记之，放笔书僧庵。

西湖清且浅，中有兰与蕙。
烟雾变晦明，鳞虫潜水裔。
飞构冒层阜，仙筵敞平澨。
野馔何芳鲜，烹调列甘脆。
翩跹麟凤集，适遇风云际。
簪佩耀林皋，觞酌宣文艺。
社以白莲申，盟用青松誓。
莫谓倾盖新，山林结遗契。

壮岁挥金迈二疏，眼看余子伏盐车。
芷兰清馥浑纫佩，芝术新苗几荷锄。
剩作好诗传近体，谁言巧宦胜闲居。
北窗睡起琴声寂，便若身登太皞墟。

月地云阶满意开，牵花准拟尚裴回。
抗琼解佩已仙去，骇绿纷红徒后来。

英英末利花，素蕤馥清晓。
谁将煮水沉，采撷得奇妙。
吾非范蔚宗，品题能了了。
杂佩愧报酬，芜音发嘲笑。

谁为花王定等差，清芬端合佩金犀。
上林他日移根去，应记诗仙彩笔题。

理财无管晏，言利析秋豪。
吐论千人废，摩空六翮高。
未簪安世笔，先佩吕虔刀。
楚泽东风劲，宁辞揽辔劳。

地近篮舆便，心清俗事稀。
檐花琼结佩，窗月练垂衣。
松竹添三径，溪山豁四围。
落成歌管集，仰首暗尘飞。

清馥畏人知，辞山便泣岐。
请将纫杂佩，不去傍蛾眉。

佩兰扈芷楚三闾，骋秘抽妍汉子虚。
甘向黑头辞印绶，肯将白眼对图书。
清规尽入先贤传，绣帐空驰长者车。
千里缠悲付虞殡，西风吹泪著襟裾。

石月颛门学，儒林誉翕然。
虀盐家有塾，菽水坐无毡。
孝永趋庭日，名成佩韘年。
流芳千载下，不减汉韦贤。

子墨声名满上都，同时曾喜得相如。
二年宁俟棠阴久，一日先看薤本除。
已向云霄班玉笋，却思风月佩铜鱼。
百川莫靳长鲸吸，会即泥封虎爪书。

八月师田不失时，武蜂赳赳震雕题。
耳批秋竹图骐骥，锋莹朝霜拭䴙鹈。
连率名高方叔后，外台志与范滂齐。
向来佩犊潢池子，一一腰镰走稻畦。

紫极三阶正，黄宫一气旋。
迎阳周吉土，练日汉甘泉。
考典陈商辂，占祥察舜璿。
朝冠纷璀璨，斋幄湛蟺蜎。
荔席方颙若，油云已廓然。
瑶源尊始祖，绛节从群仙。
碧瓦霏烟外，雕梁丽日边。
大音谐美乐，芳荐列嘉笾。
默喜云孙燕，深期鼎祚延。
六虬纡制跸，九庙辟崇筵。
郁鬯香稃熟，芝楹瑞叶连。
醇牺登硕俎，肃倡被朱弦。
孝奏灵咸格，诚存礼不愆。
清晨登玉轪，彩仗揭龙旃。
虎旅罗三卫，蜺旌亘百廛。
展容趋泰畤，裒福对苍圜。
扆坐张皇邸，帷宫驾采椽。
鼓钟传禁漏，星月粲高躔。
蠖略车回斗，荧煌衮象天。
华支金擢秀，雅奏玉鸣𫓶。
虚次停垂佩，登坛俨奉瑄。
兰生芬献斝，电燎郁升烟。
气晏樵蒸焜，天澄境落褰。
涓成均拜胙，抃庆趣摩肩。
凤盖端闱敞，蝇书惠泽宣。
自欣千载遇，叨贰六卿联。
簪笔雕舆上，扶圭绣黼前。
独多亲日表，敢后赞云篇。
帝德惟天大，臣心匪石坚。
愿言陪虎拜，宝历万斯年。

任契丹，太行为家千叠山。
此山阻绝天下脊，中有义旅蛟蛇蟠。
任君本是良家子，身长七尺风姿伟。
心怀忠义欲擒胡，誓与群豪揭竿起。
时从数骑出郊坰，所向万人皆披靡。
不驱丁口不攫金，只取糇粮事储偫。
道遮天使夺牌归，佩牌夜易人不知。
往来燕赵数百里，徒手不假寸铁持。
夜半相逢沃州北，问知南使宁相厄。
倡言我辈抱雄图，郎主打围曾狙击。
时来左袒奋臂呼，十万儿郎一朝得。
劝君努力雪国雠，为我斩取单于头。
功成好爵皆君有，金印垂腰大如斗。

日照蟠桃万点丹，花前仙佩响珊珊。
他年采实供金母，会见飞琼捧玉盘。

躬行盛德基王化，密赞成谋授帝图。
福及万方天所相，祛邪何假佩灵符。

西山如层城，壁立有坚对。
逶迤雉堞出，一水相萦带。
诛茅发颓垣，偶与嘉景会。
天风无边来，云日为破碎。
谁能了蘋末，直欲跨鹏背。
飘然压尘土，九壤真一块。
王乔幸齐驱，御寇亦同载。
不知吏役缚，且乐公事退。
春光到花木，栏槛惬清快。
相期睨南溟，整我飞霞佩。

广寒仙子衣作裳，夜从宓妃款英皇。
朝游洛浦暮潇湘，红妆翠羽森成行。
仙姿不作时世妆，或凝朝霞艳秋霜。
临流顾影濯沧浪，游鱼属玉双鸳鸯。
长庚北斗相低昂，笑中如花语如香。
徘徊醉著清漏长，炯然开奁照湖光。
湖风吹水洒面凉，明珠落佩千鸣珰。
碧筒宛宛中可觞，为君行歌酌天浆。
瑶池玉井遥相望，归舟浮空月茫茫。

鹓班新谒紫宸回，鱼佩初迎幕府开。
百里故乡同昼锦，一年和气自春台。
甘棠政美无留颂，泮水功成有异才。
他日听传公不老，定知曾见武夷来。

玉驭苍梧去不还，泪痕泪竹尚斑斑。
空传朱瑟流幽怨，谩许明珠解佩还。

一尉千官底，公无势位分。
门墙时与进，道义得亲熏。
去矣难留佩，时哉盍致君。
南风秣陵路，征旆卷行云。

春日兮繁鲜，车阗阗兮句曲天。
緪瑟兮拊鼓，满芳菲兮琼筵。
朝霞为羞兮沆瀣为醴，瑶华玉馔兮错杂而陈前。
灵之来兮赤城空，驾白鹤兮御清风。
群仙从兮哆哆，云晻暧兮车隆隆。
灵之去兮返太清，骑日月兮朝紫皇。
下视九州兮尘泱茫，五岳俎豆兮四溟杯觞。
制琼琚兮余衣，集芳荪兮余裳。
荷佩兮离离，兰旌兮扬扬。
欲往从兮未得，望夫君兮彷忀。

若有人兮水中央，鱼鳞衣兮白蜺裳。
荃桡兮桂旗，欲女迎兮风薄之。
神之驾兮两龙，骖白鼋兮蛟螭从。
朝余陟兮三山，夕济兮牛渚。
神不来兮夷犹，使我心兮苦复苦。
濯缨兮姑溪，结佩兮采石。
诚不已兮幽通，信不坠兮物格。
若有临兮风𩙫𩙫，作莫雨兮愁江皋。
神交兮意接，来不言兮去无迹。
倏雨歇兮云收，山青青兮水悠悠。

颜子趣高远，改过不待形。
子路虽未及，有闻思欲行。
庸人过莫知，心目任盲腾。
纵复觉其然，如醉不愿醒。
幽显孰可欺，徒自蔽聪明。
直待形迹著，巧饰漫经营。
辞屈既无益，敛翼如冻蝇。
豫贵介于石，安取冥豫成。
讼要免终凶，谋始那用争。
颐养知节慎，损疾在窒惩。
下交傥不凟，恶习难薰蒸。
师诲当佩服，胜己求友朋。
过言与过行，点检莫暂停。
粗能遵此戒，无忝尔所生。
海鸥识机深，良马认鞭声。
尔过勿惮改，岂知禽兽情。
善恶审取舍，勿用苦叮咛。

宝构云屯珍木才，璇题金榜倚天开。
高连色界非非境，光动星躔两两台。
上帝图书开玉府，从臣冠佩继麟台。
诏音亦许赓宸唱，荣胜邹枚后乘陪。

苦热日念秋，秋至转多病。
枯藤不得力，小室同械禁。
形骸老翁然，但未雪绕鬓。
秋山叠翠嶂，秋月挂冰镜。
朝跻闲屐齿，夜语阁麈柄。
妻孥生怅望，煮药劝屡进。
故人尚记存，折简时一问。
年来识真妄，水月空万境。
鬭蚁非实响，杯蛇亦幻影。
谁于炯炯中，屑金作尘眚。
酒盏行欲谢，云窗岂复近。
唯有妙莲华，胜味方隽永。
谁来炷炉熏，佩子法王印。

璇题朝曦丽，椒殿春风香。
带日羡寒鸦，洒盐引痴羊。
那知韶葩妍，有此秋节刚。
千金非我爱，所重在行藏。
奋然斩画史，低头笑君王。
呈身由谄壬，百态恐不当。
照影见冠佩，岂不羞帷房。
自从到北庭，几阅紫塞霜。
年年鸿雁归，不寄一字将。
却悲降将军，高台望故乡。
至今青冢上，沙草不肯黄。
吾观娇色儿，睥睨此滥觞。
孽阉擅国辟，天地为低昂。
眼前杀师傅，但有涕淋浪。
区区一女子，去留系毫芒。
我行桃李村，高髻余旧妆。
负薪行汲泉，不愿同康庄。
为计盍不尔，乃以美自戕。
初心岂其然，薄命遭彼狂。
离骚照白日，至今祖文章。
婉娈古称士，后先出寒乡。
遗刻共想像，再歌重慨慷。

春从沙际生，白石映浅濑。
一舟何自横，玄寄倏与会。
今日是何朝，亦恐鱼鸟怪。
晓暾破宿雨，换岁无此快。
柁工貌闲暇，一篙有三昧。
夷犹我无心，上下听汝辈。
断崖舂涛波，千古意不改。
中流浸玻璃，绿浄吾苦爱。
林深故疏密，山远自明晦。
隔江见人家，短篱护畦菜。
蓑笠弄晚色，真乐在牛背。
稍能薄输征，武陵岂天外。
吾曹二三子，勿作碌碌待。
涛戎叹山河，尘凡累缨佩。
人生富贵哉，固有一事大。

学海不可穷，一苇子利涉。
宦海海更深，破浪初鼓檝。
波涛恶气势，鼍蜃毒吻颊。
帆樯托忠信，维缆倚定力。
晏然衽席坐，扣舷歌傲兀。
是中有神仙，楼观琢白璧。
群仙谒帝罢，霞佩粲成列。
行矣从之游，赠子两黄鹄。

西风举扇挥浮埃，十年水曲并山隈。
一朝尺一天上来，台家择才搜伟瑰。
豫樟连云谁手栽，梁千尺观峥嵘哉。
收拾虹蜺小低徊，如取万海纳一杯。
济时策略招讥诙，翳氛卷尽青天开。
还如调鼎须盐梅，众星错落环杓魁。
欲谈近事树颊颏，旗矛委尘枪卧苔。
祸生冥冥戒其胎，如公气象天可回。
高论疾如破山雷，毋使缾罄空耻罍。
笑渠佩玉救焚煨，往矣急挽波之颓。

湘峰峩峩湘水碧，万古鱼龙护冰魄。
荷衣芷佩凝秋霜，欲诵遗章发先白。
天生草木预何事，乃与骚人同一骨。
今人古人共磨灭，惟有芬香埋不得。
主人手植双桂树，宁为嬖玩娱燕席。
亦知兰鲍随所化，勉进修名比馨洁。
绕除霏霏风袭予，欲参灵螭驾寥阒。
陈辞重华吊屈贾，酌以芳辛起湮郁。
日暮美人期未来，雾湿烟低花蔌蔌。

九州眼一槩，余子真琐琐。
岳立{山/咅}嵝中，喜此高岋峨。
如公吾辈人，取友一到我。
挥毫赋垂天，风雨卷蓬颗。
相期八表游，未觉夙心左。
解龟醉江阁，酒面山月堕。
起瞻帝乡云，感叹不成坐。
何须飞霞佩，自办凌风舸。
瀛洲渺溟渤，万里一掀簸。
缄诗寄天涯，秉烛对新火。
那知市门仙，斗禄事么么。
空余肠九回，上疏何日果。

拨置文书强作闲，佩壶聊得共跻攀。
归云不识游人意，遮尽江南一带山。

仙山仙山郁嵯峩，紫烟氤氲生绿波。
飞琼玉楼不知处，杂佩丁珰隔烟语。
三青山鸟去不来，六龙落日只衔哀。
呼声嗷嗷动天地，老蛟吹涎海波沸。

京华正是热官地，公独胡为起归意。
家传相业百未施，请佩左符聊一试。
相君道德人中英，达识早保悬车荣。
君王屡诏不肯起，祇今父子俱芳馨。
小春十月壶山尾，橘柚垂黄风日美。
青衫昔出紫袍归，拜寿双亲亲色喜。

午庭风雨撼高槐，一洗城头十丈埃。
老子坐间寻句去，故人门外寄诗来。
劲锋久服穿杨妙，钝思深惭击钵催。
请佩左符君未可，要听吟思发春雷。

畏途谢排斥，造物遂初志。
彼虽快其私，我独佩嘉惠。
爱憎有回牙，恩怨或倒置。
得马岂君福，凿渠真我利。
向使老班行，兹事恐遂废。
三迳幸足乐，一瓢聊自寄。
兴来或歌呼，客至任醺醉。
以此终百年，何用一品贵。
犹胜白首归，流光忽西坠。

麟经绝学冠名儒，科甲巍峩压隽途。
两作星郎归省户，五持玉节佩州符。
义仓睦族前贤少，犹子推恩举世无。
忝窃亲邻违一奠，不堪老涕落寒须。

文章近古追前辈，政事方今绝后尘。
聊佩左符犹未称，好归黄阁试经纶。

贤侯佳节初开燕，谁是风流晋孟嘉。
已判百年唯白发，不羞九日对黄花。
拥旄遥佩藩臣印，把盏重来刺史家。
希事此邦应未有，一时千里借光华。

女以色而死，士以才而亡。
处才不才间，此语最深长。
我昔愚自信，遭逐方悲伤。
投迹归山林，为乐特未央。
失马反为福，始悟得不偿。
向来尤其人，今乃佩恩光。
忮心成美意，陷阱为康庄。
寄语斯鞅辈，善刀宜早藏。

何人邀我来，白昼朝钧天。
千官正杂沓，佩有苍玉悬。
冲牙互击触，远韵声泠然。
律吕相应和，宫征更相宣。
应笑居鄛人，玉斗空碎捐。

省中地禁清昼长，侍史深注熏笼香。
荣名挽公公不住，东皋归去栽花忙。
毵毵华发映朱绂，同舍半已排云翔。
正如少陵入严幕，本自不用尚书郎。
向令封侯佩金印，不然草诏直玉堂。
万锺会作梦幻过，三径空叹松菊荒。
乐天十年履道宅，赞皇一夕平泉庄。
公看富贵定何物，一笑乃复坐此妨。
东皋乐哉日成趣，簪花起舞当自强。
知公能容贱子狂，请赋式微之二章。

相从何必早，白头或如新。
登门虽尚疏，数面自成亲。
昨者始见公，凛然须如银。
败席留煮茗，寒厅无杂宾。
平生事贤意，寸心渴生尘。
乐哉得所从，贫病忘吟呻。
恭惟大雅姿，信是邦国珍。
广文旧官长，二纪转鸿钧。
恩仇快报复，祸福出笑颦。
同舍事容悦，腰佩玉麒麟。
群谀更得志，后来如积薪。
于时公淡如，位屈道则伸。
法宫亲决事，收召极海滨。
人才方杂沓，公仕益逡巡。
欲以贵祝公，公岂慕要津。
欲以穷托公，公岂私贱贫。
颇欲述古谊，劝公勿爱身。
此又公所存，岂待贱子陈。
高颿泊江渚，岁晚风雨频。
愿言添衣裘，寒阴能薄人。

移疾还家暂曲肱，依然耐久北窗灯。
心如泽国春归雁，身是云堂旦过僧。
细雨佩壶寻废寺，夕阳下马吊荒陵。
小留莫厌时追逐，胜社年来冷欲冰。

太霄帝君神霄府，一日玺书行海宇。
筑宫奔走谁敢后，万牛挽材山作础。
步虚夜半落云间，玉磬漻漻鸾鹤舞。
帝师丞相领使君，侍晨校籍纷如雨。
洛阳临淮小睥睨，御史立奏投裔土。
从来桑门喜嘲竞，举国冠巾噤无语。
古传东海会扬尘，君看此地亦荆榛。
霓旌仙仗空遗堵，甃缺台倾知几春。
牧儿驱牛啮庭草，谁记剑佩来朝真。
斜阳却上笋舆去，沟水泠泠愁杀人。

行役饱看山，沉绵剩得闲。
忘忧缘落魄，耐老为痴顽。
射虎临秦塞，骑驴入蜀关。
芳洲兰可佩，幽磴桂堪攀。
欸乃声饶楚，陬隅句带蛮。
悠然长自遣，故里几时还。

东山如高人，吾辈岂易见。
君独不出门，终日与相面。
阴晴烟雨月，朝暮知几变。
闻君交不渎，冠佩未尝燕。
弛张要有时，一笑山未谴。
高秋得佳日，折简唤诸彦。
风流非俗饮，歌舞参笔砚。
但恨五日尹，阻造三语掾。
清樽遣分似，霜果亦可荐。
烂醉君勿辞，光景真掣电。

江路常逢雨，山城早得寒。
兰凋初解佩，菊老尚加餐。
节物知何负，情怀自鲜欢。
浮生看已熟，不必梦邯郸。

忆年十七兮初入未央，获侍步辇兮恭承宠光。
地寒祚薄兮自贻不祥，谗言乘之兮罪衅日彰。
祸来嵯峨兮势如壤墙，当伏重诛兮鼎耳剑铓。
长信虽远兮匪弃路旁，岁给絮帛兮月赐稻粱。
君举玉食兮犀箸谁尝，君御朝衣兮谁进熏香。
婕妤才人兮俨其分行，千秋万岁兮永奉君王。
妾虽益衰兮尚供蚕桑，愿置茧馆兮组织玄黄。
欲诉不得兮仰呼苍苍，佩服忠贞兮之死敢忘。

山泉泻幽窦，塔铃揺天风。
清音无时尽，静夜尤璁珑。
嗟我走红尘，市声聒欲聋。
多生耳根业，赖此一洗空。
梦骑白鳯凰，佩玉朝珠宫。
觉来抚枕叹，月满草堂中。

三井久知名，暇日偶一访。
栋宇坏欲尽，基址尚闳壮。
画墙皆国工，烟云俨天仗。
旌旄亚戈戟，佩玉杂弓{革长}。
太古实杰作，笔落九天上。
吴生名擅世，睥睨未肻让。
规模远有考，意象豪不放。
最奇老癯仙，骨立神愈王。
石恪虽少怪，用笔亦跌宕。
两姝淡蛾眉，非复火食状。
尘埃久侵蚀，风雨无盖障。
好事未易逢，寜能久亡恙。
雍洛劫火余，妙迹尽凋丧。
斯游恐难继，伫立增悄怆。

黄金篆书扁朱门，夹道巨竹屯苍云。
崖岭划若天地分，千柱耽耽压其垠。
缨冠肃谒丈人君，广殿空庭吹宝熏。
摩挲画墙手为皲，异哉山巙与土𫅗。
物怪𫜰𫜰冠丘坟，仙人佩玉杂帨帉。
手整貂冠最不群，欲去不忍恨日曛。
道翁采药昼夜勤，松根茯苓获兼斤。
人芝植立彊骨觔，狗杞群吠声狺狺。
山炉小甑吹幽芬，朱颜不饮常自醺。
我亦宿诵五千文，一念之差堕世纷。
逝将从翁走如麋，隐书秘诀何由闻。

少年学剑白猿翁，曾破浮生十岁功。
玉具拄颐谁复许，蒯缑弹铗老犹穷。
床头忽觉蛟龙吼，天上方惊牛斗空。
此梦怪奇君记取，佩刀犹得世三公。

脱发纷满梳，衰颜不堪照。
百年忽已半，去日如过烧。
平生功名心，上马无燕赵。
尔来阅世故，万事惊错料。
岂无旧朋俦，聮翩半廊庙。
谁能伴此老，溯峡听猿叫。
锦城得数公，意气如再少。
偷闲访野寺，系马追一笑。
新糟厌玉狸，畏酒亦复釂。
古殿鼪鼯豪，壊壁冠佩肖。
摩挲宋公诗，句法叹高妙。
正如霓裳曲，零落得遗调。
归途缭长堤，掠面霜气峭。
佳逰不可忘，落笔君勿诮。

佩刀一刺山为开，壮士大呼城为摧。
三军甲马不知数，但见动地银山来。
长戈逐虎祁连北，马前曵来血丹臆。
却回射雁鸭绿江，箭飞雁起连云黑。
清泉茂草下程时，野帐牛酒争淋漓。
不学京都贵公子，唾壶麈尾事儿嬉。

落佩颓冠惯放慵，经旬寓馆古临卭。
西偏取路横穿竹，北向开门倒看松。
醉后蹇驴归薄暮，闲来支枕睡高舂。
鹄鸣山谷曾逰处，剩欲扶犂学老农。

远游行复岁华新，懒学刘郎问大钧。
一点不蒙稽古力，十分合作卧云身。
苦寒与酒渐增价，小雨为梅先辟尘。
拟佩一壶江路去，花边醉堕白纶巾。

世事何知与愿违，十年高卧看群飞。
猎围花市无人问，渔艇烟村有梦归。
银烛焰长揺酒浪，宝刀佩稳压戎衣。
君看白首寒窗客，侠气纵横亦未非。

鳯城书到锦江边，故里归期愈渺然。
掌上山川初入梦，壶中日月尚经年。
方轮落落难推毂，倦马骎骎怕着鞭。
未佩鱼符无吏责，看花且作拾遗颠。

梅花如高人，枯槁道愈尊。
君看在空谷，岂比倚市门。
我来整冠佩，洁斋三沐熏。
亦思醉其下，燕媠恐凟君。
敬抱绿绮琴，玄酒挹古樽。
月明流水间，一洗世浊昏。
摸冩香与影，计君已厌闻。
老我少杰思，尚喜非陈言。

早佩黄庭两卷经，不应灵府杂膻腥。
凭君为买金鸦觜，归去秋山𣃁茯苓。

浮世何须宇宙名，一狂自足了平生。
秋风湘浦纫兰佩，夜月缑山听玉笙。
学剑惯曾游紫阁，结巢终欲隐青城。
年来自笑弥耽酒，百斛蒲萄未觧酲。

出茧修眉淡薄妆，丁东环佩立西厢。
人间浪作新秋感，银阙琼楼夜夜凉。

北望但空阔，南望横群山。
青天无翳行素月，寥寥永夜非人间。
九酝浆成老仙醉，六铢衣薄天宫寒。
翠眉真人不火食，小立环佩风珊珊。
横空邀我海山去，缥缈万里骖青鸾。
相携一笑在云表，徐看玉宇飞金盘。

斗觉琼枝瘦，慵开宝鉴妆。
临风恐仙去，倚扇怯歌长。
绿桂薰轻服，灵符佩缥囊。
西邻空自赋，不解到君傍。

南阳古原上，荒冢若鱼鳞。
剑佩不为土，衣冠应化尘。
枯骸托魑魅，细草没麒麟。
何必问名氏，汉家多近亲。

将郊先奉册，拜立未央庭。
天表君心孝，人惊晓雪零。
冕旒纷点缀，剑佩湿晶荧。
曲盖曾无用，群臣敢自宁。
𬬻烟静斋幄，井气冻宫缾。
明日来坛下，中宵已见星。

夜梦上河汉，星辰布其傍。
位次稍能辩，罗列争光芒。
自箕历牛女，与斗直相当。
既悟到上天，百事应可详。
其中有神官，张目如电光。
玄衣乘苍虬，身佩水玉珰。
丘蛇与穹鳖，盘结为纪纲。
我心恐且怪，再拜忽祸殃。
臣实居下土，不意涉此方。
既得接威灵，敢问固不量。
有牛岂不力，何惮使服箱。
有女岂不工，何惮缝衣裳。
有斗岂不柄，何惮挹酒浆。
卷舌不得言，安用施穹苍。
何彼东方箕，有恶务簸扬。
唯识此五者，愿言无我忘。
神官呼我前，告我无不臧。
上天非汝知，何苦诘其常。
岂惜尽告汝，于汝恐不祥。
至如人间疑，汝敢问于王。
扣头谢神官，臣言大为狂。
骇汗忽尔觉，残灯荧空堂。

古今冠佩立朝人，多作北山松下尘。
我爱蟠桃种来久，开花结子不由春。

今日始见菊，虽见未全开。
犹胜昔无酒，持望白衣来。
破颣浮金英，杂蚁已盈杯。
何必探丹萸，结佩上高台。
自不愧佳节，安听飞鸿哀。

丈夫本愿脱世鞿，丹成昼日凌空飞。
缨冠佩玉朝紫微，白银宫阙瞻巍巍。
不然万里将天威，提兵直解边城围。
苜蓿满川天马肥，掩取不遣一骑归。
苦心文章亦未非，与此二事同一机。
寥寥千载见亦稀，庄屈己死吾畴依。
哀哉穷子百家衣，岂识万斛倾珠玑。
欲洗薄蚀还光辉，熟睨无力空歔欷。

昨佩鱼符入凤城，春风处处听莺声。
欲寻旧友半为鬼，重到西湖疑隔生。
浮世正如投六簙，野人何意慕三旌。
严州戍满真当老，犹幸为民死太平。

我行无所诣，悠扬信舴艋。
爱此绿树村，舍棹度小岭。
路穷忽披豁，恍然得异境。
苍玉立万峰，清镜渺千顷。
更为西南行，聊破春昼永。
遥看秀邃处，疑足事幽屏。
一崦果可人，奇石插碧井。
锵鸣若环佩，其味复甘冷。
徘徊不忍去，照我须鬓影。
须臾日穿林，井靣光炯炯。
古今胜绝意，正用一笑领。
安得绝世喧，于兹慕箕颍。

暮年远屏天所借，落佩倒冠如得谢。
虽无壶酒助歌呼，幸有蠹书供枕藉。
市声不闻耳差静，车辙扫空身转暇。
雨悭葵叶未吐甲，露重榴房初坼罅。
深红菱角密覆水，烂紫蒲桃重垂架。
直令掩关避世俗，未害煎茶唤邻舍。
萧萧鸡犬衡门晚，寂寂灯火幽窗夜。
劝君切勿纵高谈，性命如丝不禁吓。

我虽生乱离，犹及见前辈。
衣冠方南奔，文献往往在。
幸供扫洒役，迹忝诸生内。
话言犹在耳，造次敢不佩。
残年趋死近，孤学与时背。
妄出更何求，终老事耕耒。
史君稽古学，力大障横溃。
广文亦伟士，名字震当代。
同舟肯过我，凛与前修配。
忧时抱忠鲠，论事极慷慨。
嗟予虽益衰，耳目幸未废。
何当卜邻墙，早暮聆謦欬。

天为疏慵剩与闲，一庵青嶂白云间。
衲僧过别归庐阜，羽客来寻说华山。
冬笋生林龙{角戢}{角戢}，寒泉落磵佩珊珊。
俗人自是无因到，虽设柴门不上关。

一梦邯郸亦壮哉，沙堤金辔络龙媒。
两行画戟森朱户，十丈平桥夹绿槐。
东阁群英鸣佩集，北庭大战捷旗来。
太平事业方施设，谁遣晨鸡苦唤回。

汉东九十九重冈，武都九十九脉泉。
岂如君家环翠阜，小潭佩玦声锵然。
我欲从君乞庵地，开轩下看泉中天。
金丹九转太多事，服水自可追飞仙。
云孙相遇不相识，笑问尘世今何年。
掬泉弄月清啸罢，却折玉井秋风莲。

萧萧残发雪侵冠，冉冉清愁用底宽。
把卷昏眸常欲闭，投床睡兴却先阑。
惟须酒沃相如渴，未分人哀范叔寒。
雨霁定知梅已动，佩壶明日试寻看。

东家云出岫，西家笼半山。
西家泉落涧，东家鸣佩环。
相对篱数掩，各有茆三间。
芹羹与麦饭，日不废往还。
儿女若一家，鸡犬意自闲。
我亦思卜邻，余地君勿悭。

旋设篝炉下纸帘，乐哉容膝似陶潜。
囊中佩药无时服，架上堆书信手拈。
似玉秋菰殊未老，如云宿麦不须占。
扫空祠禄吾何欠，陋巷箪瓢易属厌。

再见封侯未为快，一掷成卢安用再。
世间得意固多矣，堪笑穷人事常败。
我生出仕四十年，寸进恰如船上埭。
即今卧病茅檐里，回首穷通竟何在。
荆山之下玉抵鹊，两京春荠论斤卖。
苏秦煌煌佩六印，尼父栖栖厄陈蔡。
玄保美官辄见思，东野出门常有碍。
躬耕至老岂不佳，子孙当以吾为戒。

雪鬓萧然两颊红，人间随处见神通。
半醒半醉常终日，非士非农一老翁。
枥骥虽存千里志，云鹏已息九天风。
巉巉骨法吾能相，难著凌烟剑佩中。

扶衰又见素秋过，未死其如造物何。
破屋颓垣那敢议，浊醪粗饭已为多。
佩刀但可偿黄犊，作字安能博白鹅。
龟紫拜恩如梦寐，残年其实一渔蓑。

今日雪始晴，绕舍鸟乌乐。
老来少睡眠，虽病亦早作。
岂无案上书，可与共寂寞。
弦歌始风雅，次第窥灏噩。
高明仰河汉，曲折穷脉络。
唐虞诚未远，洙泗亦如昨。
委佩闻都俞，避席承博约。
膏肓幸施砭，幽閟欣纳钥。
天全鲁壁藏，不堕秦火虐。
吾生百世余，其敢负所托。

菊佩糕盘节物催，老怀抚事一悠哉。
年光半付残编去，诗句时从倦枕来。
零落朋俦今孰在，寂寥事业世方咍。
两丛月桂门前买，自下中庭破绿苔。

渔翁江上佩笭箵，一卷新传范蠡经。
郁郁林间桑椹紫，芒芒水面稻苗青。
云边筑舍分南北，陌上逢人半醉醒。
莫恨西村归路远，行前点点有飞萤。

学问参千古，工夫始一经。
宁论绶若若，且喜佩青青。
汝业方当进，吾言要细听。
仍须知稼穑，勉为国添丁。

养生妙理本平平，未可常谈笑老生。
业力顿消知学进，人情愈薄喜身轻。
鹤雏日长丹砂顶，岩溜时闻玉佩声。
最是扁舟暮归处，一川风月远相迎。

畴昔从君处，玄都太古坛。
月高旛影直，霜重佩声寒。
鹤驾三山近，壶天万里宽。
相逢初未省，但认切云冠。

铸印大如斗，佩剑长拄颐。
不如茅屋底，睡到日高时。

吾家学道今四世，世佩施真三住铭。
一窗萝月照孤咏，万壑松风吹半醒。

学贵身行道，儒当世守经。
心心慕绳检，字字讲声形。
吾已鬓眉白，汝方衿佩青。
良时不可失，苦语直须听。

千里郊原俯莽苍，三江烟水接微茫。
横林虫镂无全叶，新雁风惊有断行。
神禹祠庭遗剑佩，先秦金石古文章。
一尊莫恨盘餐薄，终胜登楼忆故乡。

三沐复三熏，佩玉怀明珠。
何至不自珍，欲效豕负涂。
传呼虽甚宠，正可夸群奴。
君看魏徵孙，世世为农夫。

日日蛮童佩一壶，壶干时亦复村酤。
横林露塔远犹见，暮霭笼山淡欲无。
绿浦例凭菰作界，画桡常遣鹭前驱。
此身元是沧浪客，敢学高人乞镜湖。

吾家太傅后，衿佩盛青青。
我忝殿诸老，汝能通一经。
学先严诂训，书要讲声形。
夙夜常相勉，诸孙待典刑。

人生恨无年，我老已烂熟。
退耕镜湖上，风雨有茅屋。
事君阙补报，得此不啻足。
余年尚几何，袅袅风中烛。
大儿戍塞垣，驰马佩矢箙。
去家千余里，辛苦就微禄。
书来续三纸，语悲不忍读。
遹弟在我傍，亦复泪溢目。
门户嗟日衰，持守赖家督。
雪云暗淮天，念汝方露宿。

风月资吟啸，渔樵约往还。
贫犹能酿酒，病不废游山。
乱石卧牛马，流泉鸣佩环。
豁除羁旅日，犹有半生闲。

通子还家已九龄，从师衿佩两青青。
长成勉作功名计，勿学衰翁老一经。

横林摇落弄微丹，深院萧条作小寒。
秋气已高殊可喜，老怀多感自无欢。
鹿初离母斑犹浅，橘乍经霜味尚酸。
小酌一卮幽兴足，岂须落佩与颓冠。

贵人玉带佩金鱼，忧畏何曾顷刻无。
色似栗黄形似茧，恨渠不识小葫芦。

群仙停鹤驭，玉佩摇空山。
金丹定分子，往缀通明班。

仙翁来佩玉符麟，绿发无霜照碧筠。
永夜阑干千嶂月，清风挥麈七州春。
尘埃不隔壶中境，功业犹关物外身。
鸾鹤莫惊兵卫峻，主人元是白云人。

雁荡之山天下无，奔岸绝壑不可图。
地灵境秀有人物，新安府丞今第一。
纷纶草木变暄寒，竹节松心故凛然。
穷山薄宦我无恨，识公大胜荆州韩。
梅风涨溪绿如酒，晓插樯乌上南斗。
只今广厦论唐虞，斟酌正须医国手。
秀眉津津双颊丹，想看鸣佩翔九关。
诸公倘欲持公议，莫遣此贤思故山。

阴谷云低梅雨多，黄山涤源溪涌波。
南风匝地送归客，双桨下濑如投梭。
严夫子，君举酒，我其为君歌。
万山丛丛石凿凿，官居破屋巢烟萝。
杜鹃晓啼猿暮叫，客行到此真蹉跎。
穷愁无复理，一饮三叹息。
城东黉舍有佳人，邂逅使我加餐食。
同乡更同调，目击心已传。
蛰虫欲作雷奋地，万籁方寂风行山。
吹竽唤我醒，连鼓相追攀。
飚车电毂不可辇，但觉两腋生飞翰。
狂歌不必终曲，戏奕不必满局。
有时不揖上马去，出门大笑惊僮仆。
穷乡眼冷见未曾，道上嗫嚅相指目。
云此狭隘何以有二士，直恐翩翩跨黄鹄。
广文组解登王畿，诸公贵人争劝归。
常日心期有定论，赠行不惜重费词。
腰金佩璐众目好，汗简沉碑千载痴。
一尊有意重山岳，五鼎无心轻网丝。
严夫子，应领略，别后频书相发药。
我既为万顷之狎鸥，君勿作九皋之鸣鹤。

汉家麟阁多王侯，冠佩相望经几秋。
昼锦声名两荣耀，惟有信州如相州。
国南门头折杨柳，借问江津垂白叟。
住在行都四十年，曾见归舟似公否。
人言公与赤松期，飚车羽轮来何时。
云出云归俱是道，苦学赤松还未妙。
君不见补陀大士海复山，随喜却来观世间。

圣人坐明堂，洪覆等穹盖。
岁颁两玉节，前后歌出塞。
公才有廊庙，安用试专对。
要烦第一人，镇抚大荒外。
嫩寒欺别酒，微月见征旆。
遥知燕山雪，飘洒汉冠佩。
玉色照穹庐，骄子亦心醉。
要领一笑得，归来安鼎鼐。
是时春正佳，湖上花如海。
清游不可迟，日日檥船待。

峰头高绝邻，四瞰若窥井。
小山万蚁垤，大山拊其顶。
丛霄一握近，罡风振衣冷。
似闻天人语，笑我雪垂领。
曩侍玉案香，委佩太清境。
独下赤城戏，俯仰一枰顷。
岂其厌晨华，嗅此腥腐鼎。
挥手谢天人，伶俜愧孤影。
来偿茧足债，尚欠界天岭。
老矣且倦游，归期行可请。

饭后茶前困思生，水宽风稳信篙撑。
不知浪打船头响，听作凌波解佩声。

何须驷马衒乡关，只作归农老圃看。
梦里曾腰綪结佩，年来新著惰游冠。
和烟种竹聊医俗，带月闻蛙不在官。
久矣此心恬不动，如今并与此身安。

风亦何须过，林仍不厌深。
莫将春色眼，来看岁寒心。
政坐香通国，端令佩满襟。
楚人更饶舌，得免世间寻。

婚姻贵及时，周有摽梅诗。
雪后花争发，人归室且宜。
坐中传漏鼓，户外转星旗。
环佩遥闻出，当修庙见仪。

言石曾非石上生，名兰乃是兰之类。
疗疴炎帝与书功，纫佩楚臣空有意。

豮豕在涂龙在泽，豺狼食肉麝食柏。
蹄毛与角不对齿，啄觜两足副以翮。
既能闲闲住深谷，岂使于于佩鸣玉。
水边看虹山雨霁，夜与明月归独宿。
门前重岭后群峰，石楼朱殿藏林中。
铜丝紧转辘轳响，络纬秋老嚎西风。
荣利淡薄无易此，彼饮甘醲兹饮水。
暂将分别向喉舌，何异声色乱眼耳。
孔孟久殁言可师，千古布散叶与枝。
今来闭户自有趣，世上沄沄非我为。

我来自楚君自吴，相遇泛波衔舳舻。
时时举酒共笑乐，莫问罂盎有与无。
醉忆曩同吾永叔，倒冠落佩来西都。
是时豪快不顾俗，留守赠榼少尹俱。
高吟持去拥鼻学，雅阕付唱纤腰姝。
山东腐儒漫侧目，洛下才子争归趋。
自兹离散二十载，不复更有一日娱。
如今旧友已无几，岁晚得子欣为徒。

殿幄陈金石，宫梧集凤凰。
侍臣严虎帐，法衮被龙章。
九谷初登稔，群黎共乐康。
宴盘犀作镇，舞缀锦成行。
玉椀盛冰滑，纱笼奏馔凉。
庑深容小语，槐密漏微阳。
庭立卫兼霍，坐尊萧与张。
清尘汲瑶井，泛宇蔼天香。
兽跃缘橦地，旗开踏鞠场。
楼传红帻唱，帘隠内家妆。
鸱攫曾无弹，蜂来悮有芳。
门傍铜铸马，帝所翠为觞。
万国趋王会，诸公佩水苍。
螭头左史笔，陛楯半更郎。
雅着明时乐，需言盛德光。
添花慕平一，赐菊异元常。
身已陪多士，心宁愧下乡。
薄才何所补，歌咏播殊疆。

闻君梦慈亲，手把青玉佩。
循环念归期，月已九弦晦。
既寤心悁悁，面垢不暇颒。
屈指必春还，忽焉朱火代。
梦兆且差池，决去河可能。
昨来理恩典，佐州令近塞。
雁门适有乏，求往苦言碍。
曰惟都督雄，岂付小邦倅。
乃知仕宦难，分寸肯少贷。
遂乞回洛阳，拜省慰忧爱。
除补不应欺，圣时公道在。
幸存旧郭园，重种满畦菜。
上为北堂欢，间与良士对。
此实贤者为，赠行因以载。

二月雪飞鸡狗狂，锦衣走马回大梁。
入奏邕州破蛮贼，绛袍玉座开明堂。
腰佩金鱼服金带，榻前拜跪称圣皇。
一朝严气变和气，初令漏泄飞四方。
将军曰青才且武，先斩逗挠兵后强。
从来儒帅空卖舌，未到已愁茆叶黄。
徘徊岭下自称疾，诏书切责仍勉当。
因人成功喜受赏，亲戚便拟封侯王。
昔日苦病今不病，铜鼓弃掷无镖枪。

不为阮步兵，发咏怨朝阳。
不学屈大夫，行吟思搴芳。
其雨岂无时，细佩空自香。
吾道不苟合，我怀固有常。
江南一亩宅，近在句溪旁。
仁宦且如此，梦寐安敢忘。
以子谕言多，重歌木桃章。

重云不藏春，深窦常有雪。
晓月号松猿，晴壁挂海霓。
终恍无心人，区区佩环玦。

张公爱神锷，佩服近玉麟。
又拭华阴土，光彩一以新。
百里无恶兽，千里无冤人。
今朝欲何之，去去延平津。
应当出匣飞，腾波决秋旻。

胜日从公蒲涧游，万壑声满千崖秋。
一迳如蛇三百曲，绕尽山腹到山头。
穹岩千仞欹欲裂，仰看飞泉泻云窟。
锵成环佩奏成琴，溅作珠玑霏作雪。
步穿危磴攀苍藤，忽上穹岩顶上行。
人在半天泉在井，不敢下瞰惟闻声。
只怪前驱深不见，须臾却向前山转。
海风吹袖万丈长，海水去人一弓远。
老僧云卧晏未兴，先遣长松夹道迎。
小参古殿黄面老，不见旧日安期生。
景泰上方半堵壁，城中望之雪山白。
却从景泰望城中，晓日楼台焕金碧。
君不见中流千金博一壶，不如游山饥时粥一盂。
金印系肘大如斗，不如游山倦时一杯酒。
安期飞升今几年，祖龙不是不求仙。
至今年年七月二十五，倾城游人来访古。

道乡千古一清风，雪壁银钩墨尚浓。
若爱殿前苍玉佩，断无身后碧纱笼。

曳练为银汉，镕金作月波。
桂华斜丽处，𫛛鹊得光多。
云叶三秋浄，菱花一镜磨。
宫檐晖水竹，观影澹星河。
雾湿残宵柝，霜明欲晓珂。
螭头余映在，剑佩已相摩。

诗人自古例迁谪，苏李夜郎并惠州。
人言造物困嘲弄，故遣各捉一处囚。
不知天公爱佳句，曲与诗人为地头。
诗人眼底高四海，万象不足供诗愁。
帝将湖海赐汤沐，仅仅可以当冥搜。
却令玉堂挥翰手，为提椽笔判罗浮。
罗浮山色浓泼黛，丰湖水光先得秋。
东坡日与群仙游，朝发昆阆夕不周。
云冠霞佩照宇宙，金章玉句鸣天球。
但登诗坛将骚雅，底用蚁穴封王侯。
元符诸贤下石者，祗与千载掩鼻羞。
我来剥啄王粲宅，鹤峰无恙江空流。
安知先生百岁后，不来弄月白蘋洲。
无人挽住乞一句，犹道雪乳冰湍不。
当年醉里题壁处，六丁已遣雷电收。
独遗无邪四个字，鸾飘凤泊蟠银钩。
如今亦无合江楼，嘉祐破寺风飕飕。

罗浮元不是罗浮，自是道家古蓬丘。
弱水只知断舟楫，葛仙夜偷来惠州。
罗浮山高七万丈，下视日月地上流。
黄金为桥接银汉，翠琳作阙横琼楼。
不知何人汗脚迹，触忤清虚涴寒碧。
天遣山鬼绝凡客，化金为铁琼为石。
至今石楼人莫登，铁桥不见空有名。
玉匙金籥牢锁扃，但见山高水泠泠。
我欲骑麟翳鸾凤，月为环佩星为从。
前驱子晋后安期，飞上峰头𣃁丹汞。

南中道是岛夷居，也有安期宅一区。
屐齿苔痕犹故迹，霓旌鸾佩已清都。
元戎解领三千骑，胜日来寻九节蒲。
万壑松风和涧水，鸣琴漱玉自相娱。

走马看花拂绿杨，曲江同赏牡丹香。
向来年少今俱老，君拜监州我作郎。
北阙小迟苍玉佩，南征聊制芰荷裳。
病身只作家山梦，径菊诗葩两就荒。

雪后闻君策马蹄，长缨自请系撑犁。
光华剑佩伊吾北，弹压风涛瀚海西。
汉苑秦关愁外眼，边花塞月醉中题。
归来听履星辰上，谁道淮阴假镇齐。

松风涧水打窗声，玉佩琼琚触眼明。
当昼如何挂秋月，未春特地转新鶑。
只销一卷梅山集，幻出多般景物情。
老子平生有诗癖，为君焚却老陶泓。

青士从来一径幽，碧衫翠袖佩苍璆。
何年笔战明光殿，夺得诗仙紫绮裘。

金戺瑶阶日月边，晓风花柳带非烟。
千官剑佩鸣双阙，万国英豪到九天。
玉座忽临黄伞正，御题初出紫衣传。
小臣何幸陪诸老，待罪重来十六年。

作者于今星样稀，凄其望古驷难追。
空桑孤竹陶元亮，玉佩琼琚杜拾遗。
自笑吟秋如懒妇，可能击鼓和冯夷。
报章不作南金直，惭愧君家丙藁诗。

亦乐园将独乐园，两园谁窄复谁宽。
似闻闾里溪深处，下有蛟龙水底蟠。
黄帽已捐苍玉佩，朱颜不借紫金丹。
刺桐花发梅花落，安得乘风去一观。

绝顶仙人富宝熏，水沉山子不论斤。
堆从平地到天半，并作清香一炷焚。
烟绕翠鬟苍玉佩，身披白縠素罗裙。
更将万斛蔷薇露，酒作桑麻万顷云。

洞庭波上木叶脱，巫山宅前野花发。
子规啼杀不见人，空令千载忆灵均。
春兰九畹百亩蕙，自荣自落谁能佩。
泽国东山最上头，有客玩芳杜若洲。
扁舟夜上人鲊瓮，手掇骚人众芳种。
归来梦到阆风台，灵均花草和露栽。
寄言众芳未要开，更待诚斋老子来。

今日意不惬，出游聊逍遥。
父子自为伴，何须外招邀。
过溪足小倦，临流坐危桥。
回头顾吾庐，竹树翳草寮。
独有万花亭，岿然出山椒。
高陂泻溪水，环佩锵琼瑶。
飞流迸空起，平水和天摇。
舂淙到潭底，势尽自浮漂。
蟹眼沸不停，雪山涌还消。
近观绝汹汹，远听渐萧萧。
忽逢绿头公，携孥鼓丹桡。
喧呼苇间出，得意似见骄。
我行为小立，流鱼偶双跳。
人物各自适，兹游定谁超。

谢墅新成了，潘舆竟不归。
升堂仰遗像，下拜泣沾衣。
反哺乌何在，卧冰鱼自肥。
梦中环佩响，惊喜觉来非。

南方儒先囿三山，山中豹蔚推伯鸾。
手拏枝桂下广寒，身作德星南斗间。
治行第一闻九关，再分鱼书朱两幡。
丰湖夜敲坡老门，螺浦晓酌六一泉，露冕期月惠化传。
青原改色白鹭妍，白叟鼓腹黄童颠。
麹生打开禁酒国，云子凑集移粟船。
向来醉人号一瑞，如今醉人横路眠。
满城米贱酒更贱，尽道人皆有一天。
如何癖爱香火缘，三章叫阍觅散仙。
定知不晚当赐环，金貂玉佩香案前。

君家秘监唐诗客，饮中八仙渠第一。
君家水部晋仙真，曾拜东封玉路尘。
祗今孙子方外士，羽衣霞佩云为袂。
月下缑山吹凤笙，雾里华阳割龙耳。
何当踞龟食蛤蜊，大嚼碧藕嬉瑶池。
若见君家两仙伯，为侬寄声好将息。

病起长新骨，居然非旧容。
眼添佩环带，腰减采花蜂。
对面不相识，何人忽此逢。
吾身无定在，更要问穷通。

密云兮终风，健顺闭兮罔寸蹊之通。
喟葵丘践土而迹熄兮，矧冀方岐山之与逢。
单棠谿以铸兵兮，靡遗蒲于董泽。
燕簴无趾而造齐庙兮，楚甿而秦其魄。
鬭六王于一说兮，微仪衍之舌而不国。
嗟若先生兮，鸡知时之不如。
储唐虞之故冕兮，鬻洙泗之敝裾。
乘方轮与折轴兮，欲先鞭而疾驱。
岂不家捐而人弃兮，载之万世之亨衢。
繄素王兮中都，若兰陵兮圣之徒。
征九伯而佩六印兮，晞二邑宰而不得俱。
傥不欲以天球玉磬而贸康瓠兮，嗟尔后死者其舍诸。

归去来兮，平生怀归今得归。
有未归而不怿，岂当怿而更悲。
愧一陶之不若，庶二疏兮可追。
肖令威之归辽，喟物是而人非。
捐水苍兮今佩，反芰制兮昨衣。
恋岂谖夫太紫，分敢逾于少微。
如鹿得草，望绿斯奔。
如鹤出笼，岂复入门。
屦虽未得，而趾故存。
谓予不信，有如泰樽。
月喜予之言归，隤清晖而照颜。
山喜予以出迎，相劳苦其平安。
江喜予而舞波，击碎雪于云关。
纷邻曲之老穉，羌堵墙以来观。
沸里巷之犬鸡，亦喜翁之蚤还。
惊鬓髯之两霜，尚赳赳而桓桓。
归去来兮，半天下以倦游。
饥予驱而予出，奚俟饱而无求。
观一箪之屡空，躬自乐而人忧。
暨一区之草玄，娱羲画与箕畴。
岂慕胥靡，济川作舟。
矧先人之敝庐，有一壑兮一丘。
后千寻兮茂林，前十里兮清流。
耿靡羡而载营，蹇何骛而不休。
已矣乎!用舍匪吾，行止匪时。
何至啜醨如渔父，何必乎誓墓兮如羲之。
吾行可枉涂，吾止可预期。
应耘耔而端委，犹端委而耘籽。
对天地而一哂，酢风光以千诗。
抵槁茎与朽壳，岂复从詹尹而决疑。

有齐石湖之季女兮，肇葰茂而青葱。
兰茁芽以芬播兮，玉在璞而光融。
茹采蘋以为粻兮，筑内则为之宫。
乐彤管以俶载兮，逝将眇青竹而论功。
制菡萏以为裾兮，裼之以秋江之芙蓉。
纷蕙纕而菊佩兮，岂江蓠揭车之与缝。
掇袤丈之朔雪以澡德兮，袭万壑之清冰而在躬。
耿吾独传中郎之素业兮，岂曰矜萧然林下之风。
沛吾乘乎桂舟兮，无小无大焉从吾公。
何若而人之不淑兮，奄一疢而长终。
忍舍兰陔之孝养兮，莽玉女宓妃之与从。
父曰嗟予膳之孰视兮，母曰嗟予命之畴同。
衋两亲之哀潸兮，遗九宗之长恫。
蹇石湖之恸而莫之释兮，小极而隠几乎书之丛。
梦漂漂而行远兮，求吾儿乎四方上下之青穹。
杳碧海之际天兮，岿三山之倚空。
蓬莱方丈之攸宅兮，浮金宫银阙之崇崇。
若有人乎山之阿兮，飞腾往来而不可逢。
羌可逢而不可执兮，若迥映乎复朣胧。
摘玉李而弄金波兮，遨嬉乎倒景有无之蒙鸿。
忽临睨乎旧乡兮，望见石湖之仙翁。
泫初咷而后哂兮，唁吾翁乎奚戚容。
繄天地万物之逆旅兮，儿与翁父子适相值于逆旅之中。
汩倏合而忽分兮，邈千变万化而何穷。
淬割愁之剑而不满一笑兮，非我翁春日览镜大篇之舂容。
翁顾笑而惊寤兮，皦寒日其生于东。

君不见汉家筑台临咸京，图籍排比如鱼鳞。
又不见晋人创亭稽山阴，群贤毕集罗簪绅。
古今名兰固多矣，而此二者常不泯。
乃知草木本无取，必假人物始可珍。
夫君名高斗以南，筑台宛在江之漘。
楚人盈要竞服艾，羌独滋兰真绝伦。
风摇绿叶剑戟舞，雨折香苞檀麝新。
不宁充帏悦鼻观，正自纫佩持吾身。
堂奥藏书三万轴，尽校鱼鲁分根银。
堂中延客三千履，可结侨札参雷陈。
定知斯堂阅千载，与昔台亭知共振。
仆也生憎鲍鱼肆，扣门屡作君家宾。
小槽珠滴不待满，有时旋漉头上巾。
醉留恶语涴君壁，有客如此君勿嗔。

匈奴何敢渡江东，一士真过万马雄。
唐室安危谁可佩，雪山轻重属之公。
天台不纳尚书履，乡县犹乘御史骢。
行乐休嫌园小小，高歌幸有婢隆隆。

道山仙圣典刑真，原庙功臣剑佩新。
归掩柴门无此梦，撚须画腹对斯人。

子房思赤松，冠挂带不束。
高风动缙绅，盛事争诵读。
向来进匪锐，今退那得速。
皇帝六载冬，熏燎郊再卜。
均厘际盖壤，赍予首耆宿。
煌煌旧使星，密映紫微北。
要令对青黎，聊复寓天禄。
人言骥虽老，万马未易逐。
方为帝者师，敢请罢辟谷。
鲁公从周公，荣哉佩联玉。

甚日重黄侍玉銮，几时八座佩金寒。
殿庭属目夸新贵，部曲低头拜旧官。
五日尹京非细事，四时仕宦固多般。
重行隔品诗仍健，应笑官卑语带酸。

青绶当年谩佩緺，力将儒素换豪华。
箧中深贮先贤传，门外常停长者车。
有子菑畬在经训，平生痼疾是烟霞。
花桥卜筑花山殡，太息中吴好事家。

圣祖基长发，皇家庆远覃。
金轮常御极，银榜夙占男。
萸节辰迟五，蓂阶荚度三。
英姿同父祖，秀气集舆堪。
仁孝由天纵，温文亦性涵。
两宫今并事，三善此谁惭。
玉佩班昕肃，牙篦道日谈。
俭宁从节苦，正每斥言甘。
甲观兰开殿，南阳菊映潭。
名参周发诵，寿百古彭聃。
政省叨峩弁，宫僚阻盍簪。
宾筵应秩秩，钟鼓梦韽韽。

鸣佩甘泉不乏人，谁能博古复通今。
直如汲黯非游侠，忠似更生不铸金。

世系蝉联运紫枢，夫家鳞袭佩铜鱼。
奉先睦族俱难继，焘后劬躬总可书。
身到东南门有烂，年周甲子馈俄虚。
异时追锡鱼轩宠，不及零陵从隼旟。

东风一夜转熙台，日上瑶池绮席开。
可但六宫环佩响，重孙满眼贺春来。

简州古遗直，冰雪映当代。
茫茫几回首，凛凛欲无对。
居无屋漏愧，动必绳墨内。
秋风看独立，缥缈一兰佩。
从先大夫游，持此傥无悔。
何意寥阒中，值此一门再。
有马谁千驷，曾无德与载。
富贵饕一指，回首失肩背。
夷惠百世师，曹李九泉辈。
丘原余恸哭，天地日芜秽。

越王楼前佳气浮，涪翁江上恩波流。
几年结佩作邦相，万物气吐人歌讴。
白鹤池边嗟来暮，武陵溪畔桃花路。
忽传芝检九天来，会拥朱旛两轮去。
辕攀蹬截无留停，痒爬垢栉待苏酲。
仙人延贮一笑喜，探丸付授真长生。
老成自合朝家用，未许三刀频入梦。
鹤发行趋鸳鹭班，更作吾州九鼎重。

洪都通守词华溢，汉殿文章元第一。
万卷落落蟠胸中，三江衮衮悬吟笔。
赠我玉佩联玦环，未数大鹏兼小山。
欲知风味不能尽，此卷长留天地间。

一英二孺同一家，衮衮诵书几五车。
语音娅姹春帘燕，稚齿清便兰砌芽。
联茵并载惊都市，万里青云从此始。
两驹应佩金削刀，双鬟会作女博士。

此君仍佩紫，直节自来孤。
欲倩文夫子，招邀入画图。

偷将行雨瑶姬佩，招得凌波仙子魂。
幽韵清香两奇绝，小窗斜月伴黄昏。

白壁长廊数十间，峨峩佩剑两苍官。
艳阳满目皆桃李，晚节如公可岁寒。

摄提之岁兮厥月惟寅，蓂谁商略兮六荚发春。
揆王初度兮箕横翼陈，纷吾先驱兮康护帝茵。
谓太平本无象兮，何为而生凤麟。
艺兰之九畹兮蕙茞同芬，河润九里兮其源骏奔。
春风兮桃李，芳菲菲兮袭人。
绶累累兮万石，孰前修兮后尘。
阆风兮县圃，归来兮隠沦。
芰车兮荷屋，倚桂枝兮轮囷。
闻韶兮屡舞，凤将九子兮其来下。
玉节兮旌幢，世世兮茆土。
职道德兮维垣，友夔龙兮方虎。
鼌骋兮扶桑，夕望舒兮延伫。
援北斗兮为觞，饮南山兮坠露。
制芙蓉兮裳衣，佩水苍兮陆离。
采芳馨兮杜若，遗云仍兮以时。
问乔松兮安在，将并驾兮焉之。
植大椿兮八千为岁，方蘗芽兮吾其庶几。

翳翳林莽，孰艺其兰。
东风人群，俯仰棘间。
薜荔既艾，辛夷未繁。
寂寥前修，嘘唏孔颜。
藉尔芳芷，医余国膻。
我怀斯人，碧梧紫檀。
荏苒岁月，纷兮白颠。
十步闻芗，五步不悭。
佩帏幽幽，骐骥在闲。
未春叩户，苜蓿满盘。

蓬莱仙人双鬓霜，有蔬一豆酒一觞。
长歌劝客声激昂，车如流水门如航。
几生道德为腥香，今年入谢朝明光。
归心有如三宿桑，抱琴一笑江中央。
曰余此琴吾翕张，越山入手修眉苍。
不容散花来后堂，毗耶室空唯一床。
谁家金钗十二行，春风环佩鸣璆琅。
斯须吐握曾未遑，自谓山稳舟深藏。
不知有力来昏黄，如人裹饭不得尝。
吾宁万籁同敷扬，四时花雨仍纷滂，山高水深未易量。
可人啼鸟声绕梁，六窗濯濯如秋阳。
天人境界谁适当，我自袜线无他长。
唯余习气不可忘，有时睥睨如无傍。
炉薰茗碗供平章，一机直欲舂其吭。
战酣意定心泰康，依旧尔界还吾疆。

西湖湖水清可{奭斗}，孤山山人瘦有余。
梅花五更清夜梦，周易一卷前身书。
经年竹户与僧语，僧房绕湖三百区。
客来放鹤未忍去，更为修竹聊须臾。
衡山道士古须发，苦语不似公肤腴。
芙蓉为裳月为佩，荷芰结屋游龙车。
朝驰八纮莫四极，上挈太古中唐虞。
子房自是赤松后，渊明初无彭泽趋。
平生自谓公不死，意不一见成空虚。
买舟今夕定不寐，直恐长啸来清都。

我岂长贫者，终当以俭名。
诸郎方佩玉，夫子亦专城。
盛德容追想，吾家失老成。
东风在蒿里，凝睇不胜情。

不为穷愁始著书，一灯今与影同孤。
从公亟欲问奇字，随世无因识故吾。
赖有霜钟当北道，不应璧月自西湖。
举头更觉天人近，环佩声中试一呼。

威凤翔千仞，览辉以来仪。
天骥渥洼种，𥬞云不受羁。
江侯南国珍，剑佩光陆离。
三道对清问，万言敷箴规。
云霄跬步蹑，分教小差池。
中都冠盖躔，屈处金谷司。
奏课应迁格，腾达当在兹。
元枢国士赏，天子前席咨。
一言寤凝旒，致主跻轩羲。
抱负经济才，凛然谏诤姿。
朝阳庆凤鸣，冀北空䯄骊。
士为知己用，素蕴得尽施。
丞贰须要剧，台阁未应迟。
需次指柯山，买船泛钓矶。
暑行戒接淅，江边远风披。
病夫困尘土，倚玉惭葭枝。
分携莫能送，别酒何堪持。
傥经子陵濑，扫壁寻题诗。
前途得好句，慰我别后思。

浩渺春波暖白蘋，溪头广厦旅楹新。
佩衿无复歌游阙，糟粕空惭老斲轮。
门外缊袍人立鹄，榜间淡墨笔如神。
使君道德魁天下，膏馥分沾尽澡身。

佳晴游侣赏秾华，免使纶巾雨垫纱。
苒苒芳塘遍春草，溶溶流水蘸桃花。
闲官尚许亲黄卷，学道安能佩紫霞。
多病无心与春竞，窗前静听晚蜂衙。

飚驭临风香霭间，支筇款步访星坛。
羽人莫问升真事，古像空瞻玉佩寒。
井冽不逢龟曳尾，鼎存犹想汞新干。
徘徊遐想来仙骥，皂荚成阴荔子丹。

寂寞荒郊野水滨，竹篱茅舍旧比邻。
谁知绣斧文章伯，尚念渔蓑潦倒人。
采菊佩萸思共赏，落霞孤鹜兴尤新。
关中小试酂磬侯绩，却掌丝纶侍帝宸。

话别都门岁再除，归田犹复带经锄。
春朝结佩同迎驾，夜雪寒窗并直庐。
东阁何堪薛宣吏，长安久绝子公书。
故人江上新开府，一笑樽前气少舒。

石罅飞泉鸣佩玉，滩头怒石响惊雷。
故人相见应相笑，爱底微官触暑来。

暇日寻幽入洞霄，攀萝扪石自忘劳。
地环九锁仙都閟，山倚一峰天柱高。
夜静仙人吹凤笛，月明帝子下雪旄。
佩环寂寂中庭晓，时有胎禽唳九皋。

蓬莱太守厌期会，归结琳宫香火缘。
路旁送者谁最切，之子佩衿青可怜。
子兮请自曩时说，芹馆就荒三十年。
迩来穷悴更堪说，舍下鞠草厨无烟。
市门小儿有虚籍，校官弟子无鸣弦。
向来一辱声扫地，倒九江水谁为湔。
守家故是补天手，断鳌四足承高圆。
小却盛之鉴湖上，施设次第看后先。
下车百废未及举，冕服释菜供圣贤。
愿从博士听讲说，敛容就席毋敢专。
邦人始识蠹简重，士子稍作青灰然。
迂生欲举折洗事，众胆傍碎公加鞭。
合八县士一战霸，百川之水皆东沿。
鹄袍如山声不震，秦望却立回清妍。
紫衣金带朱两轓，牙旗戟纛来翩翩。
鲁侯色笑有深爱，南公叹息无前传。
翠裯已觉夏室清，棐几更与秋窗便。
日输月给辈相望，饩牵竭矣公愈坚。
坐令学者饱虀饭，不待先生求酒钱。
风声泛泛邹鲁上，意向往往嬴刘前。
子兮如此衿佩何，半渡欲济收吾船。
季鹰家人故难料，归兴忽动秋风边。
若人固自泰山雨，讵肯作我稽山泉。
辕高辙驶不可驻，哦以七字成长篇。
庶几太史闻我语，邂逅可作泮水编。

蓬莱太守厌期会，归结琳宫香火缘。
路旁送者谁最切，之子佩衿青可怜。
子兮请自曩时说，芹馆就荒三十年。
迩来穷悴更堪说，舍下鞠草厨无烟。
市门小儿有虚籍，校官弟子无鸣弦。
向来一辱声扫地，倒九江水谁为湔。
守家故是补天手，断鳌四足承高圆。
小却盛之鉴湖上，施设次第看后先。
下车百废未及举，冕服释菜供圣贤。
愿从博士听讲说，敛容就席毋敢专。
邦人始识蠹简重，士子稍作青灰然。
迂生欲举折洗事，众胆傍碎公加鞭。
合八县士一战霸，百川之水皆东沿。
鹄袍如山声不震，秦望却立回清妍。
紫衣金带朱两轓，牙旗戟纛来翩翩。
鲁侯色笑有深爱，南公叹息无前传。
翠裯已觉夏室清，棐几更与秋窗便。
日输月给辈相望，饩牵竭矣公愈坚。
坐令学者饱虀饭，不待先生求酒钱。
风声泛泛邹鲁上，意向往往嬴刘前。
子兮如此衿佩何，半渡欲济收吾船。
季鹰家人故难料，归兴忽动秋风边。
若人固自泰山雨，讵肯作我稽山泉。
辕高辙驶不可驻，哦以七字成长篇。
庶几太史闻我语，邂逅可作泮水编。

酆宫夜梦朱轮蹄，晓占熊虎嬉磻溪。
鱼竿没浪豹韬出，金印斗大封全齐。
百年梁柱出公族，外间国子中高徯。
敬仲子孙尽鸾鹄，太岳廪廪卑凡黎。
共惟太尉安国侯，庞眉绣黼游金闺。
栽兰种玉一千顷，芳润衮衮生春畦。
青齐百郡涴膻酪，无地可驷金狻猊。
敖曹兄弟年正少，仰见赤日东方隮。
丈夫江南云水客，肯受蠛蠓幽缾酰。
豹辞重雾气吞虎，犀脱九渊光骇鸡。
于湖故是髯奴垒，蝇棘岂堪高凤栖。
群仙竞乞紫霞佩，凡虎不断青云梯。
清都太微觐玉座，绿章读罢天为低。
英风爽气动瑶阙，消得君王羹𫘝𫘨。
寿州属县董生里，小却去偃边城鞞。
一州茆竹变桑苎，淮流不尽青玻璃。
人言赐尽须一丈，不然尺二韩侯圭。
谁知尚欠峡山梦，清江万里随凫鹥。
吏民莫作太守看，天子命我苏旄倪。
新诗恰要好山助，嫩肋不劳萧斧批。
丁宁县令莫负弩，我有锦囊消一奚。
乌丝栏置铁钩锁，黄绢色摇金臼虀。
姓名飞入玉宸殿，道山藏室烦吹藜。
诸公着意疏贾谊，更欲盛我西山西。
二年万事欲归报，九重仰叩舒虹霓。
坐看珠宿丽责琐，旋见璧月升璇题。
太仓大农百蠹净，雀鼠不敢窥糠粞。
凝香忽作兵卫想，归院罢吟花柳迷。
九霄回首睇江汉，翼轸十万方儿啼。
耕田无牛种无水，小雨不肯成深泥。
下乡掘地贩菱藕，上乡种禾生稗稊。
殿前拜手别香案，臣与浊世施金篦。
玉皇颔首许西去，归来相待行沙堤。
高牙大纛出天邑，宝章玉篆司宸奎。
堂堂云汉六千里，一日四履归封提。
辕门下令唤诸将，膝行仰视马不嘶。
恩威日夜遍平楚，先声百驿传幽蹊。
儿童齐歌父老泣，竹马鸠杖相扶携。
黑头元帅我父母，夫耕妇馌争锄犁。
小儒拳足亦重拜，此岂有意希提撕。
囊中大字愿一献，丹书什袭藏青缇。
上言天远赤子穷，眼中籍籍狼牧羝。
法当炮剔去其毒，如食附子除皮脐。
次言民风自太古，讼缿不鸣清犴狴。
安平只可饵芝术，暝眩不劳施堇{嫓女=石}。
下言楮币贱如土，破纸败墨难勾稽。
低昂失道百货涌，铢撮等分须称提。
使君自有五色丸，丹砂玉屑调珠犀。
殷勤傥肯用溲渤，解后或可除酸{疒斯}。
只恐明时要医国，衮衣天上赋归兮。

江南客子赋西征，冬月川江似砥平。
山遣雪来迎小队，人将春去到边城。
邛崃阪曲臣车直，大渡河深帝斧明。
都护归时身未老，万年觞畔佩环声。

晓锵环佩谒仙灵，退著班衣戏宁馨。
帝所已开天佑节，新闱又拜老人星。
为臣为子真逢运，斯万斯千并与龄。
圣主萝图长奕奕，仙翁华发再青青。

象环章甫古冠衣，解佩江边结伴嬉。
应共游童春浴罢，咏歌乔木错薪辞。

荪襦兰佩拥萱阶，绿发朱颜照酒杯。
九十九洲春色里，老人星动寿筵开。

大家习贵久，亦复阅俭多。
所习已厌饫，所阅方忧讹。
食厌如食蜡，避忧如避戈。
谁能饱更饭，胀泄自生疴。
此理大可见，判若黝与皤。
所以张公子，悠然愿岩阿。
退翁闻之喜，为作退士歌。
介邱自可樵，何必岷与嶓。
污池自可渔，何必江与河。
拥肿为我居，何必房千娥。
款段为我乘，何必驾六骡。
但醉皆胜醒，但寝皆胜讹。
晏起胜早朝，徐行胜前呵。
筇以当鱼须，褐以当羔紽。
葛巾以当帻，草𪨗以当靴。
岩头有棕楠，岩下有薜萝。
东有百亩园，西有十里荷。
香迳可游屐，石步可椓牁。
俯乐庄生鱼，仰眄渊明柯。
行攀女儿柳，占坐老翁莎。
月出竹效舞，风来松献哦。
天清扫木叶，雨润移花窠。
身闲少讥誉，气静无昏瘥。
居然胜赵孟，奚用封萧酂。
菓大多采摘，兽肥多网罗。
得鱼多用饵，得雉多用囮。
但与懒者游，勿遣躁者过。
但听讷者规，勿受佞者诧。
君家异姓王，剑佩纷相摩。
怀绷戏簪笏，童隶轻纶緺。
岂若窭人子，血眦争么么。
君家长安市，日见风雨波。
推辀识羊肠，折柂谙盘涡。
岂若远郊氓，冥行触机碆。
两轮日夜走，两硙日夜磨。
端能几裘葛，已复归蒿莪。
官书廿四考，禄取三百禾。
等是息中马，误为灯上蛾。
君其莫蹭蹬，我已太婆娑。
退歌止于此，公子意如何。

贾谊莫思行说背，陈汤空想郅支头。
子规枝上三更觉，白鹭山前万事休。
櫜矢戢戈歌四夏，带牛佩犊免防秋。
一犂先向东郊去，稻滑蔬肥百不愁。

瑶池蓬岛旧题名，岁晚江湖得此生。
水战风摇疑体弱，雪欺霜压见神清。
佩衿济济贤师友，兰玉诜诜好弟兄。
笞凤鞭鸾云泽畔，向人怀抱十分倾。

淡白轻黄著绛跗，截肪蒸栗玉肌肤。
品题道骨谁高下，着莫清香似有无。
野服黄冠离世士，缟裙瑶佩列仙儒。
春风底处无红紫，谁肯冲寒到玉湖。

君王菲食继唐虞，北望中原忆故墟。
嗟我怀人无惮远，参卿军事且烦渠。
急须把酒浇天口，早与归朝说地舆。
湖水小儒无籍在，十年犹佩兔园书。

正从濠上看鯈鱼，忽向宫中佩虎符。
出处自殊心自一，依前鱼乐满江湖。

北风日日霾江村，归梦正尔劳营魂。
忽闻梅蘂腊前破，楚客不爱兰佩昏。
寻幽旧识此堂古，曳杖偶集僧家园。
岚阴春物未全到，邂逅只有南枝温。
冷光自照眼色界，云艳未怯扶桑暾。
遥知云台溪上路，玉树十里藏山门。
自怜尘羁不得去，坐想佳处知难言。
但哦君诗慰岑寂，已似共倒花前樽。

一昨楼上饮，所欢不可忘。
群公各赋诗，佩玉何锵锵。
二子朱丝弦，掩抑独叵量。
经营久不作，一奏声满堂。
巧迟未足多，谴负先取偿。
主盟谬夙推，否德愧莫当。
兹焉不举法，何以存令章。
刘子具盘食，魏子输壶浆。
悠然复一醉，归路相扶将。

端居感物化，怅恨不出游。
赋诗往追亡，顾得杂佩酬。
结绶光陆离，缊袍非所羞。
终然抱耿耿，尼父悲东周。
凄凉尊犍崖，望想沧浪舟。
低徊不得去，寂寞将焉求。
安知崔蔡徒，考槃共斯丘。
为我挥素壁，报君当紫裘。

幽兴年来莫与同，滋兰聊欲泛光风。
真成佛国香云界，不数淮山桂树丛。
花气无边曛欲醉，灵氛一点静还通。
何须楚客纫秋佩，坐卧经行住此中。

滕王阁下水初生，闻道登临复快晴。
帝子讵知陈迹在，长江肯趁曲池平。
山楹雨罢珠帘卷，檐铎风惊玉佩鸣。
满眼悲凉今古恨，人生辛苦竟何成。

不知四海已扬汤，舞殿歌台乐未央。
五帝威神等牛马，六王子女尽嫔嫱。
仙心久已攀姑射，辨口从教泣华阳。
行客讵明千古意，虚疑霞佩响琳琅。

既有阳春曲，那无白雪谣。
连天飞不断，着地煖还销。
未掩高人户，难齐衲子腰。
稍开银世界，渐长玉枝条。
兴尽愁烟艇，行迷认野桥。
酒肠浑欲冻，吟笔为谁摇。
残腊成三白，余寒又一朝。
香随梅蘂落，轻伴柳花飘。
神女羞捐佩，鲛人敢献绡。
东皇应好事，避舍亦相饶。

端居感时序，驾言谁适从。
聊携二三子，杖屦此日同。
悠哉素心人，宴坐空岩中。
真成三秋别，梦想情何穷。
行行陟崇冈，引脰希高风。
忽然两相值，俯仰迷西东。
鳣堂偶休闲，鸡黍聊从容。
不辞腰脚劳，共上西南峰。
佩萸笑长房，把菊追陶公。
遐观众山迥，一酌千虑融。
兴罢复来归，杳霭秋堂空。
窥樽讫余沥，倚阁闻踈锺。
主人意未阑，骊驹勿匆匆。

清泠寒涧水，窈窕青山阿。
昔贤有幽尚，眷言此婆娑。
事往今几时，高轩绝来过。
学馆空废址，鸣弦息遗歌。
我来劝相余，杖策搴绿萝。
谋野欣有获，披图知匪讹。
永怀当年盛，莘莘衿佩多。
博约感明恩，涵濡熙泰和。
凄凉忽荒榛，俯仰惊颓波。
发教逮纲纪，喟然心靡它。
伐木循阴冈，结屋依阳坡。
一朝谢尘浊，归哉硕人薖。

潇湘木落时，玉佩秋风起。
日暮怅何之，寂寞寒江水。

怅望君家岭上云，便携佳友去寻春。
论诗剧饮无他意，未管残红落佩巾。

有美人兮，蹇何为兮中洲。
鸣玉佩兮，冠云章而远游。
浮沅湘而西跖兮，因返睇兮层丘。
繄发轫之指期兮，歌予怀以送之。
粤大道之汩湮兮，嗟惟君兮何求。
唐虞远而不可见兮，凤鸟去兮周衰。
翟朱之诡行兮，邹人拒而劙之。
竺老氏之猖披兮，浸淫渝而益非。
思正气之所繇兮，度百世而固然。
岂日夜而忘之兮，曰夫子之所传。
发丝丝其不斩兮，哇淫蔽兮莫开。
讫大振于兹时兮，余将从乎洛之湄。
心郁郁而无告兮，顾众兆兮何知。
梏夜气而不存兮，外其良而四驰。
彼早兴而夕息兮，既日用而不能察也。
纷蠢蠢其倚靡兮，曰骛乱而莫之达也。
思存养而莫吾亏兮，所事天下而不忘繇。
致知以自强兮，至天下以□览。
余初其性之兮，稽□坟而载陈。
仁与人其并致兮，道乌乎而远身。
刚柔之弛张兮，一气缭转而无息。
矫吾奠夫两间兮，又阴阳而与为一。
超无极而混沦兮，精凝融而以神。
卒变化而不穷兮，周流通乎九垠。
悲空言之无所底兮，固将推乎余所行。
杂椒兰以并进君兮，终何乖异而不余信。
既鄙弃而不吴庸兮，徒渊潜以自珍。
岂不郁陶而思君兮，觊方来之以申。
时与时其未际兮，夷与裔兮得志。
□冠巾之易置兮，曾乐天而不云恚。
曾永慨以嗟咨兮，聊远举乎湘中。
即友声以自乐兮，盖将切偲以益其躬。
山九疑而在上兮，湘流奔其在下。
故仁智之所乐兮，遂倘佯而辞去。
超兮浮兮，心若谋兮。
眴兮眄兮，目横分兮。
鸾凤并驭，羌不得留兮。
时未适当适，吾何为东周兮。
乱曰：汩兮沅湘，生秋风兮。
商行激御，白云东兮。
树木萎落，山郁盘兮。
风车雨轮，旌摇摇其行兮。
委蛇噎抑，多修艰兮。
白首倚户，思结棘兮。
信莫乐兮，君乎无忘归兮。

吴甲组练明，吴钩莹青萍。
战士三百万，猛将森列星。
挥戈却白日，饮渴枯沧溟。
如何天骄子，敢来干大刑。
呜呼三十年，中原饱膻腥。
陛下极涵容，宗祊甚威灵。
犬羊尔何知，枭獍心未宁。
囊血规射天，苍蝇混惊霆。
佛狸定送死，榆关不须扃。
虏势看破竹，我师真建瓴。
便当收咸阳，政尔空朔庭。
明堂朝玉帛，剑佩鸣东丁。
八章车攻诗，十丈燕然铭。
我学益荒落，尚可写汗青。

借雨寻山故自奇，幕中佳客肯相随。
清游端拜史君赐，此乐讵容儿辈知。
暗谷水来鸣杂佩，远峰烟断出修眉。
庾楼百尺江千里，遥忆凭高政索诗。

春衫快马君来时，寒江稳泛君今归。
人生聚散定何许，怅望十年三别离。
忆昔见君石城下，杂佩瑶瑜间兰麝。
三年一鸣惊倒人，欲和薰风奏韶夏。
翰林主人子墨卿，文章意气飘朝云。
君归但扫三千牍，后会却揖贤书登。
离离漠漠霜芜没，江上阴风搅寒日。
不用长吟河畔草，与君且尽杯中物。

西江派别几经年，圣处骚人总未传。
遗我骊珠三叹罢，乞君霞佩一翩然。
自闻流水知音趣，苦厌秋虫傍耳煎。
归去寒光惊蔀屋，明朝纸价溢都廛。

失脚尘凡不易收，莫思冠佩裹狙猴。
但逢司马心相许，便拟中郎赋远游。
弱水蓬莱三万里，仙家日月八千秋。
闻名径欲兹山稳，不学刘郎世外求。

溪交流兮谷幽，山作屏兮层丘。
木偃蹇兮枝相樛，皇胡为兮于此留。
蔼冠佩兮充庭，洁芳馨兮载陈。
纯衣兮在御，东风吹兮物为春。
皇之仁兮其天，四时叙兮何言。
出门兮四顾，渺宇宙兮茫然。

岷峩山中千岁松，枝虬干直摩青空。
雪霜剥落中不槁，膏液下与灵泉通。
龟跧凫伏自磊砢，金坚玉洁仍丰融。
篝明夜取喜得隽，煮鼎朝听如吟风。
杵成坐上看飞雪，更和酪乳收全功。
当知至味本无味，子若服之寿莫穷。
巽岩脊梁硬如铁，冠峩切云佩明月。
百好都随春梦空，大药独传鸿宝诀。
中霄咀嚼不摇头，玉池生肥咽不彻。
怜我百虑形蚤衰，裹赠扶持意何切。
丹砂著根谩尔传，脂泽酿黍计已拙。
由来妙道初不烦，此法莫从儿辈说。
径思举袂揖浮丘，下视尘世真一吷。
朱颜留得亦何为，追逐同坚岁寒节。

至和癸巳十二月兮，友人语我火犯房。
芒射钩钤而拂上相兮，祸非弼臣谁可当。
昨日闻太宰悟天道而畏忌兮，归卧其第三拜章。
太宰既不得请而赐黄金百两以为寿兮，谏官御史犹击强。
明年孟陬临淄公薨兮，果然邦国桡栋梁。
岂无神医善药以起疾兮，固知禀命有短长。
公自十三岁而先帝兮，谓肖九龄宜相唐。
后由石渠凤阁禁林以登枢兮，俄佩相印居庙堂。
出入藩辅留守两都兮，其民咏歌盈康庄。
官为喉舌勋爵一品兮，经筵讲义尊萧匡。
年逾顺耳不为夭兮，文字百卷存缣箱。
子孙侁侁同雁行，二女贵婿富与杨。
未知归葬何土乡，临川松柏安可忘。
我为故吏摧肝肠，洒泪作雨春悲凉。
精魄其归于天乎，必为星宿还高张。
骨肌其归于土乎，必为蕙芷不灭香。
墓碑墓铭谁能尽其美，我为欲传万古须欧阳。

未识潘岳貌，已知潘岳名。
去年改藩屏，暂此解佩缨。
一见意已合，谈笑仆屡更。
岂唯文学富，况亦论事精。
溪边昔欲罢，屑屑秋雨零。
于今又闻蝉，重起悲凉情。
作诗远见招，值我将西行。
譬彼矫翼鸟，革然顾侣鸣。
苍山不可陟，空入江上舲。
黄君虽云约同泛，明日自访柳恽汀。
寒儒所向多不成，或西或东车马惊。
高楼登望酸目睛，欲观弄涛仍脍鲸。
新安太守空相迎，举手谢君江水清。

王府有宝龟，名存骨未朽。
初为清江使，因落豫且手。
白玉刻佩章，黄金铸印纽。
辞聘彼庄生，曳涂诚自有。

吴夫子，佩银龟。
乘天马，索怪奇。
忽得虢略一片石，其中白色圆如规。
又有树与乌，画手虽妙何能为。
吴乃持问欧阳公，比公曩获尤可疑。
疑不为辨赋以诗，诗辞粲粲明星垂。
复遣赍来使我和，坐上钜公傍睨之。
范侯实有杨雄学，咸云此理难究推。
我归涤虑反复思，义虽不经聊解颐。
月与太阳合朔时，阳乌飞上桂树枝。
枝上作窠生群儿，人不知天公。
天公欲俾世间见，影著石面如黏黐。
乌既不得去，月亦不可移。
留为千古作好玩，慎勿倾扑同玉碑。

天子甘泉祀，欢声浃九围。
绿章驰骑入，朱服佩鱼归。
赋雪上宾席，买鬟更舞衣。
清池无限雁，莫道信音稀。

识君兮不早，君尚少兮我老。
兰与蕙兮多薰，搴杂佩兮芳芬。
兰倏往兮蕙随，心俯仰兮徘徊。
与识吴兮吴乐，尝适楚兮楚悦，君何为兮我阔。
麒麟絷兮不驰，凤皇蔽兮挑达。
均莫悲兮别离，怅公子兮何之。
绝大江兮无波，奉赤鲤兮藉荷。
芼莼荇兮陈羹，亲意得兮忘荣。
世反是兮从贵，聊送君兮伤情。

坐久既生倦，渐看冠佩斜。
钟声传紫禁，乌影转西华。
窃印后当致，触屏前未嘉。
不为疏慢意，何用北窗夸。

天津赫日欲焦拆，西北风来斗减威。
太帝宫庭无暑入，大明冠佩退朝归。
泠泠冷袭瑠璃簟，奕奕凉翻翡翠帏。
交扇不须烦素手，淋漓谁复汗频挥。

春风不择草，万卉皆发萌。
盛夏一长养，秋实俱与成。
舂粒以蒸炊，刈枯以煎烹。
工师调五音，不问咸与韺。
自取众律和，黍谷动华英。
可以荐祖庙，可以陈帝庭。
良将统万卒，所向若惊霆。
战鬭众益勇，号令夜益明。
破敌必拉朽，不见坚阵横。
我观欲物际，亦在农力兴。
我观合奏时，亦在考击并。
我观成功日，亦在间得情。
草木有美恶，造化无喜憎。
五声有高下，一致不可评。
三军用貔虎，不较蚊睫螟。
大君设时网，广海无漏鲸。
磊落黄夫子，为学不自轻。
四十登贤科，良贾售百朋。
得志岂计晚，成名等众荧。
旧交半存没，新知慕徒倾。
老鹤晴一唳，随风无近声。
好论古今诗，品藻笑锺嵘。
欲扫李杜坛，未审谁主盟。
我衰百事倦，白首聊穷经。
两目生昏花，犹胜张籍盲。
读书爱日永，秉扇自驱蝇。
但恶乱我思，非与小物勍。
清飚飒然来，喜得如弟兄。
散帙空堂上，垂冠发星星。
载诵尧舜篇，幸今时太平。
不学遁世士，投竿泛东溟。
不袭贪生人，炼气噏日精。
不羡富贵翁，歌吹满重城。
独守萤火光，莫擥蟾蜍晶。
人生转头间，未免一铭旌。
区区逐甘鲜，鼎鼎夸佩缨。
安知西山饿，熟识绵上耕。
彼勿叹凤衰，此正歌鸿冥。
分合没穷巷，迹涩蹈高闳。
妻子易为饱，粟帛不足营。
岂乏一器饭，岂乏一杯羹。
肯为浊河浊，愿作清济清。
韩愈尝有言，百物皆能鸣。
特称孟东野，贫箧文字盈。
到死只冻馁，何异埋秦坑。
今我已过甚，日醉希步兵。
神仙多羽翼，一一飞蓬瀛。
乃知无道气，难可强留形。
鄙性实朴钝，曾非傲公卿。
昔随众一往，或值谤议腾。
曰我非亲旧，曰我非门生。
又固非贤豪，安得知尔名。
是时闻此言，舌直目且瞠。
俄然我有答，贤相持权衡。
喜士同周公，其德莫与京。
我去岂不送，我往岂不迎。
自为筋力寡，路远艰于行。
未若归教子，遗金徒满籝。
岁月苦易得，颜貌日可惊。
身虽厌役役，心亦远硁硁。
归思吴洲橘，梦忆楚江萍。
试看两围碁，白黑何所争。
朝脱泥涂困，暮失云衢亨。
物理既难常，达生重飞觥。
曾以文豹章，远喻子怀能。
曩者忤贵势，悔说乌鸟灵。
乌灵反见怒，终恨屈此诚。
当时语颇错，盍呼为大鹏。
于兹傥遇之，应解颈颊赪。
韵尽意未尽，且用此报琼。

太守东平来，固殊阮步兵。
步兵醉乘馿，太守整佩缨。
事物既已遗，驾车出东城。
园荒久不治，道路生棘荆。
地僻人马入，草间狐兔惊。
旧池堙犹窊，遗址岿不平。
窊者使之濬，岿者使之营。
博野高榭起，陈渔危台成。
榭前东山秀，台下卢泉清。
傍坞梧竹暗，翳水芹藻并。
渠渠有深堂，燕宾飞玉觥。
芍药广陵美，谑赠郑女情。
公子莫言归，古人未以轻。
欲知学山简，倒载去欹倾。

事莫必有胜，必胜难可持。
迩来罕相见，世上多夸驰。
黄金铸佩印，白玉刻佩龟。
朝见恃赫赫，夕见同蚩蚩。
方得靡不羡，既处焉所施。
此理非一日，更后当应知。
志士无终穷，斯言非尔欺。

紫微垣里月光飞，玉佩腰间正陆离。
天上去来知几日，蟠桃结子是归时。

同在洛阳时，交游尽豪杰。
倏忽三十年，浮沈渐磨灭。
惟余一二人，或位冠夔禼。
我今存若亡，似竹空有节。
人皆欲吹置，老硬不可截。
君自缑山来，别我不畏热。
言作潞从事，家贫禄仕切。
六月上太行，辛勤非计拙。
天当气候凉，清风自骚屑。
虽云数日劳，斗与炎蒸绝。
君本公王孙，才行实修洁。
锵锵发英声，莹莹如佩玦。
是为君子器，终见不渝涅。
相逢未易期，梦寐归鼓枻。

闻说郊禖喜气翔，曾由乙卯命封商。
今朝锺鼓登歌祀，何日熊罴作梦祥。
扫雪野庐风凛凛，升坛公衮佩锵锵。
君门赐胙予何有，不似矜夸凤沼傍。

我昔在严城，惟子桂林思。
旧游复更践，相望仍今兹。
行止不可期，会合何参差。
况乃近重九，清杯忆同持。
想子抚初度，难忘蓼莪诗。
而我独东向，殷勤颂期颐。
祝子以爱身，永佩过庭规。
勉子事远业，昔贤以为师。
安车按节度，中道行逶迤。
他年老兄弟，鹤发仍庞眉。
岁晚话平生，期以无愧辞。
及此良未易，兢兢愿同之。

平生山水癖，妙处只自知。
夙约常寡味，邂逅惬心期。
幅巾与藜杖，安步随所之。
朅来坐官府，颇觉此愿违。
城头望群峰，欲往类绊羁。
三春苦风雨，晴日一伸眉。
沙边散车骑，竹舆从呕咿。
独与三四客，野服相追随。
亭高俯空旷，洞古探瓌奇。
悬崖隠日月，幽壑蟠蛟螭。
涧水杂鸣佩，松风发清吹。
兴来即倾酒，语到亦论诗。
聊揩簿书眼，偿此闲暇时。
所历固未厌，所感多余思。
昔游木叶下，今兹绿阴肥。
江山虽可识，岁月迺如驰。
素餐岂不念，怀安敢云私。
归来耿不寐，欹枕听晨鸡。

移得幽兰几本来，竹篱深处手栽培。
芬芳不必纫为佩，月白风清取次开。

眼中光洁尽琼瑶，未觉郁蓝宫殿遥。
石壁长林冰箸落，锵然玉佩响层霄。

捐金得嘉旨，举室更笑喧。
老子旧小户，醉帽每先偏。
即今省酒费，或办归买山。
吏隠有定趣，县债当亟还。
乘流遇坎止，毕世佩此言。

行李小槃薄，海西裨海东。
交情半新故，生世有遇逢。
从我二三子，草木臭味同。
业工画眉妩，饰此冰雪容。
高轩一再过，向我作春融。
陈侯犀一角，锦肠星斗胸。
章侯金百炼，学派传正宗。
杨侯较诸杨，朝墨收俊功。
王郎天地间，合侍明光宫。
我老一无可，短翼群蜚中。
樽酒剪银烛，诗锦佩奚童。
宽破十日留，文律得细穷。

刓方利禄媒，抱道俗不省。
诗书工发冢，孰起世儒病。
钱侯挺直节，蛮徼复兰省。
剑气夜星明，雕翮秋霜耿。
上前论世务，万乘为首肯。
平生中原虑，壮岁左符请。
不作黄阁想，拟试白羽秉。
孤忠当宁知，宏图时宰领。
群儿须圆曲，谓可力胜命。
彼此计乘除，得甓丧崇鼎。
平生信所得，一鉴照万境。
幕中辞脂韦，客右进严冷。
主簿聱牙伯，评俗怒生瘿。
令君强项翁，争事不藏颕。
但有周舍思，可无卫武警。
我亦意行者，泥古志未逞。
朝来听名理，剪烛延落景。
寸田殊易荒，有赖剔榛梗。
效奇乏良策，汲深惭短绠。
惟期佩公言，不堕颓俗阱。

八珍较半菽，丰悴岐两端。
志士傃所逢，心泰体亦安。
李侯贫食粥，吾独于此观。
灶妇不余颦，邻券有后还。
颜帖孰嗣之，范叔可胜寒。
破碓砂瓶前，兰佩杂木难。
堂堂五字律，铓锷凛莫干。
不羡侏儒饱，宁追陋巷颜。
挈瓶肯见分，特特扣荆关。
读诗良起予，投匕忘悲叹。

小湾隠沙觜，沙外仍奔湍。
是间以龙名，信乃龙所蟠。
浮烟澹寒鉴，断岸围清澜。
孰知面势要，中有水府宽。
我来舣倦楫，天水夜茫漫。
狂飚吼薄暮，惊浪摧旧滩。
鲸鳣砀厥居，渡鸟垂羽翰。
孰睡不知晓，梦次闻平安。
龙公自兼爱，况此行路难。
何以答神休，幽佩纫蘅兰。

邻女德称色，婉娈白玉温。
无资嫁未售，行媒不顾门。
佩是亲纫兰，庭有手植萱。
君子正求匹，不聘甘难婚。
芳岁逝不留，苦节中弥敦。
涧潦有遗采，此意与谁论。

去年客京华，酷暑不可度。
时为冷泉登，税驾脱巾屦。
风外杂佩鸣，松根一窦注。
可闻不可挹，已足荡袢暑。
朅来黄埃中，梦遶湖西路。
宁知虎头侧，碧溜依绀宇。
琤淙响琴筑，喷噀起霏雾。
余润碧苔滋，照影红葵嫮。
凉气濯毛骨，寒声到樽俎。
况陪持斧翁，觞咏澣尘虑。
坐着锦囊生，歌烦桃叶女。
向来湖西亭，听泉渠须数。
逼人洒清寒，如翁玉雪句。
更唤泉间龙，为霖下山去。

谷岩蛰石燕，帝阙锁丰隆。
入怀疑有无，惬此靡微风。
晴空寄望眼，已快鹤出笼。
向来阴雨余，缺然贤圣中。
庭竹忽乾鹊，云衢亦轻鸿。
新诗照老眼，姱嫮欺群红。
飞仙款幽寂，珩璜韵丁东。
稠叠挹胜槩，孰谓吾天穷。
花神怜客心，密密灵犀通。
冗官况暇豫，令节聊从容。
少徐泛觞醉，或有解佩逢。
倾城试新妆，户户虚帘栊。
未用椽笔飞，坐诧十吏供。
乐事易陈迹，此叹今古同。
当时序兰亭，一一言由衷。
嘉会青帝惜，芳情吾辈锺。
繁香与丽人，相映媚以丰。
沥酒劝羲驭，西去忍匆匆。
迟暮冀如愿，百违今一从。
澜翻笑谭口，几成呫嚅翁。

淮俗日就薄，识者颇借忧。
天变不徒然，旱暵将谁尤。
日来闻见同，比屋声悲愀。
令君不鄙夷，疋马走道周。
似闻疄陇间，蛰蛰霰雨稠。
课功扑燎余，准粟秉庾收。
一毙迺百孳，皂坚肥螟蟊。
服劳岂容已，善后良未谋。
即君论才谞，为邦似求由。
佩兰扈玄蓠，所向多暗投。
世贤刘系宗，芥视东家丘。
方将解倒垂，未遑赋归休。
横前觞深渊，君其万斛舟。
愿天开老眼，一雨洗叹愁。
旄倪饫菽粟，羁罢安田畴。
探丸等和扁，沈疴洒然瘳。
我亦民之一，担石略不留。
遭罹本自致，未敢忘反求。
诗来念贤劳，效颦聊杀羞。
孰视援溺手，不计输几筹。

房陵水秀山崛奇，政与路子昌其诗。
临风启缄诵杰句，狂酲病卧闻楚辞。
阴阳闭纵坎其鼓，年年凟神为旸雨。
所嗟坐衙未暖席，已有疲民相告语。
买牲酾酒方热中，霈然一雨千里同。
雨足便晴夏田好，麦秋决可收全功。
与民父天免衔恤，更因欢喜忘肺疾。
雄篇良佩君记存，联翩古调仍唐律。
人才高下渊视天，貂不易续私自怜。
侧理漫草腮漫托，缠声鹿鸣媲林乐。

阴晴如期喜可知，况复攟束收新诗。
相如未至客之右，开编自愧多芜辞。
倅贰付我千家聚，佩襟戴君霑化雨。
相从可独臭味同，接耳仅听淮乡语。
诗来惊倒嗫嚅翁，结字著语古与同。
少须官廨住家稳，往问句法几即功。
似闻知津问沮溺，山间晴干度山疾。
一笑行举通家杯，计日尚前蕤宾律。
过君定发酰瓮天，倾囷倒廪当吾怜。
家居除领齐眉托，意与诸雏诵思乐。

江县居人寒食下，少在县中多在野。
哭声不似笑声长，丽服新妆尽游者。
长郊芳草接天绿，我亦行行策罢马。
盍簪命醉岂不怀，卑官出入元无假。
偶来却胜特来好，触处春光可图画。
几日阴寒风用壮，今朝霁景天所借。
趁人胡蝶作团蜚，逐妇鸣鸠数声罢。
夭桃艳杏虽已过，郁李金沙犹未谢。
其余红白争姱嫮，醉态啼妆各潇洒。
颦风笑露頩欲语，半吐梨花最闲雅。
游人几许健倒去，红粉谁家短墙亚。
良辰独醒还自惜，捐佩一樽犹可贳。
餠盘饧箸已寒盟，故人应问花应讶。
对春长作了事痴，不念清欢本无价。
会当从公谢不敏，百罚深杯不辞把。
魏花有约待人归，秉烛酬春期后夜。

南宫严严各分房，过眼千牍春昼长。
戛戛百楛收一良，主司黍累作低昂。
黄道湛碧谁为章，胡郎笔势傲长杨。
掉臂旧升贾马堂，自读君文此心降。
看写帝伯仍皇王，诸公盥诵颜为庄。
射策便近天子光，一鸣坐喑千驷行。
腾陵绝涧略不妨，我昔涂抹策寒荒。
囊笔亦解趋东廊，一官蹭蹬鬓颔霜。
桑榆聊乐师陈黄，逐逐一饱随工商。
才无它奇堪斗量，放君绿鬓便银黄。
功名若木升朝阳，雕鹏举翮云路翔，腰印累金玉佩苍。
功成昼绣归郑乡，车笠旧誓无相忘。

朱楼窗霏杨柳烟，楼中香雾浮龙涎。
眩旋客眼锦绣筵，闹花打围妖且妍。
小蓓稚萼红玉鲜，酒行急管杂繁弦。
羯鼓催开袅风莲，横笛未放蛟鼍眠。
老子判醉忘华颠，归去就枕疑针毡。
但有梦语追游仙，芳讯忽听青翼传。
翠鸾彩云欻漂翩，缥缈三十六洞天。
水佩风裳若个边，重来朱楼柳吹绵。
楼中主人卓诗肩，瀹处士茗安僧禅。
兀坐向我俱可怜，君才时彦孰后先。
宦路已著祖生鞭，富贵取携固有然。
列屋指见罗婵娟，老子贤否真天渊。
蕙兰香中锦瑟前，觞咏或可君周旋。

识子初衿佩，崭然自夙成。
风猷乃公似，文字老夫惊。
遽陨连城器，难推造物情。
新宫漫仙伯，政复待君铭。

不得花前共一樽，萧斋药裹自相亲。
闲追水佩风裳梦，空负云阶月地春。
缥缈瑶英雾为幄，敷腴玉面酒生鳞。
蜚觞刻烛输公等，定指芳条笑恶宾。

闲人徐步觉优游，马似羞贫意不留。
久厌短衣随射虎，更怜匣剑佩耕牛。
楚山好处聊双𪨗，淮水生时办一舟。
如子长才当柄用，伫看干旆拥鸣驺。

帅幕群才赖激扬，衰迟犹喜后升堂。
雷封局缩聊偿债，衮字褒嘉但寸长。
再试真成不龟药，九言终佩辟邪香。
龙门梦断谁知己，几诵桑阿赋末章。

襟袂犹缁客路尘，攀追强踏帝城春。
落身穷僻才全璧，敌己游从半佩银。
枉却近臣开荐口，颇尝内地著痴人。
君看捉笔青灯夜，得句欢呼聒四邻。

青林果熟星宿烂，修竹风来环佩鸣。
翠影扶疏僧宇静，吟余屋角见云生。

谁向仙曹接胜谭，金泥天篆署冰衔。
如闻不惜蜚霞佩，乞与耕莘与筑岩。

日佩诗囊侍贵臣，向人肯作白头新。
自今歌酒追随去，犹有风烟一半春。

昔尚父之之国，尝寝甘而见讥。
怀与安其费日，亦馆人之或知。
岂以抱当世之志，而常后可为之时耶。
有美一人兮居今而与古谋，气飘萧兮好修。
邑中之晳兮独能闯阃宎于轲邱，扈芷蘅兮荃其佩。
椟骊珠兮匣干将而未试，虽未试吾何慊兮，顾簪裳犹可隠蜗庐。
般礴兮天地俨其盖轸，一世系望兮如苍生何。
君何心兮山之阿，{奭斗}甓社兮羞藻芹，无为此焉婆娑。

爰有人兮媻珊偪侧，耕耘寒暑兮图史儒墨。
吟抱膝兮山南水北，佩明月兮冠切云。
曳芙蓉兮敷芬，冰其茹兮蕙其薰。
之于世曾莫谅兮，蹇吾犹淮之𣸣块。
予揆夫初度兮，磷竞彊而为懦。
发之新兮志偕而堕，非金玉之人兮孰振吾过。
有牵其复兮有倡其和，完予独而息黥兮𪾢新功以自课，一息恍三秋兮胡为去我而他之。
些君行兮指日边，章陈兮君席为前。
揖风袂之翩翻，寿君兮绿樽。
贝宫靓深兮碧落宽，陵天风兮整羽翰。
君无谓予兮考槃，有尘冠兮待弹。

道人昔日来开山，山鬼悔泣门不关。
一时梵宇借岩麓，千载绝景归人间。
松萝郁勃树旌纛，水泉丁东鸣佩环。
两苏寂寞涪翁死，杖屦谁与同跻攀。

古井千尺深，而无一寸波。
古桧荫其旁，愔愔长铜柯。
明堂一柱难，如此梁栋何。
匠石久袖手，高岑郁峩峩。
天风一披拂，剑佩相戛磨。
不愿为阿房，千门贮秦娥。
愿作寒士庇，渠渠共婆娑。
吁嗟不相贷，飞轮迫羲和。
谁欤荐轮囷，万牛未为多。

离群易兴怀，会面即忻对。
兹岂非人情，况复是吾辈。
稍稍不晤语，毣毣已心愦。
世态炎复凉，画事素先缋。
余子纷碔砆，良友抵珍琲。
仲方真小难，煮糜是所爱。
有作窥古淡，如女洗妆黛。
亦尝和宫征，惜不听环佩。
是举终当了，此事可使废。
转庵传分韵，容成忆同载。
肝胆徒轮囷，酬酢任瑕类。

养亲感卧冰，慕亲悲履霜。
眷兹母孙情，胚胎炳前光。
先生一奖励，吴氏增激昂。
至今诸孙行，如立严师傍。
躬行斯入室，言辞特滥觞。
当时五子名，佩服讵可忘。
省也滋拳拳，何止升其堂。

南薰吹麝馥，背树染鹅黄。
里许香为德，中央色自庄。
洛津行夕佩，仙掌洗晨妆。
真为忘忧赏，看云恋故乡。

夙借屏星映，曾怜坐客寒。
扁舟违逆水，方丈渺三韩。
分隔悬穹壤，心驰乏羽翰。
荧煌长在望，岁月凛奔湍。
凡骨思佺诀，师资待郢墁。
把文留箧笥，洗眼诵琅玕。
辙敢穷途恸，冠期结绶弹。
苦无苍玉佩，绝忆紫金丹。
往绝修门入，争先要路看。
飞腾宁有策，遇合自相欢。
献纳君王问，施行宇宙宽。
前星开尹幕，列宿炳朝端。
贺老聊为监，严公合从官。
调官因有便，典谒亦曾干。
不得瞻丰采，无由出肺肝。
姓名烦摸索，踪迹自蹒跚。
未有三千牍，那能九万抟。
抱关从苑候，失步向邯郸。
继忆专城去，俱兴敛惠叹。
第闻盘错旧，不见剸裁难。
帝眷从更治，民风要饱观。
甫传光礼乐，已著画衣冠。
浙水东西接，恩波昼夜澜。
去天邻杜曲，近日即长安。
儒腐真堪厌，才优特未殚。
少迟调鼎铉，即合侍金銮。
余子甘流落，遗编守故残。
若为百里宰，已判一生酸。
蜀道游虽倦，山阴兴未阑。
犹能风雪里，作意驻征鞍。

紫裳苍玉佩，乞与碧纱笼。
怕作行云去，人间瑞霭空。

璧琮行洛佩，雨约过阳台。
正使枝难好，风标故似梅。

龙楼问寝正鸡鸣，玉佩丁东晓气清。
春入椒房偏起早，三茅观里未钟声。

丁当玉佩趣班齐，山立千官请致斋。
见说内家清似水，多时排当不曾排。

富贵如浮云，于我初何有。
转徙浙东西，仅足餬其口。
去年在吴兴，民物犹未阜。
赈荒事方殷，奚暇诗与酒。
今年到东阳，政成不待久。
邂逅遇诗仙，襟抱得细剖。
切磋愧子贡，起予幸鲁叟。
琮琤苍玉佩，关键黄金钮。
拟学西子颦，益愧邻女丑。
赓酬强追逐，要是非敌手。
目短曹刘墙，气轹鲍谢囿。
我如武成策，第可二三取。
山泽多蛇龙，松柏无培𪣻。
缅怀南涧老，斯人骨已朽。
人事真好乖，又假苏台守。
遽辞山水邦，暂缺云龙耦。
酒罢雨沾裾，船开山入牖。
似鹤出樊笼，如鱼脱窠臼。
分袂却关情，鼓棹犹回首。
长篇肯赠我，字字炳星斗。
愿保岁寒心，莫愧金石友。

先生一室如悬罄，弹铗浩歌谁复听。
篮舆每出欠仆夫，蹇馿试跨愁泥泞。
南坡日涉恐负渠，寸步跻攀如折胫。
偶向田头问小溪，何妨竹里通幽径。
杖藜从此便还往，出趁晨光归及暝。
更遣苍头佩一壶，醉中却爱风吹醒。

渔蓑江上晚垂钩，艇子何如唤莫愁。
相伴梅花开庾岭，宁将斗酒博梁州。
夜归深巷闻惊犬，岁稔无人见佩牛。
明日楼前增伟观，试看银海戏群鸥。

下笔梅山漫不休，诗筒倏寄置书邮。
分符我亦惭铜虎，问俗人谁忍佩牛。
已洗圜扉亡久系，更教彩棒息群偷。
年来况是催科拙，聚敛平生笑冉求。

公家文字足搜寻，间览容陪夏日临。
句里江山元自旧，笔端造化速宜今。
朱扉对启雄潭府，秀气平分入泮林。
青佩龙门行在望，跃鞭莫负使君心。

三尺苍头佩酒壶，篮舆稳度白毡铺。
凭谁为把无尘笔，画取先生看雪图。

柳子脂韦不佩弦，痴心附丽老羁缠。
廉商浪说能为市，吏贾由来却悟鞭。

积刚自许挟浮云，拂拭平生欲佩君。
匣古年侵春晕涩，忍随人课割铅勋。

兰生林樾间，清芬倍幽远。
野人坐官曹，兹意极不浅。
西窗蔽斜日，松钗架春晚。
墙阴莳花木，憔悴根日损。
植此山谷香，坐与前事反。
扶疏可纫佩，心绪端有本。
芽生仅盈坛，高风成九畹。
群芳颜色好，祇自夸园苑。
何如淡嚼蜡，草莽曾谁混。
对我静无言，忘形如苯{艹尊}。

我爱酴醿花，烂漫春归后。
熏为美人佩，韵胜青州酒。
溰漼落霜霰，摇曳欹风柳。
别来能几时，梦寐依三后。
一线长新阳，万木新凋朽。
佳期尚云远，盛意胡偏厚。
秀色笑江梅，游丝入窗牖。
遥知此粲者，为瑞朝中否。
银蟾待交映，天上彤云久。
金樽但高酌，身外闲愁剖。
休言桃李华，常旸又何咎。

雨夏作晴天，浮云带溶泄。
西山旦驱马，踏破苍崖翠。
寒泉涨新绿，决决鸣环佩。
上有吴郊畤，九曲羊肠细。
筑阁听松风，缥渺江无际。
野僧喜客来，一见心已醉。
竹萌荐盘餐，玉切琅玕碎。
吟哦壁间诗，恍与古人对。
时发一笑粲，韶闻殆忘味。
清游淡何营，不知夕将至。
岸巾步箬谷，欲往叵自遂。
酌此菩萨泉，为澣濯恶世。

开渠引檐溜，涓涓遶茅楹。
政尔江河流，锵如环佩声。
澄澜漾沦漪，曲甃随浅清。
上有翔飞蚋，无殊化抟鹏。
广狭讵易量，大小终强名。
何从泛天潢，同归在寰瀛。
吾惭论齐物，扬波叹平生。

芳丛累累结珠玑，雨后芬香郁麝脐。
半醉半醒春昼永，载行载笑洞仙迷。
青蛇眼见游飞雾，绿绶生愁解佩觿。
举袂与君为此别，幸传薰德绛囊携。

喷人清馥偏闲庭，心醉银釭对醁醽。
高髻月娥呈素面，孤云天盖拂明星。
腰支天袅愁萦绪，玉佩招摇尚典刑。
着意政须延永夜，新条明日定飘零。

多谢真人警梦书，青猿驯扰尚趦趄。
任从炉鼎喧风雨，争奈神明复古初。
君乐炼形咀丹火，我甘饮水灌园蔬。
惟当敬佩终焉意，子欲无言致匪虚。

东邻处子太优柔，醉倚阑干十二楼。
清白有家传酝藉，醇醲无味饮风流。
带摇翠幄苍蛟动，佩解虹梁绿蚁浮。
嘉木自香香到骨，困人非酒欲谁酬。

三春首出众芳菲，笑倚东风蹙翠眉。
洛浦未翔要玉佩，汤泉新浴曳袿衣。
无双可奈倾城恨，第一何堪代命为。
桑柘不花花乍可，清霜谁是不空枝。

将迎苦不易，浮湛良亦难。
櫜鞬候使客，无时弄江滩。
上碛下南浦，风云怒涛间。
一叶舞轩昂，五水戏观澜。
朝湖暮淮西，此游今等闲。
看尽楚山碧，信宿相与还。
晴峦挂天衣，水石鸣佩环。
轻舠蓑笠翁，勿与人事关。
相彼尘外意，心清绪为阑。
何时买扁舟，从公看孱颜。

君不见谈天衍有言，九州之大惟一州，无论青冀并营幽。
我其放言学邹子，将子听之无我尤。
我骑一纸白馿子，趷梯趷塔走上南山头。
万里以意行，一息不暂留。
谽谺到空洞，且作秉烛游。
呼来混沌老蝙蝠，尔作精怪我则不。
从教激风怒窍拔木折石，一去旬有五日而后返，但是有户则可由。
积苏累块虽云巧，达观只与蚁壤侔。
我有五云车，驾以六苍虬。
日月行已揭，无人触虚舟。
何曾见尔悬旌鸣佩朗装欲飞动，玉柱校立直以修。
大挠甲子有穷尽，尔乃禄命难考求。
皇天大地仅若一鸡子，金乌玉兔衔得晓夜作箭浮。
我不知尔许事，政觉两耳风飂飂。
托死不复生，一死可作道者流。
况乃汉时五斗米师星河耿双眸，石坛一坐一千岁，坐视生灭水上沤。
水上沤，且罢休。
休无休于无作，乐无乐于无忧。
仙人与世人，寿夭如相酬。
清清爰静爰自正，此举独步不可俦。
信是神仙足官府，蜂房户牖封君侯。
我偶作此言，不比亦不周。
为何孙卿子，谓我阮与刘。
为我谢孙子，我才愧尔天一陬。
不如且饮酒，耳热徒歌讴，可以销遣绵绵不断万古之悲愁。
悲愁销遣几时尽，万古之后重有万古来悠悠。

沙堤大盖何穹窿，底人佩玉鞍蒙狨。
傔如熊虎马游龙，谁何出入咸阳宫。
笑刀瓠体颜芙蓉，步趋持重为雍容。
诸侯爰统掌百工，调元为职裨九重。
万钱一食声鼓钟，犹言下箸终无从。
异时糠啖肠不充，家徒壁立其室蓬。
抄撮语丽文雕虫，绘为绣句欺南宫。
不分菽麦俦知侬，且无万卷浇胸中。
脂韦媕婀陈小忠，竭民膏髓自为功。
榻前触事惟迎逢，肯思责难始为恭。
君王谓贤拜三公，门如沸汤贿赂通。
财侔县官邑侯封，积金犹欲齐灊崈。
家有钱炉非范铜，卖官鬻狱扬成风。
后房的灿燕支红，皆民女妇来无踪。
有忧失得常忡忡，杀贤贼能摧英雄。
汲将同类塞要冲，害苗之心饶蝗螽。
忽弯射羿逢蒙弓，怡然自得豁心胸。
黯如抹漆何赤衷，问人自欺咤匪躬。
高自标置人盲聋，言立便拟称儒宗。
学禅逃俗坐谈空，元非友朋相磨砻。
世间将谓无轲雄，言出波流士与农。
却矜巧宦官既穹，笑伊鲁儒嗟道穷。
那知达人节青松，视而土苴及蛆虫。
古今异时理道同，奸邪未必皆令终。
君不见晋朝失国隳金墉，为奴为胔岂惟怀愍巡北戎。

蝗食虚来凤，牛刀第割鸡。
解纷谁侠行，怀惠或婴啼。
寤叹伤凋落，虞歌思惨凄。
邺侯家传在，兰佩可童觿。

启愤兮申冤，诉衷情兮敶矢言。
叫苍天之无辜兮，指心以为正。
将求信于旬始兮，或咎繇之我听。
神羊不世有以触邪兮，其谁宜为政。
亲莫亲于手足兮，而为之诟病。
重莫重于君臣兮，而谗言以兴。
余服兰而佩芷兮，扈江蓠与蕙茝。
纫留夷而纬楬车兮，以为束带。
青云冠兮远游履，心旷漭兮横四海。
日月昭其清明兮，孰兴云雾。
余既有此高洁兮，羌谓余为卑污。
凤皇翔于九霄兮，燕雀与程其度。
苍蝇矢之乱白墨兮，人夫何为乎不悟。
于穆灵修之高厚兮，天与地其作配。
三辰焕其服章兮，揭招摇而为盖。
拂白螭之纯素兮，列苍龙于左辅。
朱鸟荧煌而先后兮，神龟昌扬而御侮。
东南海而西界羌兮，商于崇其北户。
愉昭明而震起兮，谌发挥于天下。
余日望其遵此途兮，放意咸池。
乘王虬兮俱奋飞，开阊门兮造东父，逍遥游兮太微。
何鸱鸮兮名凤皇，驾金车兮翱翔。
之桑间兮溱洧之侧，乐盘游兮三旬不息。
余心隠忧兮，惟灵修之故也。
靓修饰而娟娟兮，而以为恶也。
余静好而弗余亲兮，蹲踏蛾眉之妒也。
足顿地而不我知冤兮，仰天而不吾讣也。
省吾私而内不止疚兮，此固天之数也。
悲幽幽兮楚宫深，望漠漠兮楚云阴。
指天极兮清高，聊适我兮遐心。
吸正阳与沆瀣兮，于夕阴与清旦。
骑朝霞而御白蜺兮，以游以衍。
和六气而与居兮，不知我之为物。
升天入地兮，倏来往忽。
灵修可告语而献之兮，将我从而我咈。
重曰：皇苍愉和，物无它兮。
阴霭飞腾，俨惟瑕兮。
云收风静，恬静嘉兮。
悠悠我心，可如何兮。

解荃维兮放兰舸，蹇南越兮洞庭波。
喷浪花兮飞白雪，身何居兮入明月。
聊凝神兮隠处，梦龙宫兮波之下。
珍珠庭兮紫贝阙，璆琳宫兮犀甲户。
朝龙君兮殿堂，芰荷巾兮蘋藻裳。
圭琉璃兮荇带，佩美玉兮琅珰。
龙君游兮何之，水晶宫兮丹水湄。
骖苍虬兮飞廉御，丰隆车兮为后属。
碜磹驱驼其左右兮使风伯为清路，都离宫兮忘反。
命群臣兮燕衎，葅蘩蕴兮形盐。
列鲸胎兮鼋卵，张钧天兮广漠野。
鼓蛇鼖兮雷鼍鼓，铿浮磬兮□龙钟。
歌湘灵兮奇相，舞三行兮清酤。
戛止兮柷敔，观其臣之就位兮厥令尹曰瞋。
鲑总群虾而将之兮，胄乃元惟鲍鱼。
缘蛙声之聒聒兮，位高于五谏。
鳣鱼大而无庸兮，处之冗散。
郁郁余心之惛默兮，周章而蹇产。
欲敶词而梦觉兮，嗟言之而已晚。
匆匆余见斯情物兮，徒临流而惋叹。

先生敛经纶，筹帷赞西方。
一朝去幕府，委佩朝明光。
召见天叹晚，占对何琅琅。
小试分顾忧，持麾来边疆。
善政期必闻，明训思对扬。
朝夕惧有阙，萧然坐斯堂。
讼缿亦已空，燕寝凝清香。
他年报政归，从渠爱甘棠。

骎骎须鬓苍，冉冉岁月换。
良田未易求，蠹简不喜看。
君兮何为者，冠佩立宪宪。
苦来湔祓我，丹绘施朽炭。
深惭鸿鹄姿，肯作荆鸡伴。
我穷岂中郎，君才实元叹。
相从琢磨地，枯几媲尘案。
尺书中夜至，索去不少缓。
扁舟下东南，春水绿平岸。
遥知醉吟处，词翰两璀璨。
悲懽难一揆，欲别先自断。
寄我子夜歌，酬君秋雨叹。

高冠岌云霓，修佩缀兰茝。
潘洪已鬼录，尚喜之子在。
平生诗作魔，见子始追悔。
奕奕清圆句，极力有不逮。
政缘一饭先，厚礼辱始隗。
莫年专一壑，谤语溢四海。
逢人欲话子，恐子重得罪。
古学寒如灰，到此已千载。
非无力学士，始励终则怠。
子兮其勉旃，河清宁可待。

诗似梅翁不易当，公今后出更专场。
自来不数王杨辈，平处犹参沈鲍行。
梅柳作新还此际，江山增重信吾乡。
会须乞取飞霞佩，老藉犹能与颉颃。

力学世不售，甘心委埃尘。
悠悠长夜台，一往不愿晨。
虽过贾谊年，竟似黔娄贫。
施施者谁子，佩玉拖朝绅。
交游能几何，又复失此人。
妙语不可继，老怀向谁亲。
忆昔共艰厄，我躯犹子身。
右毂忽尔摧，此去良苦辛。
岂无堂堂交，政恐难与仁。
载歌黄鸟诗，老泪淋衣巾。

骎骎胡马骄，漠漠楚氛恶。
妖区未灰钉，剧阵猛刺斫。
向来百金躯，垂老付沟壑。
头涔何必疗，心悸还自愕。
平生陈孺子，夙佩千金诺。
渠如早奋飞，艰岁终有托。
那知亦蹭蹬，正复同索寞。
污池杂蛟蜃，丛艾纷燕雀。
穷檐倚楹叹，搏击望一鹗。
祝君鲁曹子，玉陛奏方略。
铭功灿燕石，画像雄汉阁。
平时万户赏，端不羞卫霍。
屠羊反故肆，吾分本藜藿。

渔隠渔隠在何方，海门潮白江沙黄。
吾尝袖手江之旁，西兴草树烟苍苍。
欲往从之道阻长，波涛澎湃不敢航。
仰观河汉翔鹔鹴，安得与之俱颉颃。
得非兰亭会诸王，清湍茂竹联崇冈。
无乃镜湖留知章，兰蘅风露生寒凉。
不然此地何铿锵，宿昔名胜沈光芒。
俟今焜燿名方昌，恨不登时到侯乡。
循墙三匝徐升堂，观山观水观松篁。
以及鱼鸟同徜徉，而俟南益仍西凉。
青霄空阔横参商，无繇交臂咨其详。
鸿雁同天不同行，爱而不见魂飞扬。
梦从县圃周扶桑，逢迎跪揖如平常。
齿牙砰磕摇风霜，秦汉魏晋周隋唐。
江河滚滚倾兴亡，指画所隠声琅琅。
欢喜奇特不可当，继以惊愕怀慞惶。
倏忽烟雾轻腾骧，径跨越峤超吴泷。
秦碑禹穴稽山阳，隠约中有神仙庄。
申椒菌桂连沙棠，江蓠薜芷多同芳。
春风澹沲秋风香，木兰冠佩芙蓉裳。
杉烟竹月无时荒，白蒲青荇春悠扬。
秀似黄家双井塘，雄如苏老峨嵋江。
冰壶雪瓮涵瑶浆，梦回空阔嘹天篁。
缥缈羽客搴云纕，清都飞露寒侵肠。
涕唾尘窟掀翻床，俟其与世毋相忘。
且为清明开吉祥，苍生环堵栖平康。
是时桐渚寻严光，否则孺缨濯沧浪。
不然楚竹然清湘，下乃汀花静鸣榔。
间骑麒麟翳凤凰，玉京群帝参翺翔。
吾在风埃渺相望，大千世界空茫茫。

不见湘娥十二鬟，谁移白发上青山。
云开上界珠宫阙，风堕游仙玉佩环。
洄曲城孤千骑入，山阴兴尽一蓑还。
万松岭下寒溪口，遥想梅花露半斑。

相随骑尾紫游缰，各佩牛腰古锦囊。
过眼风烟都领略，聚头灯火更平章。
鹊枝赋罢骄横槊，蚓鼎联成倦倚墙。
三读轩渠仍伎痒，亦撩草梦到池塘。

颜舒且对清樽酒，昼永方浓翠幄阴。
环佩响溪寒浪急，画图藏谷绣烟深。
班生石润苔纹乱，碧度云飞鸟影沉。
闲馆邃风来迥野，隔林斜日转疏林。

殊庭冠佩俨晨趋，联辔朝真下马初。
帘透晴曦金碎剪，霜雕细柳发新梳。
三呼献瑞闻班列，万籁收声入步虚。
祝圣归来无一事，时平翻恨酒杯疏。

放达得真赏，风流多逸才。
春邀仙子佩，夜雨法王台。
云磬杯前落，昙花曲畔来。
但教元度在，明月不须来。

峨峨郁孤台，下有十万家。
喧呼隘城阙，恋此明使车。
忆公初来时，狂狡啸以哗。
主将失节度，玉音为咨嗟。
一朝出明郎，绣衣对高牙。
持斧自天下，荒山走矛叉。
光腾将星魄，枉矢失惊蛇。
氛雾果尽廓，十州再桑麻。
恩令撰中秘，天笔有褒嘉。
辛氏世多贤，一姓古所夸。
太史善箴阙，伊川知辞华。
谁欤立军门，杖节来要遮。
亦有救折槛，叩头当殿衙。
英风杂文武，公独可肩差。
佩玦善断割，挥毫绝纷葩。
时时有纵舍，惠利亦已遐。
京西故畿甸，傍塞闻悲笳。
明时资馈𫗥，岂减汉褒斜。
勿云易使耳，重地探荆巴。
三节萃一握，眷心良有加。
古来居此人，爱国肯雄夸。
羊祜保至信，陶公戒其奢。
安边有成略，此道未全赊。
公今有才气，功名安可涯。
愿低湖海豪，磨砻益无瑕。
凌烟果何晚，犹有发如鸦。

掞英词，英词有微意。
怀章恋双阙，吟情深六义。
秋月清可依，春风惠无私。
草桐感霜露，鸿鹤伤羽仪。
解玉佩，去朝会，驾朱旛，张皂盖。
张盖非不荣，解佩难为情。
青緺矫浊侈，锦帐怀休明。
邦衣未容褫，况值佳山水。
时来一登临，清旷豁千里。
既为兹土愁，复云兹土美。
揖林壑，俯清沦，摛锦绣，歌阳春。
天球鸣兮朱弦奏，朱弦奏兮玉律新。
灵均渊源，建安风度。
参众体于柏梁，接遗声于楚赋。
值重光，叹盈缺。
曳长裾，怀散聚。
想西园兮不复游，典南尉兮未能去。
薄淮阳之见疏，幸浮邱而来顾。
非流落以为患，谅热中而怨慕。
景入咏以增辉，诗因楼而得趣。
嗟暗投于拙目，指微瑕于宝璐。
高文一何寥，绝境亦难遇。
子期久云亡，蚍蜉祇撼树。

掞英词，英词有微意。
怀章恋双阙，吟情深六义。
秋月清可依，春风惠无私。
草桐感霜露，鸿鹤伤羽仪。
解玉佩，去朝会，驾朱旛，张皂盖。
张盖非不荣，解佩难为情。
青緺矫浊侈，锦帐怀休明。
邦衣未容褫，况值佳山水。
时来一登临，清旷豁千里。
既为兹土愁，复云兹土美。
揖林壑，俯清沦，摛锦绣，歌阳春。
天球鸣兮朱弦奏，朱弦奏兮玉律新。
灵均渊源，建安风度。
参众体于柏梁，接遗声于楚赋。
值重光，叹盈缺。
曳长裾，怀散聚。
想西园兮不复游，典南尉兮未能去。
薄淮阳之见疏，幸浮邱而来顾。
非流落以为患，谅热中而怨慕。
景入咏以增辉，诗因楼而得趣。
嗟暗投于拙目，指微瑕于宝璐。
高文一何寥，绝境亦难遇。
子期久云亡，蚍蜉祇撼树。

天子锡荣号，贲我灵宫祠。
吾道岂加损，群心自瞻依。
峩峩芙蓉冠，剑佩明朱衣。
自周迄于今，千载弥光辉。

凌寒不独早梅芳，玉艳更为一样妆。
懒著霓裳贪野服，自然仙骨有天香。
轻明最是宜风日，冷淡从来傲雪霜。
欲识清奇无尽处，中间深佩紫罗囊。

大夫放逐沅湘滨，尝作九歌祠鬼神。
鬼神幽远不可见，肴酒芬芳犹福人。
餐菊佩兰君不识，从彼谗人为鬼蜮。
楚江呜咽楚云愁，坐对此图三叹息。

秋浦堂前有清集，久客思家泪痕湿。
连年客里作中秋，今岁还家又无及。
山中茅屋冷如水，应念征尘何日洗。
边鸿也解寄归音，旅燕亦能辞故垒。
滔滔四海知音谁，公家公子岁寒期。
殷勤为我拨新酿，煖热向我哦好诗。
我生志愿良自足，肯向天涯长碌碌。
愿君腰金佩鸣玉，从我羹藜饭脱粟。
秋风舟子两相催，侧帽长吟归去来。
开帆转柁清溪口，还山要趁重阳酒。

晓风洛浦凌波际，夜月江皋解佩时。

秋风吹天香，先著桂枝里。
更挹月露清，芬馥唤睡起。
揽衣夜未央，泉喧不入耳。
有来蕊珠仙，黄袂翠盖底。
岂无碧云腴，为君一启齿。
醉卧金粟间，绝胜佩兰芷。

廛居远嚣尘，市隠渺湖海。
闲窗理书卷，乐事供戏彩。
萧然万虑忘，恬尔四时改。
青山满郊园，未省费钱买。
客来笑迂拙，我乃厌机械。
今朝起遨游，欢意与天会。
光风挟霁月，璇宇扫氛霭。
兹游发吾舅，怂恿及流辈。
扁舟凌湘波，步屧更东迈。
名园展良觌，珍赏皆胜槩。
松筠矗高节，花草足芳佩。
化工自无私，物理欣有待。
从渠春烂熳，壮我胸磊磈。
招邀坐莓苔，取次列鲑菜。
真成脱边幅，底用见奇怪。
酒阑发深省，事往忆初载。
经营赋归田，想像古贤宰。
骑箕久汗漫，种木今猥大。
安能耽燕玩，颇复念兴废。
信美非吾庐，高兴忽天外。
归来且长哦，它时续诗话。

舍人趣治装，驱车将东之。
两载贤辙淹，一朝万里驰。
洪惟德器远，自是廊庙姿。
宁须佩刀祝，已动宣室思。

擢擢琼簪秀，盈盈玉颊新。
陇梅真季孟，洛浦是精神。
好在临江佩，遥怜步月尘。
对花恼诗思，何必霅溪莼。

寻胜遨游且乐天，楚狂应是地行仙。
一年最好春三月，到处那能花满川。
梦泽诗肠吞八九，河沙醉境渺三千。
眼中况有江皋佩，应作潇湘胜会传。

天姿不解入时妆，缀佩联琼特地芳。
几日东风回陇首，却教群卉羡天香。

江海无忘魏阙思，不妨身佩国安危。
太平基业须贤辅，政赖君王用及时。

论事不欲如戎兵，欲如衣冠佩玉严重而宽平。
作文不欲如组绣，欲如疏林茂麓窈窕而敷荣。
桢干盍亦烦绳墨，滋味何如余典则。
吾宗受才万人敌，排空所向无遗力。
亲丧三年面漆黑，交情一语千金璧。
明朝不爨鼾撼壁，裘马借人无德色。
作掾闽山可踪迹，拟将秉秆空螟{虫貣}。
相君有令民未得，勿问堂高若干尺。
春江弥渺风张席，欲言江水何终极。
贫贱相依鬓毛白，吾可雷同名送客，浩歌未放情弥激。
君看风雅诗三百，亦有初章三叹息。

闽中岂不好，莆中况多儒。
其山有丹荔，其水有子鱼。
艾轩诸老生，典则故所余。
堂堂退傅门，海内欲曳裾。
宦游得此乐，饯者酒满车。
我亦劝君酒，我意独未舒。
尝闻入林猎，不可背水渔。
背水渔尚可，背时更崎岖。
方今朝廷尊，绅笏日走趋。
官多岂胜记，势远复易疏。
媒身众所同，借口谁不如。
柰何但温饱，去向天一隅。
平生拙自谋，蓬巷岁月除。
更事亦既熟，画此未必愚。
岂有服茝兰，佩之以琼琚。
令人爱不见，搔首空踟蹰。

朝天冠佩几千员，熟数东州未乏贤。
若论中原旧文物，蒲轮应合聘高年。

衡阳杰阁宵人记，淮右丰碑刺史书。
永已桥山藏剑佩，空余云汉照林庐。
河图万古陈东序，汗简诸儒校石渠。
谁道幽深穷衲子，乞钱买石更崎岖。

三槐诸孙有奇士，才高特未遇时尔。
作诗尤能备众体，短章大篇仍杂拟。
解纷使掉三寸舌，随陆苏张何足比。
雕鹗犹未离风尘，蛟螭尚尔蟠泥滓。
平生曳裾向侯门，豪杰闻风竞瞻企。
只今交游亦凋落，凛凛一身嗟独峙。
槐阴满庭渺何在，久寓瀛壖成故里。
濒湖小楼太孤露，何殊玉川洛城里。
迩来深入作郊居，高屋好山成二美。
未能拔劔斩楼兰，几欲袖椎摧晋鄙。
便将拂袖武陵溪，谁能著脚长安市。
西门性急佩柔韦，柳子气高戕曲几。
衡宇全似归柴桑，茅茨大胜居儋耳。
我诗非工字尤拙，荷子爱忘刚见喜。
夜来纵笔写恕斋，自笑黔馿技止此。
更求古刻访少作，颇记醉中曾诺唯。
旧书纷沓费搜寻，鱼钥未开尘事起。
呼童卷送三数轴，仅可障风同故纸。
新诗鼎来亟予和，颠字敢追张长史。
不须更投苦海中，一笑以还随弃毁。
径须携酒登南堂，朗咏白驹三四章。

渊明有琴本无弦，白傅偏喜听人弹。
不如空中风度曲，随风往来声断续。
非宫非商从君听，不中律吕无亏成。
大如角韵来孤城，细似蚓窍苍蝇声。
华亭夜鹤圆吭清，颤动长引寒蝉鸣。
或疑凤咮叫霄汉，又恐仙佩云中行。
使其似曲无别调，安得自在声泠泠。
蛙喧尚谓胜鼓吹，牛鸣犹以黄锺称。
丝不如竹亦漫语，赖此七窍俱珑玲。
幽人院静新凉生，八风不问来纵横。
短簟六尺午睡足，仿佛神来传广陵。

文箫蹑彩鸾，夜半恐不逮。
山深忽呼名，惊喜不得退。
仙谪无所逃，士贫何可耐。
乃以三生缘，遂为二姓配。
至人与凡夫，伉俪岂其辈。
鬻书以自给，细字如玉碎。
一一存楷法，明珠蔑瑕颣。
初如鹣比翼，久若鱼同队。
终日了韵编，心画亡罣碍。
人间八百本，终古知敬爱。
玉篇尤可珍，何必赠杂佩。
倘邀千黄金，虽贫亦当贷。
摩挲惜见晚，老眼看茫昧。
墨妙饶精神，笔劲含姿态。
次第部居中，盘曲法库内。
九龄美风度，孟博信清裁。
书拙无合作，见此增愧慨。
尤物难久假，雪窗暂相对。
遗踪虽已邈，真迹俨然在。
辄效西子颦，小楷书牍背。

天台杰立沧海东，古今名士长相从。
神游八极司马子，掷金作赋孙兴公。
松窗先生千载士，文价道骨相与同。
芙蓉为裳兰为佩，一笑坐断千山峰。
向来羽扇挥群雄，貔貅给使如奴僮。
淮南草木识姓字，烽燧一扫边庭空。
勋名巍峨谢不有，天子神圣非臣功。
黄扉安坐断国论，精神自折千里冲。
东山之志意不改，归来碧落称仙翁。
调元老手自燮理，𩭹𩭹绿发双方瞳。
苍生颙望谢公起，中兴事业须宗工。
新冬五日记穀旦，霜余和气回春风。
门墙老生系郡绂，欲借寿斚斟吴松。
祝公寿考与家世，山河带砺俱无穷。

皇家基业天与隆，金枝玉叶槃石宗。
我皇圣德摩苍穹，朱邸森列庆所钟。
仲氏吹箎何雝雝，云梦八九罗心胸。
群经读遍巾箱中，笔端豪气舒长虹。
殿前玉佩声冬珑，天人眉宇辉宸枫。
大名起魏茅士封，黄旛豹尾双镇雄。
宣城名郡烦凭熊，政绩越过黄与龚。
楼前叠嶂横云空，佳句不减玄晖工。
贤王易镇甬水东，阳春有脚皆仁风。
百蛮面内文轨同，坐清聚蚁驱屯蜂。
碧海万里楼船通，天子神圣非臣功。
薰风入弦槐阴浓，新荷泛绿榴花红。
晓来佳气飞青葱，惊诧野老田家翁。
箫鼓动地光融融，堂上帝子方雍容。
清旦燕贺簪笏丛，负弩小吏随登龙。
由来降灵自神崧，难老何用齐乔松。
年年箕翼寿两宫，捧觞戏彩俱无穷。

清秋来此宿涵秋，雨后山泉自在流。
夜暗寒声锵玉佩，灯明清影粲珠旒。
枕流正自怜孙楚，洗耳何须效许由。
我亦暂来专一壑，倚栏耽玩不知休。

何处飞来一段云，太湖风急到江城。
云中疑有群仙过，时听丁东环佩声。

万玉真妃摇佩琚，梁园授简属相如。
莫嫌一水限吴越，两岸交辉合太虚。

青宫册宝盛朝章，玉佩珠旒照日光。
储采久资三善得，生朝相去半旬强。
五千余卷学尤富，一百省年身更康。
都省先曾同举酒，贡闱最喜又传觞。
易逢皓齿令歌曲，难值严更听警场。
庆事鼎来真可卜，祝公黄发相虞唐。

片言寤主上亨途，几向专城佩左鱼。
羊陆遐冲虽坐折，高文宿愤竟谁摅。
平时屡草千言奏，垂绝犹腾八难书。
汉殿履声今已矣，两州遗老倍欷歔。

东甬与宾兴，文闱赖主盟。
菲葑无下体，衣钵有门生。
剑佩今何处，樽罍空复情。
自惭无报所，老泪为君倾。

德量汪汪万顷陂，直将去就佩安危。
干戈虽在相寻日，休沐宛如无事时。
奏罢未闻宫漏转，归来俄见哲人萎。
哀荣终始谁能及，百世旌忠颂德碑。

深沈仙洞锁神清，万壑松声不似晴。
宿草它年空怅望，生刍今日寓精诚。
山川气象浑如旧，剑佩风姿俨若生。
犹记玉音称酷似，始知无忌乃其甥。

天花乱落类琼瑶，游赏行人觉路遥。
林畔残枝犹被压，数声佩玉遍青霄。

遥瞻衡岳顶，云尽碧参差。
人从南方至，雪坠西崖垂。
谈玄问老子，鸣佩邀神妃。
飞花舞琼瑶，青壁比珠玑。
平生山水兴，行止只自知。
飘飖凌浩荡，犹恐太白低。
松持岁寒操，梅放冰雪姿。
迢递昆仑颠，俯仰动遐思。
兹峰名天下，突兀真绝奇。
行行将易晚，去去尚追随。
我爱君饮酒，君爱我赋诗。
相看各惆怅，勉旃在明时。

匹马返归程，天寒雪眼明。
无穷身外事，难了世间情。
客向天边去，风含玉佩声。
别离与僧约，明岁再来迎。

官事何时了，偷忙得饷闲。
清风寒食里，飞絮落花间。
灵运池生草，渊明鞠见山。
诗来令细读，玉佩响珊珊。

落英拾秋鞠，委佩纫芳兰。
以其清且芬，可服仍可餐。
吴茱味苦辛，奚亦登君盘。
囊纱萦臂玉，恍记汝南山。
黄鹄招不来，仙子何时还。

采采芙蓉华，集之以为裳。
自彼若耶谿，登于君子堂。
馨香压纫兰，把玩卑琼芳。
佩服古无斁，怀人思沅湘。

游子莫何之，揽衣出京华。
松舟逐桂檝，渺然下惊波。
夜久群动息，明星耿斜河。
维舟乱石间，步月前山阿。
霞佩凌空仙，瑶章方咏歌。
见我若旧识，问讯今如何。
我欲从之游，长啸入云萝。
可仰不可攀，高峰郁嵯峨。

阿{弥/女}呕心儿，佩囊有奚奴。
杜陵短褐翁，抄诗听小胥。
我生味风雅，古人思与俱。
家无儋石储，谁其供指呼。
主翁居专城，雁鹜纷庭除。
记史饱余闲，愿言假一夫。
授以乌丝栏，副之玉蟾蜍。
晴窗扫桐叶，细字蝇头书。

少年学书剑，矫首睨八荒。
阊阖记昔游，霞佩高颉颃。
一跌下青云，意气久不扬。
乞取平头奴，提携古锦囊。
归钓富春濑，濯缨歌沧浪。

霜日炫晴昼，湖光掠眼明。
散策事幽讨，出门聊意行。
柳塘和靖居，宫殿若化成。
霞裾赤城仙，笑语相逢迎。
云腴饮甘液，琅函披内经。
趺坐纵名谈，妙处俱忘形。
须臾启灵鏁，台沼列万楹。
迳路通深杳，宫花不知名。
石泉鸣佩环，松篁奏竽笙。
髣髴如钧天，音韵铿韺{音巠}。
吾皇香案臣，笔力雕阳春。
危亭倚高寒，意气干青云。
饮酣视八极，神驰白玉京。
日月看跳丸，羲轮忽西倾。
归来十里塘，问讯江梅英。
断桥流水香，一枝疏影横。
烟淡月昏黄，清于玉壶冰。
锦囊搜好句，山阿纪前盟。

画阁高连百雉城，涵虚应不愧标名。
门前柳色兼旗色，座上琴声杂佩声。
肯羡五湖归范蠡，未饶三径隠渊明。
我来恰值初晴后，山影波光分外清。

西汉欺卢橘，东阳爱野棠。
许昌奇此遇，子美欠先扬。
杜宇三春艳，蚕丛一国香。
燕脂点乱雨，猩色丽斜阳。
富艳东君节，暄妍白帝方。
锦楼祈水色，玉垒换山光。
风格林檎细，腰支郁李长。
天生笑容质，时样舞衣裳。
少吐深深染，全开淡淡妆。
烟媒护绿蒂，风阵损朱房。
旋失因临水，闲飘弗过墙。
佩亡愁杀甫，簪脱即连姜。
蝶舞菱花照，鶑啼罨画堂。
仙如弄玉少，坠似绿珠常。
不见还成悔，相思几欲狂。
春深濯锦水，日晚浣纱坊。
卧对移帘押，吟看近笔床。
池清满园倒，鸟起一枝昂。
紫燕衔泥急，黄蜂趁蜜忙。
化工真用意，销得与携觞。

两山嵚处一泉飞，飞到亭前聚作池。
砌下蛟龙盘未起，席间环佩响无时。

薄田五顷余，才足共王租。
慈母八十四，发白牙齿疏。
服非帛不煖，半冬无裤襦。
食非肉不饱，杯案惟一蔬。
南陔孝子心，若何为安居。
方冬万木折，北风裂人肤。
冻死不敢言，长涂走崎岖。
二百里见我，寒荄求吹嘘。
顾我正憔悴，念子空勤劬。
阙里有圣孙，佩服诗与书。
孜孜行仁义，阴德及焦枯。
三县十万人，其命绝而苏。
岂使八十老，旨甘不足欤。

吾门何所喜，子衿青青多。
豹常志古道，佩服卿与轲。
平淑号能赋，其气典以和。
枢从吾日久，道德能切磋。
泽也齿最少，已有亭亭柯。
彰颇通典籍，所立不幺麽。
淳乎性源浊，今亦为清波。
就初学诵诗，日记十板过。
材虽有高下，异日俱甲科。
会汝少俊异，美若玉山禾。
看汝辞林中，枝条渐婆娑。
合亦稍纯茂，知不随身矬。
其流虽涓涓，可道为江沱。
视汝器磊磊，淳沆皆蚌螺。
我有堇山锡，欲铸子太阿。
诚能来就学，颖利加铦磨。
翘翘数子间，可与肩相摩。

演道开谈席，观文降使轓。
水寒芹叶薄，春早杏阴繁。
喜动青青佩，亲闻亹亹言。
孤生荷乐育，终始托丘关。

春早沂风暖，芹生泮水深。
前旌拂讲树，垂佩耀童衿。
郁郁弥文化，循循善诱心。
恭王不坏宅，金石有遗音。

泮水渌犹浅，春芹叶始敷。
旌旗久停住，衿佩俨相趍。
庾亮亲临学，哀公不诟儒。
兹为表则地，风教自王都。

翳翳云月薄，泠泠雪风清。
学省夜岑寂，天街断人行。
广庭层阁阴，寻廊步余明。
松筿递遥响，如闻弦诵声。
悠悠子佩诗，讲座尘埃生。
回就直舍休，亹亹谈道精。
心会境物融，泯然遗世营。
寒眠屡展转，寤言写素诚。

巫山高不极，高与碧穹齐。
朝云常蔼蔼，暮雨复凄凄。
髣髴闻珠佩，依稀认绣袿。
无能留彼美，徒使梦魂迷。

燕姞梦魂唯是见，谢家庭户本来多。
好将绿叶亲芳穗，莫把清芬借败荷。
避世已为骚客佩，绕梁还入郢人歌。
虽然九畹能香国，不奈三秋鹈鴂何。

蘅薄频牵望，阳林久驻镳。
香囊徒叩叩，云月自苕苕。
翠佩传情密，曾波托意遥。
翩鸿渐高逝，翻恨隔神霄。

锦带佩吴钩，翩翩跃紫骝。
垂鞭度永埒，挟弹过长楸。
平乐十千酒，南城百尺楼。
荆娥拂双袖，日夕又迟留。

薄宦羁尘事，劳生困夏畦。
偶来游日观，更喜蹑云梯。
便拟纫兰佩，相招隐竹谿。
回看广津路，欲问转多迷。

凿开青障启天门，直泻伊流泄汝坟。
八节惊涛鼍振鼓，千花宝塔雁翔云。
岩隈雨过飞泉涨，谷口风回堕叶纷。
龛穴隆穹三像列，楼台华焕两崖分。
方陪茜旆来寻胜，不就蒲飧趁茹荤。
北里笙竽皆拥从，东山罗绮半酣醺。
升堂共睹皤仙貌，策杖同寻古士坟。
喜脱貂冠亲野老，幸随态轼附邦君。
林峦岑寂真堪赏，市井喧哗渐厌闻。
人度长川犹隐映，香销古殿尚氛氲。
周生归后兰重佩，荀令行时蕙更薰。
晓露未晞珠滴泪，秋花争发锦挑文。
群娃散步尘生袜，小舫争登水溅裙。
钓叟傍观皆叹羡，禅师迎谒尽欢欣。
既无冗局羁闲迹，忍促回轩背夕曛。
得向石头溪上饮，从今遂不畏移文。

穷品偶真叟，授我一卷书。
深林值幽人，遗我斧与锄。
斧锄亦奚为，教养材与蔬。
荒秽必须剪，使之蔼自如。
授书欲胡为，教尔心与躯。
学必先正己，自治乃及余。
此意有嘉训，佩之未始除。
如何悠悠人，自谬欲是渠。
相习成薄俗，鲜德怀籧篨。
吾裁此俚语，凭君为传诸。

杏坛铿尔瑟声稀，剑佩三千羽盖飞。
独对春风吟咏处，从今愿学舞雩归。

美人娟娟隔秋水，寂寞江天云雾里。
中间消息两茫然，咫尺应须论万里。
多病马卿无日起，青眼高歌望吾子。
安得送我置汝傍，揽环结佩相终始。

少年麋鹿姿，待价非结绿。
东湖嗜红芰，西山茹黄独。
虽无负郭田，仅有环堵屋。
稍知亲简编，岂意分符竹。
不作梁甫吟，徒歌采薇曲。
轩冕本无心，泉石慕幽躅。
疏才偶计偕，微名玷宦牍。
扰客书掣肘，蹈险车脱轴。
为米一折腰，献玉三刖足。
人情冰复炭，世路岸为谷。
奔走三十年，尘埃几千斛。
归访旧园林，要识真面目。
敝庐他人居，故友半鬼录。
诛茅倾客囊，千日笑神速。
堂成屡留醉，夜阑更秉烛。
冬霜孤松秀，春霖万花霂。
薰风自生凉，秋云不待族。
鱼鸟乐欣欣，柴荆纷樕樕。
曳杖时往还，拊缶谁拘束。
敲门闻剥啄，开缄佩谦牧。
初读少陵诗，再对渊明菊。
试听句掷金，坐想人如玉。
搜肠嗣高吟，深愧窘边幅。

建隆以来论人物，得士与古相低昂。
人才历数仁祖世，后生嵬琐无复望。
老成寂寞典刑在，杜公玉立映班行。
少时学问圣贤说，松柏岁寒观老节。
得官乌府不须臾，正色空闻动帷闼。
铄金众口未必然，天与石城慰萧屑。
王师顷缚山西酋，朝廷却怀西顾忧。
凉州旄钺何足恃，岐陇须公勤传邮。
平生经国有雅意，乘流得坎惟所植。
作官施设要近民，金马严徐等儿戏。
诏书宽大人乐生，吏民安业政令行。
金城那可无粟守，尧舜与民宁并耕。
茶盐资国何必古，俗儒徇民不知务。
精神折冲在本疆，要以雍容待仓遽。
知无不为公自期，岂弟君子神所私。
秦山渭水照车马，属城列县观威仪。
此行属任良不恶，金鱼新佩明光墀。
谁言直谏居同少，淮南盗铸烦抚绥。
时平王度式金玉，岁晚汲公还见思。

跂逸驾兮前修，佩武符兮典州。
迹已陈兮德新，可敬而慕兮几春复秋。
意其存兮閟千万年之原，谓其逝兮乃在浮罗之颠。
奋忠精兮取义，贯羲娥兮烂然。
隘尘寰兮上征，挥八极兮为仙。
黄鹄脱骖兮素虬停驷，几弭节兮念遗民而来顾。
高弁苍苍兮清苕弥弥，公来游兮湖山增美。
游观罢兮来归。
有蒲与荷兮清泠之池，鱼鸟怀生兮欣欣焉。
其有依银钩虿尾兮，灿翠珉而陆离。
弦琴兮击鼓，羞羔豚兮酌醑。
跪起以荐兮愿公燕喜。
公燕喜兮吾民乐康。
却灾沴兮蠲除不祥。
云来兮万祀，烝尝兮不忘。

扣关剥啄到吾庐，觉我论才有不如。
道在褐衣怀美玉，文成熟路驾轻车。
而今谈笑不携手，他日寒温徒寄书。
势利之交儿辈事，何须有客佩金鱼。

百楹夏屋势渠渠，气象岿然压里闾。
庭下紫荆方秀茂，阶前玉树亦扶疏。
门容驷马于公宅，客佩金鱼吏部庐。
莫使乌衣文彩减，诸郎勤读五车书。

崎岖深谷与崇冈，王事有期行李忙。
玉佩泉鸣清醉耳，剑铓山峭割愁肠。
鸟鸣花发年华改，雨暗云昏客路长。
且喜归来同笑语，蒲团棐几似僧房。

竹窗环佩声珑玲，开窗不见山眉青。
玉妃翦水堕花片，龟手入袖肤粟生。
紫茵锦幕燎炉炽，不知酒面寒欲冰。
春葱百指酌暖玉，似胜煮茗松风鸣。
亭中主人笑无语，雪景佳处未易评。
诗成呵笔笔随冻，冥搜有味银海明。
天风浩浩吹鹤氅，欲跨白霓凌太清。
负暄曝背者谁子，此亭可望不可登。

青都仙子玉炼颜，五云深处乘青鸾。
桃花欲实王母老，桂花半落嫦娥寒。
芝英琼蘂薄滋味，绛霄倒景窥人间。
风微水麝香可掬，雨定海榴红欲燃。
中州风物亦自好，翩然万里来云𫐌。
潭潭院落春不老，别有日月藏壶天。
狻猊不动烟缕直，吹笙伐鼓开宾筵。
九重紫诰照环佩，两儿绿绶扶金船。
南山可平海可竭，高堂欢乐无穷年。

后学资模楷，先生久里居。
两儿联玉笋，三命佩银鱼。
米廪无重席，蓬山孰校书。
如何遗此老，宰木遽萧疏。

万国乾符正，千龄鼎祚长。
春禖膺眷顾，甲观肇休祥。
紫极联前曜，青宫位少阳。
五云凝喜色，重日烂荣光。
继体临崇福，承颜侍未央。
犀簪群后表，象辂两宫旁。
气接金行爽，天开火德昌。
慈皇年有永，大帝寿无疆。
钦爱诚弥笃，温文德自彰。
乔枝方叠荫，瓜瓞寖垂芳。
储禁铜扉肃，官僚玉佩锵。
旌麾张十戟，笋簴列三厢。
恭命来南纪，驰情望左坊。
也叨持虎节，莫预献鸾觞。
海润涵群汇，霞骞映四方。
愿言申戬谷，夷夏仰元良。

一线金沙泉脉来，官焙初香春未雷。
云龙小餠到天上，露芽濯濯千岩隈。
缣缃空满石渠阁，鸿渐经成方有托。
唤作酪奴真薄夫，雪乳云腴何可无。
哦诗舌本费浇灌，畏遭水厄徒拘拘。
岂知佩印乘轩客，醉饱犠尊羊鼎侧。
要试江山第一泉，紫凤盘旋苍璧圆。
书生品味惟三九，性自嗜茶如嗜酒。

古县周遭临水涯，中有胜地藏幽奇。
向来墨绶不领略，付与渔樵轻弃遗。
我乘苍螭上其顶，凭高小筑诛茅茨。
未能隠去学鲁山，且可寻幽如退之。
炊烟百堵共一市，民气稍稍春台熙。
至尊岂为茧丝计，老令恨无桃李蹊。
解衣一浣三年缁，微风碾碎青琉璃。
鱼龙悲啸吹白浪，烟霭吐吞蒙翠微。
湖中一点小君山，谁琢瑶琨圆中规。
朱弦一曲舞冯夷，凌风驾我双凫飞。
远唤古仙笙鹤来，月寒共醉玉东西。
天高可逐霞佩去，儿女牵衣吾未宜。
一官伛偻百僚底，苍髯欲雪将何为。
徘徊在此为五斗，时亦讽诵渊明词。
兹亭信美非我有，梦遶故园还欲归。

神皋北望几伤情，海上何人议北盟。
青简成编裨史事，紫泥封玺奖儒荣。
书藏金匮人争问，身到蓬山志亦亨。
佩印累累真漫耳，婆娑林下有香名。

小溪一曲山四合，溪边杨柳藏门阑。
当时玉人在花下，对花窈窕矜红颜。
一双白璧不可聘，许我结佩乘青鸾。
我时年少气方锐，自负落笔翻波澜。
谓趁春风上霄汉，可以终老同清欢。
不知辛苦得一第，始见崎岖行路难。
有如萍草无根蒂，二纪流落江湖间。
莫年通籍入金马，虎豹嗔人窥九关。
天边失脚身堕地，春风破浪扁舟还。
云𫐌未几舍我去，空委玉骨埋青山。
重来溪上事皆变，惆怅齐眉难再见。
王母麻姑安在哉，过眼百年皆露电。
老身长子恩义深，不为向来花映面。
花枝一谢明年开，玉人一去何时回。
人今不见花亦尽，至此终日空徘徊。
百川宁有西流水，万古滔滔同一轨。
不堪回首细绎思，临没之言犹在耳。
蜀乡有凤空求凰，秦树无乌共将子。
年来年去春复冬，此生有尽情无穷。
一泓清泪洒不断，四山萧飒来悲风。
惟有老人老更健，年过九十如霜松。
尊则吾母舅，亲又吾妇翁。
收泪相劳问，停车少从容。
悲思无益不自禁，暂时借酒浇心胸。
明年强健再省觐，尊前更酌真珠红。

柳暗大堤曲，梅藏解佩人。

凝旒肃穆，鸣佩舂容。
有酒伊醑，管磬其从。
典礼绚缛，威仪恪共。
颂尧之寿，与天比隆。

庆典具举，皇慈溥将。
礼光长乐，事掩未央。
佩环济济，金石锵锵。
天容有怿，言旋建章。

浔江千骑拥双旌，泮水依然旧贯仍。
不但袴襦歌惠政，更令衿佩乐师承。
朱幡太守来何暮，绛帐先生自此升。
预想下车先教化，再教庠序典谟兴。

半雨半晴山弄姿，湿云吹风不成痴。
蘼芜渐遍楚宫碧，葡萄未涨巴江迟。
西南大尹初涉境，山川效职加瑰奇。
翠屏窥窗故娟妙，松峦映掩相参差。
浮云击汰睨青壁，灵君一去今安之。
吟情浩荡隘宇宙，万景敢云骄莫随。
当年楚境半天下，孱王醉梦方昏疲。
珊瑚玉佩赤帝女，星髾羽盖蜺旌旗。
锡符赐荣岂无意，侍臣托讽褰帱帷。
尹今文采继骚雅，梦得诗魂羞竹枝。
吾行一百八盘上，钻天但觉天云低。
荒荒野驿虎豹怒，阴阴岭树猿猱嬉。
危登险陟倦三伏，口呿背浃嗟胡为。
岂知舟行有奇观，山灵秘惜留归时。
青帘白舫夙已具，芒鞋布袜将从兹。
胸中邱壑未尘土，头上岁月从驱驰。
虽无胜具逐支许，尚有乐趣同周施。
何当投劾便归去，发船打鼓清江湄。
更催尺一唤公觐，同看二六浮修眉。
常山蛇阵想鱼腹，建溪龙焙倾蟆颐。
摊钱昼浪看三老，杖藜晚岸寻名缁。
昔人汶岭寄书帖，更歌蜀道先吁嘻，未若尹外岳牧中丞疑。
惠爱春江之赴沧海，清明秋月之挂峨嵋。
尽驱三峡波涛笔，第入思齐访落诗。

两峰如长喉，有石鲠其内。
千金随侯珠，磊落见微颣。
何言西子美，捧心作颦态。
夷齐立着肩，欲间使分背。
小亏或大全，知恶及真爱。
堂堂老充国，荒寻得幽对。
朝夕与山语，俯仰弥三载。
谓我知子心，茅塞厌荟薱。
有美玉于斯，雕琢那可废。
芝兰生当户，虽芳亦芟刈。
邑有从事贤，闻之重慷慨。
太清点浮云，谁令久滓秽。
指挥俄顷间，急雨破春块。
开豁喜新辟，偪仄忘旧碍。
得非神禹手，勇凿耻不逮。
又如持金篦，刮膜生美睐。
渠言农去草，见恶佩前诲。
主人吟古风，格调剧清裁。
我评此章句，真是杜陵辈。
入蜀脚未定，欲掷石笋退。
火与金水同，其石为铄焠。
劝君莫放手，玉石恐俱碎。
累然颈下瘿，割之命随溃。
此石幸胜之，此举君勿再。
姑置毋多谈，俱想增胜槩。
会当携酒去，物理剖茫昧。
此邦刘知道，光焰文章在。
今将清风峡，与岩传百代。

皇天祐宋实历昌，列圣功德高虞唐。
万机余暇不自逸，银钩铁画挥天章。
洋洋谟训揭日月，留心庶事宁少忘。
当时赐予皆贤杰，至今缇袭为珍藏。
丹邱史君武夷仙，快凌紫清登玉堂。
亲从芸阁获墨本，宝如金玉留巾箱。
承明厌直暂出守，邦人尽喜来龚黄。
公余铃斋静无事，祖宗盛烈思发敭。
编摩允属大手笔，白玉镂牒陈胶庠。
要令衿佩睹盛事，端拜伏读思激昂。
明如星斗丽霄汉，奎躔壁宿纷光芒。
翻如和气结云雾，氛氲融液为嘉祥。
龙蛇委迤欲飞举，鸾凤宛转争翺翔。
晋唐数君无出右，王颜诸子难比方。
史君一旦出奇秘，岂与刘洎争升床。
亟聆飞诏下丹阙，指日入觐登明光。
云龙风虎庆会遇，股肱元首歌明良。
邦人颂戴自今始，为公纪德龟趺旁。

猗与四公，棠棣之华。
秀韡一时，茂兴两家。
宋公联翩，鄂不相鲜。
万里风云，上负青天。
连公戾契，渊冰澂结。
进而蹩躃，砥砺其节。
其光晔晔。
追惟平生，法兴是仪。
邑人之思，右史之词。
雨箔风楹，岁环几经，筑此特堂。
吾今令君，令君勤民。
民燕其德，振滞补弊，此焉居一。
于时四公，序集其觞。
生气津津，冠佩有光。
古之为政，崇德尚贤。
居今笃古，令君有焉。
君系陇西，绍祖维名。
起岩作诗，辑和厥声。
敢告典者，毋替其承。

世事端如一局碁，光阴还若掷梭飞。
亡弓休问人得失，佩剑那知孰是非。
每对西山看不厌，何当南浦送将归。
不如从此扁舟去，江上秋高蟹正肥。

萧萧指下生秋风，渐渐幽响飕寒空。
月明夜气清入骨，何处仙佩摇丁东。
野鹤惊起舞，流水噎复鸣。
一唱三叹意未已，幽幽话出太古情。
龙吟虎啸遽神怪，千山万壑风雨晦。
海涛震荡林木响，乱撒金盘冰雹碎。
和气囘春阳，缥缈孤鸾翔。
三江五湖烟水阔，波声𫗋𫗋鸣渔榔。
悲猿临涧欲渡不敢渡，但闻涧下萧飒松风长。
闲云曳碧落，势去还囘薄。
神仙恍惚无定所，微吟似欲止所作。
御风一笑归蓬瀛，犹有余音遶寥廓。

济济众贤俱，徐徐五马驱。
中司亲雁序，南岳佩鱼符。
吴楚从今异，参辰幸小殊。
他时群玉聚，相与话踟蹰。

玉佩珊珊出禁扉，金莲分炬散芳菲。
祠班咫尺临黄道，惹得天香满袖归。

小溪一曲绕山绿，虎遶龙蟠记丹熟。
空想云𫐌佩玉鸣，夜深屋角风吹竹。

明日大夫，何日卿兮。
有苍其佩，礼官清兮。
匪朝伊夕，九繁缨兮。
名遂身退，绵千龄兮。

老桂吹香古殿秋，琼钟敲处月当楼。
星坛露下斗光冷，天宇云空灏气浮。
羽客朝元锵玉佩，宝熏凝雾霭金虬。
步虚政在千岩上，咫尺高灵想下游。

万户千门绣作团，未央宫阙耸巑岏。
灯花无数排金粟，月魄当空倚扇纨。
香绕御炉烟羃羃，玉瑶仙佩响珊珊。
游人共说归来晚，一枕钧天好梦残。

渊明生乱世，何意争鹤轩。
念归非一日，寓说因田园。
不嗟瓶储空，宁叹灶绝烟。
声名向千载，谁得加磨研。
孟轲论尚友，我亦佩此言。
古人未易诬，今代无兹贤。

青山峩峩耸髻鬟，流水瑟瑟鸣佩环。
朝云暮雨在何许，秋月春风空自闲。
予今老矣鬓且斑，行役殆遍江之南。
旧游渺邈大姑石，吾家侧近丫头岩。

兰生深林中，故与萧艾同。
春风披拂之，芳气何冲融。
宜有同心人，采撷佩厥躬。
采撷苟不至，依然守荒丛。

下湖有隠人，卜筑自厥先。
官曾驾高车，屋乃无修椽。
究观诸郎贫，固知大夫贤。
籯虽乏黄金，家故余青毡。
其季我与游，于今几何年。
文得南涧赏，经从晦翁传。
味有陆子同，誉由吾辈宣。
其人可知已，忤俗何病焉。
今逢初度日，为颂初度篇。
君非黄叔度，殆似元鲁山。
见之意辄消，坐久归忘旋。
是资熏陶益，能使鄙吝捐。
冲风足披挹，好句宁引牵。
况复两玉儿，共嬉郎罢前。
潜鱼必求深，鸣鹤终闻天。
君当茂明德，食菊仍佩荃。
我亦愿黄发，挹袂仍拍肩。
濯足冰水流，振衣怀玉巅。
世苟混氛浊，神其歆吉蠲。
我老不足道，君乎斯勉旃。

湘西一杯酒，渺渺红叶换。
江东千里云，落落黄犬叹。
人生七十稀，百里九十半。
初期枉车马，近迺遗札翰。
小迟君不肯，一出我岂惮。
虽微办鸡黍，岂乏具薪炭。
古风久不作，我友当力赞。
旧诗况琼玖，触目屡璀璨。
中馨称兰佩，外饰匪玉冠。
初年已飞腾，中道翻叹惋。
恐遗知己羞，遂许独力断。
于兹树风声，何止评月旦。
君如渥洼种，可以羁絷绊。
我异淇园姿，犹睎岁时贯。
君乎甚英爽，我也终浪漫。
自应殊显晦，宁复待剖判。
湖山冰玉明，楼阁丹青焕。
叩舷或乘舟，曳杖或登岸。
君行定有得，我去何可愞。
与想悠然时，却忆苍然观。

君言不为诗，乃有如许味。
诗亦何与人，政恐伤吾气。
中怀松柏坚，外暴丹雘塈。
君虽不我语，我亦长自畏。
不惟费口颊，政尔悲肠胃。
良由习未除，匪是真为贵。
君言固邹鲁，君笔犹汉魏。
绝倒岂自文，善谑非加诽。
赠言要有益，佩服当无既。
胜私与致果，曰克仍曰毅。
曾闻郑渠凿，终有秦亩溉。
闵闵望其成，悠悠勿虚费。

精金美玉当难朽，白衣苍狗终何有。
胡为径欲老东坡，应坐生时宿南斗。
何时斯文日再中，共推元祐超群公。
衮衣已易深衣古，醴酒宁思客酒浓。
当年政化方随日，诏访贤良设科十。
玉堂发策肆雄深，四海旁招无遁逸。
缅惟贞观图凌烟，功臣剑佩空跄然。
未如武德藏书府，至今名字星日悬。
君之曾祖我高祖，想象闻风谓千古。
书藏东里罔或存，集喜西台刊未睹。
相逢已足慰悲凉，墨妙更许窥家藏。
趣奇造异两邢子，置酒共亲灯烛光。

世俗争知竞冶容，纷纷墙穴交相从。
谁知亦有秉正色，奉养辛勤供织舂。
过期不嫁心不悔，偃蹇数夫终德配。
君不见兰生林下久含章，得时可以充君佩。

李子久不调，慷慨多雄辞。
题为宝剑篇，赠我何足知。
我为读数过，因之重嗟咨。
尚方愿赐有朱云，櫑具带剑有不疑。
云也安能斩张禹，曼倩脱或逢胜之。
君才固有用，我病且复衰。
谁能长佩矜陆离，但取短铗歌归来。

循除初{氵虢}{氵虢}，出谷重潺潺。
骤或鸣琴瑟，幽疑杂佩环。
茶经不载陆，瓢饮合居颜。
借问龙君事，异辞纷莫删。

身堕南州已觉赊，五溪从此更天涯。
别肠何止成万转，霜鬓不堪今半加。
颇念客留同此日，绝怜归梦每还家。
公如踵赴仙都约，犹拟颉颃飞佩霞。

一枝自可不须多，少已难知多奈何。
汉殿纷纷锵剑佩，桐江但有一渔蓑。

世官古所讥，世禄今不废。
要之苟有人，二者非苦背。
君祖我曾祖，绍圣同廷对。
素风我莫嗣，清德君可辈。
江湖渺闻名，荆蛮适亲诲。
忘年君固美，并行我终悔。
许以相唱酬，何止闻謦欬。
君行竟先我，后会何时再。
江花与江草，颇恨远目碍。
君于门户责，有似松柏耐。
而我诗书乐，政尔羞同队。
临分曷告我，苦语幸勿爱。
我亦安赠君，结兰以为佩。
庶几二祖风，岁久端如在。

余酲索寞政须驱，多谢君能佩酒壶。
回首林园重摇落，岸巾风月且须臾。
不须相对哀囚楚，何日扁舟俱下吴。
雅意从来在松菊，放言不用属莼鲈。

试手滩头水乱流，铁枪崖下晚维舟。
两阶舞羽方闲暇，何事兹名有佩牛。

山青云白晚能佳，中有仙人旧隠家。
弹压政须烦健笔，颉颃谁与佩飞霞。

孤雁哀哀叫晚云，半年为客叹离群。
丁东幽佩别来久，断续清砧远不闻。

两山回处是为干，有塔亭亭高似山。
不但装严增梵刹，可能形胜助城关。
灯明星斗挂林木，铃动天风吹佩环。
陌上行人遥见此，有时东往又西还。

他山之石能攻玉，诗人此意宜三复。
莫嫌山骨太坚峭，足使国珍充韫匮。
磨砻砥砺功日新，圭璧琮璜光可烛。
人生行己良独难，昼夜营营昏利欲。
欲为全德古君子，莫弃忠规甘谄曲。
忠规未必皆我友，言是人非亦可录。
彼虽蒙蔽不自知，察人过差穷隠伏。
圣人阃域未易到，责我谓我追遐躅。
观渠待我最深厚，我听其言当佩服。
端知良药苦难堪，已我沈疴功甚速。
古人闻过每欣喜，要令忠告来相续。
今我昏怠不自强，逆耳阔疏亲软熟。
嗟予未免世俗病，每读古书知不足。
今朝偶诵攻玉诗，从此闻善三熏沐。

朱公胸次清绝尘，吴公当日心相亲。
风流蕴藉接前辈，寥寥斯世能几人。
达观名斋深有意，欲把前修相警厉。
只今吴公德弥劭，始信磨砻成伟器。
古人心广体亦胖，纷纷世俗争豪端。
己私未克欲求道，窥见一二皆童观。
达人大观观底事，天地为物原不贰。
痒疴疾痛皆吾身，彼我胡为分贱贵。
达观主人心地明，分符赞幕无亏成。
每言此身非我有，年来直欲非死生。
白发红颜难老态，福禄方隆殊未艾。
愿君善保千金躯，归觐紫宸锵剑佩。

峒里光阴经几春，峒前苍木垂千寻。
不知空谷当年事，谁识庞眉处士心。
残月照人吞远徼，晚风吹梦入幽岑。
我来须访神仙宅，好听云端环佩音。

小山后丛桂，方池前止水。
泠然堂中人，枯槁祇中尔。
平生不止酒，来此真止矣。
今辰忽开尊，叵料真未止。
瓶罍本非二，无罄亦无耻。
卷尊佩君言，慕之戴星起。

九日登高是故常，只今何事负年芳。
紫萸欲佩凭谁系，黄菊无人只自香。
开拓愁边须酒阵，包罗风景入诗囊。
遥应亲老持杯夜，肴核横陈画烛光。

分宜古县环清溪，重冈复岭如奔驰。
行逢山断水流处，阅城庙枕山之西。
我来落日在前岭，摩挲一读卢肇碑。
嗟唐去今亦巳久，尚余文字光陆离。
云昔秦人有天下，鏖战六国愚黔黎。
砀山云气望不见，神物乃降江之嫠。
雷轰电合助光怪，蜿蜒堕地偕群儿。
赤鳣王鲔奉鼎俎，追逐甘旨怜姥慈。
姥先仙去环佩冷，安能蟠蛰从儿嬉。
刘累不出浮俗隘，况肯委质嬴与斯。
珠宫贝阙世所希，铜环十二白玉扉。
纫兰作佩香披披，招摇手掉芙蓉旗。
哀弹清瑟和宓妃，大川击鼓劳冯夷。
巨鱼踊跃鼋鼍随，虾蟹琐细不得追。
庙门开阖风飔飔，千年万载龙居之。
野巫侦伺荐酒卮，箫鼓坎坎来宫祠。
五彩不辨虺与螭，聊以幻化惊群迷。
嗟我四海久望霓，无复空抱明月辉。
好施膏泽雨六合，岂止但慰袁人思。
历阶酌水致此辞，退以遗谊传于诗。
才悭语颣论甚卑，龙兮谨勿相诃讥。

分宜古县环清溪，重冈复岭如奔驰。
行逢山断水流处，阅城庙枕山之西。
我来落日在前岭，摩挲一读卢肇碑。
嗟唐去今亦巳久，尚余文字光陆离。
云昔秦人有天下，鏖战六国愚黔黎。
砀山云气望不见，神物乃降江之嫠。
雷轰电合助光怪，蜿蜒堕地偕群儿。
赤鳣王鲔奉鼎俎，追逐甘旨怜姥慈。
姥先仙去环佩冷，安能蟠蛰从儿嬉。
刘累不出浮俗隘，况肯委质嬴与斯。
珠宫贝阙世所希，铜环十二白玉扉。
纫兰作佩香披披，招摇手掉芙蓉旗。
哀弹清瑟和宓妃，大川击鼓劳冯夷。
巨鱼踊跃鼋鼍随，虾蟹琐细不得追。
庙门开阖风飔飔，千年万载龙居之。
野巫侦伺荐酒卮，箫鼓坎坎来宫祠。
五彩不辨虺与螭，聊以幻化惊群迷。
嗟我四海久望霓，无复空抱明月辉。
好施膏泽雨六合，岂止但慰袁人思。
历阶酌水致此辞，退以遗谊传于诗。
才悭语颣论甚卑，龙兮谨勿相诃讥。

风动蘋起，云光在水。
荇藻有心，清我眸子。
白露在衣，秋心易微。
冠兮佩兮，君子当饥。

贾子好修士，躬耕鹿岩阿。
茂木俯青泉，幽处堪逶迤。
有室净棐几，图史参前罗。
独能取我语，标榜相巍峩。
我语不必记，子意故足多。
物之徇外者，迅若横流波。
当其一念觉，胼胝驻崩涡。
神丸起痿瘵，厚纩还暄和。
伦类苟通明，轨辙宁舛讹。
但忧所见弱，缭如附松萝。
舆薪岂不睹，奈此斤斧何。
勿令学高山，所至才献坡。
如于众稊稗，收拾同颖禾。
虽云善端在，坐悼良时过。
子先发曹掾，仁义躬濯磨。
活人不知数，一善禳众瘥。
每识饭牛下，有作宁戚歌。
至今乡里敬，墓柏垂霜柯。
子质复粹美，藻火兼佩珂。
中夜再三叹，警策自诋诃。
未合者参辰，已逝者江河。
所愿天爵尊，非必贵决科。

成叟自成身，明叔志明时。
二士湗村下，饮醇弃糟醨。
湗村去绵邈，二士天所遗。
琢雕而佩环，染夏为裳衣。
高冈无长松，结根空兔丝。
渚行枉又直，帆挂昂复低。
饭彼章泉菽，羹以南涧葵。
沐浴明月珠，簸弄芙蓉旗。
两邦意气合，一唯万论微。
羌余抱兹独，安得往从之。

天台雁荡车接轸，青田又促半潮近。
冠岩带壑无俗情，秋干春荑竞时尽。
老穷望绝华轩过，其谁幽寻穿薜萝。
更抽奇笔向云射，破的叠中千𫛤鹅。
古今文人不多出，元祐惟四建安七。
性与天道亦得闻，伊洛寻源未为失。
阆风招手游太玄，麻头制尾中兴年。
黄金铸印肯轻佩，定把尧舜陈王前。
我家罄悬仰见斗，簸君红旗魑魅走。
密房焰短夜苦长，雪高冰深去无乡。

庭松雪外青，槛梅冰里白。
正堪频把玩，何忍骤离拆。
我老如蜕蝉，随叶飘重泉。
欣君整佩出，直上穹穹天。
卓茂冠天下，王祥歌海沂。
奉璋承大糦，吁俊迪深知。
情胡万难齐，理或一未贯。
中道不及伸，偏质徒受乱。
同人当同群，不止同其门。
众金𬬻鞴合，一匠杗桶分。
惜民当惜农，不止惜其佣。
客主两无怨，政刑会时雍。
三年心所亲，临别语甚的。
已去宁再逢，怀哉展其力。

结佩声名远，怀沙兴托深。
惜无长绠系，终使夕阳沉。
兰省空频召，桃源不再寻。
虽伤有北毁，难减是南金。

自我得曾子，于兹二十年。
今又得吴生，既得喜且叹。
古士不并出，百年犹比肩。
区区彼江西，其产多材贤。
吴生初自疑，所拟岂其伦。
我始见曾子，文章初亦然。
昆仑倾黄河，渺漫盈百川。
决疏以道之，渐敛收横澜。
东溟知所归，识路到不难。
吴生始见我，袖藏新文篇。
忽从布褐中，百宝写我前。
明珠杂玑贝，磊砢或不圆。
问生久怀此，奈何初无闻。
吴生不自隐，欲吐羞俛颜。
少也不自重，不为乡人怜。
中虽知自悔，学问苦贱贫。
自谓久而信，力行困弥坚。
今来决疑惑，幸冀蒙洗湔。
我笑谓吴生，尔其听我言。
世所谓君子，何异于众人。
众人为不善，积微成灭身。
君子能自知，改过不逡巡。
惟于斯二者，愚智遂以分。
颜回不贰过，后世称其仁。
孔子过而更，日月披浮云。
子路初来时，鸡冠佩豭豚。
斩蛟射白额，后卒为名臣。
子既悔其往，人谁御其新。
丑夫祀上帝，孟子岂不云。
临行赠此言，庶可以书绅。

今日胡不乐，众宾会高堂。
坐中瀛洲客，新佩太守章。
岂无芳樽酒，笑语共一觞。
亦有嘉菊丛，新苞弄微黄。
所嗟时易晚，节物已凄凉。
群鹭方盛集，离鸿独高翔。
山川正摇落，行李怯风霜。
君子乐为政，朝廷须俊良。
归来紫微阁，遗爱在甘棠。

初仕便西辕，骊驹两佩环。
山河识天府，风雨度函关。
桑柘千畴富，人烟万井闲。
欲为京洛咏，应苦簿书间。

铜墨佩腰间，中流望若仙。
鸣蝉汴河柳，画鹢越乡船。
下濑逢江雁，瞻氛落海鸢。
山川仍客思，尽入隐侯篇。

阊阖初开瑞雾中，丹霞晓日上苍龙。
鸣鞭响彻廓千步，佩玉声趋戟百重。
雪后朝寒犹凛冽，柳梢春意已丰茸。
少年自结芳菲侣，老病惟添睡思浓。

清晨琳阙耸巑岏，弭节斋坊暂整冠。
玉案拜时香袅袅，画廓行处佩珊珊。
坛场夜雨苍苔古，楼殿春风碧瓦寒。
我是蓬莱宫学士，朝真便合列仙官。

余本漫浪者，兹亦漫为官。
胡然类鸱夷，托载随车辕。
时士不俛眉，默默谁与言。
赖有洛中俊，日许相跻攀。
饮德醉醇酎，袭馨佩春兰。
平时罢军檄，文酒聊相欢。

万物各有役，无心独浮云。
遂令幽居客，日与山云亲。
植桂比芳操，佩兰思洁身。
何必濯于水，本无缨上尘。

昆夷道远不复通，世传切玉谁能穷。
宝刀近出日本国，越贾得之沧海东。
鱼皮装贴香木鞘，黄白闲杂𨱎与铜。
百金传入好事手，佩服可以禳妖凶。
传闻其国居大岛，土壤沃饶风俗好。
其先徐福诈秦民，采药淹留丱童老。
百工五种与之居，至今器玩皆精巧。
前朝贡献屡往来，士人往往工词藻。
徐福行时书未焚，逸书百篇今尚存。
令严不许传中国，举世无人识古文。
先王大典藏夷貊，苍波浩荡无通津。
令人感激坐流涕，锈涩短刀何足云。

汉柱题名墨未干，南州坐布政条宽。
岭云路隔梅欹驿，使驿秋归柳拂鞍。
建礼侵晨趋冉冉，明光赐对佩珊珊。
颍川此召行闻拜，冠𫠆凝尘俟一弹。

旭日升太虚，流光到萌芽。
旁有五云气，焕烂含精华。
所愿服食之，跻身眇长霞。
带我清泠佩，飞我欻忽车。
宁为世间游，世道纷以拏。
三山不足期，千龄讵云赊。
悟彼劳生人，无异芳春花。

珠珰错落江皋佩，罗袜轻盈洛浦妆。
欲采蘋花掷春信，停桡难觅杜兰香。

十载忧迫发半华，东山有意净胡沙。
公车战策三千牍，腹笥兵书五十家。
好佩青萍光夺月，莫惊赤羽气成霞。
嗟予本亦轻生者，欲渡黄海掷马挝。

月色夜逾浄，虚庭当我前。
风裳变白玉，何烦佩褊褼。
曼倩去已久，谁同醉陶然。
空怀依隠心，三叫芙蕖边。

江长九月秋气豪，霜明岸老天愈高。
群真下集水仙府，丁东佩玉闻云璈。
修涂随处惬奇观，况此楼殿临烟皋。
割牲酾酒祷灵贶，顺风挂席轻狂涛。
褊褼数鹤摩空舞，戛然长鸣更凄楚。
飞来木末独移时，不逐昏鸦乱洲屿。
人言马当船过难，我喜浩兴超然间。
便须击楫自此去，指呼万骑恢河关。

老蚌尝闻生合浦，射彩飞芒互吞吐。
都缘昼夜两跳丸，萦绕须弥照寰宇。
金鸦远逐银蟾蜍，传孕亿万皆成珠。
荒寒海际人罕见，第取服用充珍娱。
吾宗皎皎青云器，神餐玉方曾屡试。
细淘琼粉滴成泥，幻出匀圆乃无异。
开奁惊睨未敢倾，蔗霜作伴眼为明。
始知可助非时供，𫗠𫗮糜糗难争衡。
当年魏珠径寸照乘日，不闻堪鬻资人食。
汉皋所遇若鸡卵，解赠未竟佩亦失。
寒宵书窗黄叶鸣，焉有李白力士铛。
敲冰然竹唤沙釜，未喜蟹目先蝇声。
须臾汤沸投香颗，一颗光浮腻仍伙。
绝胜车载薏苡归，误与文犀遭谮祸。
但闻颇劳纤指功，慰饕塞馋那可穷。
从今休遣长须送，我自煨芋听松风。

寄语堂前万玉枝，未须开尽等人归。
行云佩杂衣从湿，溅水裙轻步自微。
关塞垂杨横槊赋，禁津芳草掞毫挥。
为君岂复仍关念，看到清阴碧实肥。

别浦归时卷钓缗，蕉裳兰佩净无尘。
水葓秋晚重来赏，只约舂锄不要人。

岷峨山中千岁松，枝虬干直摩青空。
雪霜剥落中不槁，膏液下与灵泉通。
龟跧凫伏自磊砢，全坚玉洁仍丰融。
篝明夜取喜得隽，煮鼎朝听如吟风。
杵成坐上香飞雪，更和乳酪收全功。
当知至味本无味，子若服之寿无穷。
巽岩脊梁硬如铁，冠峨切云佩明月。
百好都随春梦空，大药独传欣宝诀。
中宵咀嚼不摇头，玉沈生肥咽不彻。
怜我百虑形早衰，裹赠扶持意何切。
丹砂着眼谩尔传，脂泽酿黍计已拙。
由来妙道初不烦，此法莫从儿辈说。
径思举袂揖浮丘，下视尘世真一吷。
朱颜留得亦何为，追逐同坚岁寒节。

作者于今星样稀，凄其望古驷难追。
空桑枯竹陶元亮，玉佩琼璩杜拾遗。
自笑吟秋如懒妇，可能击鼓和冯夷。
报章不作南金直，惭愧君家丙稿诗。

绛衣骑日扶桑上，三精九县开灵贶。
赵梁雍代迹俱空，冯吴寇邓勋相望。
客星何处潜光芒，双台叠𪩘摩穹苍。
钓丝千丈卷烟雨，谁瞰一碧玻璃江。
羊裘坐稳无心动，蒲轮𫄸币知何用。
故人聊为小周旋，君房谬欲相推送。
寥寥岁月今几秋，山寒松吹多飕飗。
春来日暖花气发，极浦浪转鱼龙游。
先生有台人共高，虚庭忍见生蓬蒿。
断碑败壁蠹荒藓，灌木野鸟捐枯巢。
一朝钟梵交云际，檐楹改观辉杉桂。
非关好事取时名，此中耻但称能吏。
却经祠下罗清樽，试歌此诗当招魂。
先生出兮佩兰荪，明玑耀旗驾瑶璠，黄麟道前翠虬奔。
先生去兮山云屯，玉妃金童从缤纷。
吹箫鼓瑟声冥冥，目断暮霭栖遥林。

浙中岩壑天下雄，越绝宛委吴穹窿。
锺奇角秀劳神工，复有四明冠南东。
云南云北森横纵，仙圣所宅光{王匆}珑。
公楼极览面面同，江霏海日开冥蒙。
翠屏列立千万峰，胜画孔雀绣芙蓉。
春晴百花度香风，秋原下瞰禾黍芃。
城郭游人纷蝶蜂，笙歌间发罗绮丛。
我公心镜百炼铜，眼底万物归陶镕。
姬公胡留曲阜封，东平骠骑合侍中。
小出勋业垂无穷，手扶日毂驾六龙。
丹心正色羞容容，飘然谢出明光宫。
坐收全名擅高踪，锦衣故里还过逢。
筑室百堵声隆隆，雅素不穷丹雘功。
移花种竹亲圃农，直嫌看山隔崇墉。
层楼开豁星斗胸，晨登坐达夕鼓冬。
有书满架酒不空，眼明脚健颜颊红。
身佩安危唐晋公，何妨绿野对洛嵩。
文昌更似香山翁，与公胜日长相从。
一谈一笑如春浓，清欢不奏淫乐蒙。
高山流水操递锺，新篇络绎疲奴僮。
寒生感公恩义重，草根窃亦吟秋虫。
扁舟登门频宿舂，敢逐炎凉如燕鸿。

小隠横溪胜，青山照眼高。
芝兰春满痤，风雨醉挥毫。
苦恨登门晚，深惭倒屣劳。
公归佩荷橐，肯问及蓬蒿。

浪复辞家客凤城，小楼春昼写兰亭。
从教佩印荣苏子，岂为鉏金动管宁。
尚有故人同一笑，何妨时俗忌偏醒。
君知濯濯东风柳，早晚飞花变绿萍。

一曲归欤浩浩歌，世间无地不风波。
人从贫贱识者少，事向艰难省处多。
紫塞将军秋佩印，玉堂学士夜鸣珂。
太平宰相不收拾，老死山林无奈何。

小院蒲萄月架东，舞腰忙趁鼓声雄。
诗成彩笔分题后，人在金钗赌令中。
秋叶冷吟风浩荡，晚林烘透日玲珑。
腰间若佩滁州印，定有人呼作醉翁。

身是韩康伯，名惭许子将。
居然屯泽闭，何得巽风飏。
忆昔求诗甚，端成刻烛忙。
出喉真自苦，舞手或成狂。
杨柳偏歌雨，蒲萄肯博凉。
群儿哀齿旧，诸武让颜行。
禹穴鱼龙陈，天门虎豹章。
阴符空独佩，秘论未应亡。
自筑扬雄宅，谁窥宋玉墙。
乡英殊磊磊，俗物自茫茫。
祓厉三精剑，宁神百蕴香。
诺交那复社，取醉莫论场。
高节看徐穉，妍词伏仲长。
泥蟠虽汩汰，韝掣会飞扬。
列屋多齐赵，华榱间璧珰。
从渠夸富艳，试与校低昂。
丘喙徒三尺，公才可百常。
素交风雨尽，雪涕鲁灵光。

我无令君三日香，瘦鹤为躯龟作肠。
薄寒中人曳两𫄳，独吟猗那遗我将。
忆从两脚万里回，政坐群儿相谤伤。
朅来一见老柱史，城郭落落岿灵光。
安得与君寿六龙，探借千岁北斗浆。
却乘斑虬访月窟，尽斫恶树无留藏。
天风泠泠吹佩环，洞视碧落豁四旁。
下方应奉正三入，闲置可怜青琐窗。

始秋我如京，褚中无所赍。
萧条方逆旅，败履手自提。
入门一曲几，尘暗乌皮低。
平生实有恃，壮气干虹蜺。
丈夫死则已，未死牛衣啼。
以兹悟生理，得展庶可齐。
城中雪没靴，冻马不敢嘶。
病夫亦怕出，登楼去其梯。
故人知我贫，坐有一石韲。
招要过庐下，春风破余凄。
老怀不胜酒，秩筵已如泥。
感君一寒语，醉乡强攀跻。
还归叱涂路，撑斤只槁梨。
我策三十六，第一捐町畦。
佩服今十年，默化浙东西。
惟有三宿恋，弱念牵房闺。
常时过饭家，屋上瞻乌栖。
勿轻一壶酒，踏冻谁为携。
穷途见弟兄，感涕沾{角枼}觿。
世情尚酬答，人事多乖睽。
终焉愧闵嘿，夜卧三画脐。
何时接绸缪，门牡炊家鸡。
入舍更主客，愧无鹿门妻。

神仙窟宅会四明，气候中和开二月。
是间表表韦平家，奎阁明良拱天阙。
前周后鲁岌相望，孕昴降嵩天所设。
大慈平等现官身，思日赞襄尽臣节。
平生履狶真益下，余刃磔牛何虑缺。
道逢不平忽伟事，坐觉日月妖气豁。
未尝示袒勃安刘，亦复和羹商得说。
由来转物得三昧，政尔成风聊一吷。
涵濡少海益重润，运动紫枢高柄揭。
迩来边琐向平宁，西土民艰随殄灭。
撞搪噭呼间未免，寸地尺天吾忍免。
公身固已佩安危，公寿应当等溟渤。
花明柳暗沙堤外，着眼昌昌见春物。
想当凤沼引夔龙，内乐宫壸俨成列。
天皇酌醴赐加劳，词人第颂歌明哲。
会令宇宙还帖泰，要与鸿蒙论融结。
此时桃李竞新枝，草木恩光相焕发。
小儒囿身坱圠内，独驾封轺来百粤。
惟当岁献南山诗，长与天朝夸突兀。

春来凡草木，开处总成花。
东皇本无心，世人徒尔夸。
我爱花中王，矫矫出群姿。
非不爱桃李，桃李多繁枝。
寄语折花人，半开花正好。
折到离披时，翻成被花恼。
花不在色香，全在精神处。
不惯识花人，未肯轻分付。
一夜无风雨，花枝报平安。
折花须惜枝，容易莫伤残。
兰薰可以佩，幽人撷其芳。
红紫时所竞，安得细推详。
白面谁家郎，逢花便攀折。
言会折花枝，折花人更别。
曲糵有工夫，气味独醇厚。
欲酿胸中春，岂可樽无酒。
座上尝春风，客来同把盏。
妙处我独知，醺然面生暖。
浅深存斟酌，杯行不须满。
既满须持之，不持惧招损。
香液喷瓮面，红光浮满卮。
此为最佳处，亦是极难时。
杯深不可把，俯身为渠撋。
淋浪莫沾衣，操纵得其权。
有客太诗狂，斗酒约相就。
那识半醺时，春风满怀袖。
我有酒一壶，酝酿颇得宜。
饮之痊沈疴，赠子聊以持。

先师紫阳翁，雅爱穷幽微。
前贤有遗迹，所至皆发挥。
千古庐山高，白鹿遇亦希。
何人实经始，閟藏启天机。
临流勘书台，隠然钓鱼矶。
圣朝始加贲，泉石生光辉。
榛莽百年中，潜长虎豹威。
衣冠固不论，樵牧亦寥稀。
今昔有显晦，山川无是非。
先生适剖竹，按图重歔欷。
斩荆得遗址，涧绕山合围。
买田敞堂塾，岂将终遁肥。
学子共栖集，相与咏而归。
继圣讲绝学，咳唾落珠玑。
此理忽森著，鱼鸢真跃飞。
小子恨晚遇，讲席吊及依。
升堂拜遗像，泫然涕沾衣。
幸今主盟人，高识可与几。
光风霁月意，端欲贤圣希。
时来一讲订，诸生佩弦韦。
超然此会意，规范喜无违。
徘徊不忍去，暮宿留山扉。
因极昔游处，恍如身泗沂。
矧复洞中友，进步方騑騑。
永矢忘世味，来食此山薇。

圣人当耳顺，吾年已逾再。
日觊有新功，迩来如稍怠。
嗟尔性虽驽，敢不鞭其退。
须教十二时，此心无不在。
书此当盘铭，终身以服佩。

空山寻桂树，折香思故人。
故人隔秋水，一望一回颦。
南山北山路，载花如行云。
阑干望双桨，秾枝储待君。
西泠荫歌舞，夜夜明月嗔。
弃捐頳玉佩，香尽作秋尘。
楚调秋更苦，寂寥无复闻。
来吟绿丛下，凉风吹练裙。

绿蓑鞋紧青行缠，束薪蕴火开山田。
云间仰听仙佩响，蓬鬓拂掠烧畬烟。

煌煌我宋开鳌极，坐揽舆图朝列辟。
玉帛争先万国趋，吴越归心天下一。
圣神论报天与同，富贵不独昌其躬。
建隆以来二百载，是家与国方延洪。
三光五岳谁言裂，秀气依然贯吴越。
荀家苗裔何多龙，萧氏衣冠知几叶。
贤王忠孝横古今，文采到公仍映人。
一段清冰出秋壑，笑言满腹多精神。
胸中色丝经纬密，华衮政须烦黼黻。
会看玄发映貂蝉，岂久银章佩朱绂。
转头玉树森琳琅，渥洼之种俱颙昂。
斑斑久矣伏艺苑，秋风忽起催腾骧。
黄金铸印大如斗，世世累累还系肘。
笑摩铜狄向他年，颇记淮山风月否。

山形鸾羽族，仙子驭翱翔。
琪树烟霞冷，蓬壶日月长。
来仪当日瑞，览德应时祥。
何处得环佩，乘游入岳阳。

生平不肯负所学，高洁清风自凛如。
逆孺殿岩辞特荐，昵交戚畹绝私书。
不矜虏馆穿正鹄，甘向蛮溪佩左鱼。
沅芷澧兰香满路，万人恸哭护灵舆。

给事初为畿县令，姓名直彻阜陵前。
后来佩尽名藩印，死去家无数顷田。
留与道涂歌长者，未调鼎铉合长年。
龚黄只取优称去，更有云台论百篇。

十年作计须种木，一日不可使无竹。
道人于此得三昧，绿雾中间著苍玉。
拂云谁为名其居，我亦心同云卷舒。
相期直觅飞霞佩，不用重拈种树书。

雾阁云窗天外安，悬知幽趣胜人间。
帘栊夜月浮银海，桃李春风醉玉山。
自笑红尘无暇日，浪凭清梦觅商颜。
何如飞佩随君后，细看匡庐紫翠鬟。

乱飘窗户重重积，巧入帘栊细细飞。
想见钧天张乐处，琼琚玉佩列千妃。

驿道芬菲春气柔，征蹄去去不容留。
俯辞南国抠衣佩，直向端门拜冕旒。
璧沼从知新训导，石渠旋复细刊雠。
泽民致主渊源学，那或浮沉逐辈流。

国家翰墨场，用是得多士。
公卿才大夫，大抵每借此。
其如老伏波，非但一第尔。
众俊路方辟，天地亦清美。
洋洋乃大对，闻者为兴起。
冠冕鸣佩玉，锋镝櫜弓矢。
成康庶几及，武宣不必拟。
目今有舆言，万古有载史。
我来见君行，荣名可以喜。
阔步随春风，东华软红里。

西望子陵濑，东下是渔浦。
明明弦歌人，儒心正劳抚。
岂无读书林，松竹护庭宇。
蓬莱归路近，此去天尺五。
不妨兴寄深，霞佩整绅组。
雪满桐君山，桐仙照千古。

凉天有佳月，何须问盈亏。
彼美黄金花，亦自满东篱。
我归南山秋，从此当乐之。
开园整旧蹊，世事真若遗。
迤逦得闲趣，款曲知情怡。
鸥鹭或时下，可使机心疑。
向来宦江海，自缚曾谁鞿。
客来相劳苦，一觞聊共持。
休去便当已，宜佩渊明诗。

野云弹白云，声寄徽外微。
胎仙舞三叠，生飞上华池。
徽弄瞬息间，是岂筝阮资。
孤桐本贞高，缓节调勿催。
天心古乐见，画出弥明师。
志士不可听，俗士不可窥。
落佩倒冠者，因之得希夷。
灵仙福地南，春风百草齐。

麤官居隘巷，听雪补蒲团。
坐久吻悲鸣，俄而想天关。
其谁剑佩履，正尔于清班。
飘飘蓬莱仙，地位尤高寒。
表瑞祈丰登，盖为稼穑艰。
步趋夔龙后，心寄陶柳间。
尘凡如我侬，尚许窥一斑。
人和则气和，穹昊初匪悭。

行色西风入帝城，新凉吹稻雨开晴。
月明茅店五更梦，潮上溪船千里程。
老觉依依人去住，闲思一一我经行。
功名意气云霄路，冠剑锵然佩玉声。

日边护漕建台深，荣路长才入壮心。
正是规恢要多士，须知汲引有知音。
向来除夜尝同赋，此别何时复盍簪。
好上鸳行参剑佩，为言风雪老山林。

春阴漠漠晚来寒，欲写相思一字难。
古锦诗囊无我佩，暗尘弦索尚谁弹。
闲乘野逸神尤旺，静少牢愁梦亦安。
好爵浮名能有几，人间翻覆自悲欢。

何由芰制衣，岂必兰为佩。
一笠一蓑轻，田渔且相对。

东括神仙府，三岩福地通。
异人多接迹，相种况同风。
质有璠玙粹，姿全鼎鼐隆。
文章亲视草，丰度早乘骢。
紫橐潜藩贵，金题秘殿崇。
宽卑时自理，诚恪岁乃丰。
身在凝香处，人居和气中。
鶑声春蔼蔼，花影日融融。
剑佩沙堤近，讴歌建水同。
愿瞻崧岳表，长与转洪蒙。

角黍冰盘饾饤装，酒阑昌{蜀欠}泛瑶觞。
近臣夸赐金书扇，御侍争传佩带香。

烟梢修矗画檐低，春晓丛疏绿玉枝。
节立孤高虚静处，身持敬义直方时。
清风戛玉声摇佩，明月筛金影散墀。
寄语幽人勤爱护，莫教斵削俗髠知。

西京少年儿，生长豪贵族。
光浮两脸红，春留双鬓绿。
常骑大宛马，多佩于阗玉。
明珠博美姬，黄金酬丽曲。
朝从咸阳游，暮向长陵宿。
朱门人候归，夜夜然红烛。

武陵梦觉艳妆空，回首芳姿迥不同。
萼绿仙留苍玉佩，蘂珠人在碧霞宫。
素腮褪粉啼春雨，翠袖笼寒怯晓风。
惆怅涌金池上路，阑杆倚遍夕阳中。

国典斯为重，亲耕示不轻。
诏涓正月吉，躬率百僚行。
奉礼仪修献，司农器具呈。
储胥严武备，卤簿肃文明。
北阙班春早，东郊贺雨晴。
青坛晨气润，紫陌晓寒清。
玄武移天仗，钩陈出帝城。
停云依别殿，翔鸟避行营。
十二苍龙驾，三千白虎兵。
园花迎翠辇，田柳拂霓旌。
少皡陈圭瓒，先农荐特牲。
绀辕萦黛耜，苍佩映朱弦。
俯讲三推礼，祗勤万乘情。
艰难均土庶，次第及公卿。
海寓瞻秋稔，山川庆礼成。
岂惟知稼穑，况乃奉粢盛。
祈岁稽豳雅，因时昉舜耕。
顾严天下劝，非侈国人荣。
芸史观先烈，桑枢叹晚生。
何当蒇熙事，夷夏颂隆平。

江山无古今，阐发自我辈。
心期得地胜，有目皆一快。
负郭西缭川，众流翕以汇。
水光开三面，结屋此其最。
嚣尘划清漪，景象极爽垲。
泓澄湛寒碧，潭影尤可爱。
岩前列烟树，翠色联不解。
盘坳石下瞰，林立错奇怪。
雄观喜新获，旷境了无碍。
人谋孰使然，天作若有待。
学宫尔多士，游息于此在。
岂但濯尔缨，亦可湔尔佩。
翛然鱼在藻，行矣鲲化海。
维兹渊靓名，妙处默领会。
中庸至矣夫，智者乐在内。
水德本无虚，人心亦清洒。
即物以察己，致之不在大。
清源堪疏瀹，世虑涤昏昧。
曾子浴乎沂，不出一唯外。
淡乎贾傅心，或可分一派。

子先文章宗，秀种凌孔翠。
观风多儒郡，籍籍罕与辈。
客远纡劳思，交新惬清会。
说诗延秋色，造极超古对。
敏识入悮领，玄功谢雕绘。
颇云幼把笔，涛涌亦川汇。
中探阴符膸，意蹑海蟾背。
悄然忽坐愁，穷老少所遂。
雄都始旋轸，上国专结佩。
八纮张云罗，局士绳墨内。
名场沾童肤，奇质委蒿艾。
卿侯雅如赏，荣爵宁尔爱。
早拜王命归，声明耀群昧。
吾衰愧尸职，笺劾力自退。
奋身登金台，农野甘秉耒。

盛朝陵谷远，遗庙林麓长。
美哉汉二君，百世常流光。
功高拯涂炭，德盛敦农桑。
兴礼表儒化，授经恢士方。
尽令秦网坏，汔复周道康。
下国崇明祀，令人荐嘉尝。
豆笾列臣佐，冠佩参侯王。
苍发商山中，素编谷城傍。
曾云绛灌辈，敢厕萧曹行。
奇才洛阳子，抱策意激扬。
兰芷吊沉汨，风沙叹游湘。
遇合从古难，赋骚空自伤。
逮平袭衰绪，终献委绝纲。
罔念开承初，巍巍炎祚昌。
阶庭上藓迹，祝史陈椒浆。
跪起敢不敬，咏歌独无忘。

天德不可名，煦濡在三春。
母恩不可报，爱慕极终身。
粲粲白华士，筑堂奉其亲。
堂前种丛兰，堂后植修筠。
列卿禁武近，出牧藩条新。
起居佩慈训，平谳宣皇仁。
属怀音书遥，曷慰色笑频。
驰神越海峤，竦睇彻昏晨。
鼎锺曾足多，滫瀡良未珍。
请将蓼莪义，一为君子陈。

弓转寒溪月一湾，下临虎豹踞斓斑。
林烟开处飞层阁，云市穷头护远山。
衿佩光阴弦诵里，舟梁人物画图间。
红尘堆案那能到，只有渔舟自往还。

卜宅从先垄，驾言练日良。
飞盖骛玄驷，古柳被龙{巾荒}。
按辔且徐驱，听歌薤露章。
忆昔朱峰仙，浩劫思陶唐。
貂蝉换羽衣，翩然来帝旁。
西车极岷峩，南佩窥潇湘。
高牙开桂林，瑞节照襄阳。
多少经纶业，春风散八荒。
归来不言功，低簪鸳鹭行。
一朝侍甘泉，天渥方对敭。
堂堂山立姿，九尺鬓眉苍。
胡为勇不留，瑶宫去路长。
夫人有令德，威凤趣归凰。
轮摩同入道，未忍遽相忘。
春天渺无际，春花堪断肠。
祇今枫林岗，双玉一时藏。
西南多甘棠，日莫人凄凉。
风月三千篇，烂烂光生香。
佳郎与快婿，门户未渠央。
三者无一憾，呜呼公不亡。

去年曾说冬葅绿，今年蓼甲春盘簇，彩花金胜相辉属。
五色班衣佩苍玉，先奉庭帏千岁祝。

忆昔丙辰还亲旁，恰恰先春社三日。
社日侍亲行交源，紫蕨儿拳森玉立。
是日天明风气柔，入自交源茗源出。
迤逦又复至前山，涉涧还家日将没。
慈亲意在营一丘，卷卷欲于近舍求。
当时议论悉未定，那知今作汪潭游。
汪潭去家正五里，百里来龙于此止。
龙止水亦止，清潭窈无底。
宝剑秋空横，秀峰春笋峙。
最爱丫角羊，艮木之印乡。
长生亥水来朝丙，千古长溪流不尽。
雍容冠佩紫薇垣，寿星更出丙丁间。
神游既安后昆福，赋此铭章皆实录。

归来南橐旧萧萧，但有新诗照佩瑶。
岘首溪山归点染，湘天风月困吟嘲。
轻裘诗帅风流在，岳牧词臣意气饶。
见说玉堂须翰手，公当归侍紫宸朝。

凫短何曾计鹤长，从他踽踽复凉凉。
马归塞上元非失，弓在人间岂是亡。
旋别薰莸充子佩，賸栽红白课蜂房。
到家趁得梅花在，分遣飞来数点香。

裳织新云锦，交寻旧布衣。
荆蛮九鼎重，岭海一官微。
心事渊明是，天时伯玉非。
谈高方谔谔，调古独巍巍。
亦有兰为佩，能无简绝韦。
灌缨东磵水，访旧北山薇。
老我家何在，颠风鹢退飞。
袜头常反著，车辙每殊归。
但觉乌仍好，端知骥可睎。
草中同臭少，爨下赏音稀。
煮字徒相饷，忘言合见讥。
牛腰繁卷轴，蚌腹欠珠玑。
重借言如史，轻因鼠发机。
毳云甘寂寞，华衮借光辉。
鸡肋初无取，云斤不足挥。
楼宽长挂榻，月好许敲扉。
踵息宁乖众，心声愿听希。
李虽嘲杜瘦，孟不与韩违。
末路宜多助，孤军伫解围。
载驱惭款段，忍负镂金鞿。

印佩三周法，莲栽十丈花。
源寻南岳正，路革化城差。
静与月分座，闲如云住家。
不知百世后，谁索紫金车。

谿痕寒不肥，岸容晚益退。
其谁怜婆娑，明霞剪零碎。
烂烂饱泠露，酣酣俯清濑。
宛然古铜碧，嫣然靘妆对。
又若翠袖薄，瘦立烟渚外。
西风仅如许，晚节尚可待。
遂拜拒霜号，不受断肠浼。
亦岂无老成，试请推行辈。
桂腾小山馥，菊耀东篱采。
裳衬芰荷衣，服称陆离佩。
芳芷雅相乡，宿莽安敢背。
花城隔仙凡，俗说信茫昧。
独有离骚经，名氏得先载。

雨细池塘静，风斜院落深。
蝶飞随乱絮，莺啭入浓阴。
翠带堪纫佩，金丝可度针。
愿依菩萨手，不上美人簪。

季子揣摩佩六印，主父宦游食五鼎。
奈何君抱纵横才，四方漂泊无人省。
我客在陈君逆旅，秋霖淫滞宵灯永。
解裘命酒邀与谈，萧萧衢路骅骝骋。
是时泣血略相吊，我走汝南君入郢。
今者索然来上都，阴怀一刺谋谒请。
深闳高盖竞豪权，大浪长风独萍梗。
龙待云雷无一勺，虎思林麓困穷阱。
壮心日觉春冰消，素发年来晓霜冷。
季子主父昔亦尔，子参今胡怀怲怲。
一为齐国无立锥，一为洛阳无二顷。
我有弊庐濉之阳，子参良田枕清颍。
况是伊人高枕时，明朝归鞅同君整。

少年心骨壮，功名期力殉。
文邀马卿评，劔谒猿公问。
御良骥足逸，胡为车三偾。
浮沈道所尚，穷达天之分。
迹从逍遥游，心与洪蒙论。
姑佩湛卢归，休复较铦钝。

踈慵余本性，放旷涵天真。
自疑姑射来，藐然太古淳。
思与老彭游，坐阅冥灵春。
世家守儒业，此志成越秦。
蹭蹬湛世伪，遂与英俊群。
阔步处清禁，迎班趋紫宸。
高议预时事，客气矜要津。
薪火不停焰，风波浩亡垠。
释筈前无的，将车后多尘。
履地弗敢蹐，仰屋徒含颦。
兼济悼迟暮，独善惭隐沦。
沥恳得嘉命，闲曹容病身。
性以浄为体，慵乃德之纯。
融师善知识，中散诚仁邻。
首慵废冠弁，腰慵捐佩绅。
手慵如槁枝，足慵若奇轮。
耳目遗声色，鼻舌忘馨辛。
内乐极委顺，中扃收精神。
大观齐诸物，万化同一均。
祸兮福所倚，名与身孰亲。
何须人林壑，自是逍遥人。

高山扶层巅，下与地盘结。
气贯不变移，泽枯乃朽裂。
有如善人交，生死两固节。
语默无异方，黯沮在为别。
世风随日俭，俗态逐势热。
负予好古心，嘘叹星斗灭。
近得邻几生，胸怀贮霜雪。
饥渴入诗书，趣向着羁绁。
又与斯人离，先日心破折。
古也当贻言，在子可扪舌。
奈何区区诚，敢以御者说。
器成必刓琢，德润资澡刷。
安文谩徽墨，古训乃佩玦。
帝门急豪英，济物无自孑。

维神祚炎历，发蕴复含灵。
嶷尔为人瑞，居然出相庭。
舜门登夙望，韦氏继先经。
积学方开隩，当官已发硎。
纯诚贯白日，阔步上青冥。
才力回元气，胸怀纳四溟。
八荒归富寿，万象染丹青。
恳牍辞魁柄，开藩密帝扃。
碧旌油重润，苍佩玉明荧。
舆望知难转，王心几不宁。
西羌动妖孽，秦塞困膻腥。
羽奏飞关路，兜烽照浊泾。
裴公辞激烈，袁相涕飘零。
天为移文象，人思奉典型。
欢谣塞归路，召节下宸廷。
胜算剧破竹，威声如走霆。
折冲千里定，指画众心醒。
大议虚怀纳，訏谟前席听。
玉关收旧地，庙鼎续新铭。
复耸岩岩石，增辉两两星。
川源流盛美，岳镇敌长龄。
有客惭才薄，区区咏德馨。

猛收宵雨发秋光，甲子朝来甚不伤。
天意欲教成九谷，人心兼遂乐重阳。
山开霁碧迎轩秀，菊染新黄助酒香。
气与民和自无沴，岂须从俗佩萸囊。

莸劣薰优只自强，寄林亦足称孤芳。
故应纫佩成春服，不为无人閟国香。
移傍瘦筠同雨露，怕随行苇践牛羊。
客非九畹同心事，莫反离骚吊碧湘。

绿趁桄榔剪，黄如柘茧抽。
海绡云湛染，鲁缟玉温柔。
待月投清夜，炊菰梦冷秋。
直然无可报，杂佩不中酬。

花开更好亭前枝，亭曰更好花更奇。
我犹未到春已到，春不到此将焉归。
千山万山俨环抱，一树两树藏嵚{山/欹}。
晓妆弗受朱粉污，老去自著莓苔衣。
澹交霜髯与苍玉，雅宜茅舍横疏篱。
云英风味有余裕，石鲸鳞甲饶华滋。
恍然罗浮月中见，髿髿绀发森冰肌。
又如大窖冻不死，凛凛素节无瑕疵。
纷纷红紫不解事，与春角逐何迟迟。
待文作兴不足道，凡民碌碌终奚为。
孤芳拔俗千万丈，未暇相与论襟期。
贞姿皓态美无度，幽意独许鲜风知。
悠然凭高一披拂，僧窗处处开晴霏。
窗间跏趺拥风叶，照几碧眸岩电驰。
渊渊方寸湛古井，一沤不动清涟漪。
天香閟此无尽藏，潜于鼻观通几微。
水流山空但自笑，理与神遇端如斯。
乡来孤山水清浅，龟肤鹤膝相参差。
青铜盘屈破香雪，紫铁矫揉骈明玑。
膏肓泉石政为此，冠冕草木今其谁。
天公亦复加靳惜，阔著湖水无边涯。
八篇只遣处士赋，一点不放红尘飞。
是中泉石固深秀，惜欠晴湖山四围。
客如我辈亦不恶，拟赓疏影横斜诗。
后车合改效颦辙，亦若佩弦仍佩韦。

北磵寻新筑，东篱管旧香。
雨交前九月，晴到后重阳。
蚁慕无羊肉，鸿谋缺稻粮。
餐英聊自笑，辟谷竟何伤。
心远喧常寂，山深拙可藏。
息阴惭恶木，同调友孤芳。
藂𦰏缘苔砌，闲花蔓藓墙。
寒枝繁鸟雀，落照下牛羊。
绿欠荷檠雨，青知橘未霜。
岁华惊过鸟，秋思老吟螀。
老子便幽事，深云僦睡乡。
指呼闲部曲，啸咏懒封疆。
率尔鸣天籁，泠然似野航。
汲溪酬款乃，濯足咏沧浪。
蚁为谁开国，蜂如我敬王。
俗休嘲赋杼，骚谩吊沉湘。
兰茝新纫佩，芙蓉嫩制裳。
不知元亮醉，何似接舆狂。
更复求三益，何须馈五浆。
龙山在何许，云水渺相望。

闲适与康宁，山林只一人。
风流两晋旧，翰墨四朝新。
五袴歌宣化，三盘载縯纶。
垂杨闲意绪，华顶老精神。
广乐千龄会，溟波几度尘。
壶中留白日，庭下拥朱轮。
荷嫩衣重制，兰馨佩更纫。
玉颓千日酿，俗蜕百年身。
赋里寻词客，桥边问应真。
灵光犹在鲁，商岭谩逃秦。
入社宜归洛，休耕不起莘。
骑箕渺何许，长啸玉楼春。

榜下尽横飞，龙头尚立螭。
穹崇方善下，谨厚孰逾卑。
制作虽师古，经纶盍制宜。
迥超千丈俗，密契九重知。
北海客常满，西湖雨亦奇。
文传仁者寿，用适圣之时。
数道甘棠咏，丛霄湛露诗。
未移骐骥步，已在凤凰池。
紫橐荷芬馥，巍冠佩陆离。
橐中云锦段，拈出解人颐。

拙须务速巧须迟，尽巧依稀与拙宜。
除却艺兰纫楚佩，反骚只有落英诗。

嘉兴陆长官，遗我尺素书。
报云钧天诏九地，夺我好友张雪湖。
雪湖翩翩上天去，下视尘滓知何如。
因依未去时，泠然山泽癯。
万象困搜搅，撚断苍髯须。
十年不调闭户居，铁石不受烟火腴。
辟俗如辟豕负涂，后来稍稍低簪裾，百步掩鼻犹反趋。
官高金多娇妻奴，蠛蠓乱眼才斯须。
填门只有长者车，北海尊酒无时无。
明朝一饭欠宿储，印泥指爪嗟鸿鹄。
精明定化为兰菊，纫称骚人陆离佩，英泛绿尊浇魁雷。
骚人之腹秋蝉清，吐芳腾馥日日新。
纷纷郁郁仍轮囷，散为天地无边春。

五马尊前客，长沙太傅双。
疆侵过秦论，骚反度湘江。
晞露纫春佩，留蟾款曙窗。
束书还小隠，静胜扫纷厖。

玉壶饮湖渌，决眦连云根。
霜蟾驾飞辙，万顷秋不痕。
怀哉壶中仙，弗鉴行潦浑。
一衿洞冰澌，三舍祛尘昏。
玉碗勺冷瀣，琼佩经芳荪。
賸撷书传香，鲜腾水花芬。
爱闲受远次，负郭成荒村。
广文饭不足，北海酒满樽。
弗春长熙熙，弗约常存存。
气馁贵益贱，道在卑逾尊。
安知忘情地，岂在炙手门。
只与白鸥说，莫与俗子论。

经术修明可保邦，凛然冠佩陈堂堂。
竞传溪上诸贤聚，渐得门前一水香。
疏剪新篁看抱节，诛锄恶草戒侵墙。
美轮美奂从人颂，潜德虽幽愈耿光。

梏足晶荧佩陆离，无人从事一丸泥。
谋疏与国迷同体，恨逐东流竟噬脐。
俗好永怀兄弟逊，金多盍愧斗牛齐。
潮来只打君山脚，渺渺江空宇宙低。

风雅传衣到小坡，笔头分外得春多。
佩寒帐冷空遗恨，澹写孤芳续九歌。

东华肥马尘，隽游浩如海。
择交如观澜，涤濯百谷濑。
一瞬判清浑，三舍避狷怪。
膝耻望尘金，簪愧侧冠玳。
四三成朋曹，千百繁行辈。
爬搔甚翎羽，嘲{口哲}赴笼械。
弗与众接畛，亦复远分界。
知音丈人后，有玉无善价。
哦诗山月倾，奏赋金马待。
青钱不俟选，白眼又焉浼。
采笔虽暗投，雪曲获佳配。
朋来得分赏，客去但独对。
鲜明云锦囊，名氏擅先载。
坛想陶谢登，盟忆曹刘会。
所交贵同德，所赠胜杂佩。
一夔未鸣韶，族庖已芒背。
悲凉吊楚骚，慨慷唁齐薤。
宁方不为卿，至圆在其内。
圆方为时中，俱付形骸外。
三千风月篇，纷纷课谁最。

月是寻常月，云胡迥鲜洁。
老火日就灺，尽扫群阴屑。
三万顷天秋作底，连天灏气清如水。
金波炫转光流澌，团团曷若初学眉。
玉虹跨水腰百围，翩然飞佩湖云低。
尺棰缓把单于笞，且复鞭虹随月飞。
月中先枝少年日，老蟾老兔曾相识。
镜里功名两鬓青，却碾冰轮洞八纮。

囊粟排金破黑甜，晓来乾鹊响晴檐。
西游佳气作秋爽，东聚列星应夜占。
双玉佩声随步武，老人躔度动沈潜。
岂惟萧寺生晶色，白叟黄童亦快瞻。

七卷六万言，十指一滴血。
尽是一乘法，无同亦无别。
看佗禅讲相讥剑佩，大似羊鹿强分途辙。
尽教他火宅前各自东西，更休说化城中普请超越。
汝但逐字冩过，逐字点发，一点着一点，一丿著一丿。
应以比丘身得度者，即现比丘身而为说。

芰荷为屋，芙蓉为裳。
芳茝纫佩，落英贮粻。
熏以石林，书传之香。
瀹以太华，玉井之凉。
濯人间烟火气，毋干吾丘壑姿。
洎夫锦心之与绣肠，发卍庵之韬略，示我武之维扬。
适妙喜国拓吾故疆。
安在乎广莫之野，而无何有之乡。

安车驾夷路，佩玉造明庭。
天定归郎位，云开出使星。
心尝思绿野，梦不恋青冥。
千古行藏际，丰碑定有铭。

结根嵓谷谢群芳，多谢光风为发扬。
骚客毋烦赋纫佩，省郎行矣趣含香。

间维有常度，曜灵无停辀。
翩翩叶辞柯，过眼绿已稠。
弱干不盈尺，忽已高岑楼。
念昔过庭日，朋来悉良俦。
我年未成童，子少无与侔。
我质本驽骀，蹇步畏阻修。
子如渥洼驹，猛气已食牛。
当时二老人，笑语懽且酬。
门户各有托，宁计才与不。
登门如昨日，星纪迹再周。
二老安在哉，体魄归山丘。
隔屋闻读书，玉树锵琳球。
呼灯使来前，秀气炯双眸。
问之垂九龄，属对解冥搜。
感此伤我心，泪下不可收。
来者日已长，逝者挽不留。
其间我与子，能阅几春秋。
宁复青衿佩，与子从亲游。
幸子齿犹壮，有母方白头。
刷翮凌青霄，足胜负米由。
而我风树悲，耿耿何时休。
四十已无闻，过是夫何求。
矧复病日侵，见面良可羞。
竹实不疗饥，芰制非寒裘。
躬耕苦勤劳，代耕多悔尤。
学仙竟谁成，百年等浮沤。
俛仰天地间，身世真悠悠。
时雨涨绿池，好风交平畴。
嘤嘤出谷鸟，泛泛川上鸥。
遇景适会心，旷望聊夷犹。

峩峩三茅峰，秀出云雨上。
疑有避世士，卜筑便幽旷。
菊英当朝餐，兰佩拂千障。
我行未之见，徘徊几惆怅。
子居山之西，昔闻今见之。
厌和下里曲，浩歌商山芝。
山林久寂寥，迟子相发挥。
间关整车轴，万里端自兹。
特苗天所扤，念此令人悲。
毋为舍灵龟，旁观时朵颐。

达官须亲民，未竟法应再。
昔君治姑孰，报政甫初载。
桃李春正华，风木养不待。
至今田里间，往往诵遗爱。
荐章交公车，夷涂了无碍。
自诡更治民，得邑仍勇退。
坐看积薪上，笑谢及瓜代。
赤县官山阴，铜章喜重佩。
平湖带城郭，崇山镇溟海。
道中勤顾接，何者非胜槩。
鹅池湛清涟，兰亭霏翠霭。
溪流西走剡，夜雪曾访戴。
此地君故家，旧游详往载。
公余信足乐，俗敝良可慨。
盗贩人鬭狠，淫祀家禳禬。
缓纵固不可，激之或生害。
厥田惟中中，厥赋上上倍。
豪家窘输送，勺合无容贷。
贫家惯逋负，符移费追逮。
行之苟失中，上下交怨怼。
台府相鼎立，征求常意外。
稽违速谴呵，抑绝虞冒昧。
犴狱当尽心，夜寄或百辈。
去来不敢诘，犹豫即招悔。
哗徒陷平民，更欲脱有罪。
朝方得其情，莫祈当路改。
过客纷如织，刺口说行在。
丐求小不惬，百计工组缋。
我知夫子心，此去专劳来。
岂其慑声势，左盼而右睐。
然须处心平，更须临事耐。
勿恃事理直，抗论多慷慨。
勿谓气类同，不虞趋向背。
先入勿偏听，未信勿忠诲。
小迟岁月间，足致治平最。
庶策三载勋，亟应千龄会。

华阳洞口玉糁羊，世人传得神人方。
雪团入口桂椒香，能令老者寿而康。
瑶池玉佩正丁当，箬包聊荐九霞觞。
世言神仙不鲜食，初平山中果何物。
桃源更有避秦人，割鸡为黍迎来宾。

前驱十里旌旗红，后骑蹀躞如游龙。
绮窗阿阁最深处，归来燕坐围香风。
不如理掾吴夫子，岸帻高吟酒一中。
嵩少山头渭水边，耕云钓月老林泉。
巢由不生沮溺死，鱼虾麋鹿俱忘年。
不如理掾吴夫子，安闲寄傲庭西偏。
富贵诚可乐，幽栖端足尚。
牵黄复出上蔡门，李斯悔杀为秦相。
介推有母须求禄，不应决意归绵上。
吴夫子，听我歌。
当朝剑佩冠峩峩，趋营未免伤天和。
古来隠者亦已多，洁身乱伦如彼何。
君今非仕亦非隠，京尘不染白玉珂。
青衫从事今十载，万事忘怀真实在。
但令堂上笑平反，岂计庭前罗翠黛。
是中不减山中乐，底用青鞋游物外。
吴夫子，吾所敬。
兼隠名斋足相称，谁其尸之勾漏令。

百里儿童沸诵声，湖山堂上集群英。
德星欲应今宵瑞，霖雨先开昨夜晴。
正是壶中银漏永，不妨坐上玉山倾。
明年此会君知否，冠佩蝉联拱圣明。

南山有孤松，屹立几寻丈。
雪根雨露滋，藤萝巧相傍。
高柯撑青空，落落不可上。
辽东白鹤归，城郭固无恙。
饥乌拾余粒，巢燕倚飞幌。
芝田杳何许，鼓翮超蓬阆。
尚书千载人，余子岂辈行。
方时鄙俗学，制行多矫亢。
我独道其常，曰彼非至当。
世事有翻覆，阴阳日消长。
谁其倡攻伪，欲使尽一网。
我独持其平，要辨直与枉。
前瞻岂尚同，后顾亦非党。
介然两不合，兰佩拂千嶂。
惟皇思建极，正直首延访。
几趋銮禁直，屡侍金华讲。
三黜柳士师，一念齐得丧。
岁晚复来归，旧德世所仰。
文昌岂不贵，台星连两掌。
贞元朝士少，正始遗风荡。
淹留感时事，去去得初尚。
湖光浮盏斚，岩花开步障。
意行无物累，静寄绝尘想。
寥寥香山翁，胜处略相仿。
虽临大化尽，不改葵藿向。
遗奏手自书，治忽犹指掌。
内欲八柄专，外欲四聪广。
国本欲先定，以系四海望。
国势欲自强，不受夷虏诳。
于今一开卷，星斗照穹壤。
奄奄气将微，耿耿神愈王。
更为一夕留，泰然须昧爽。
庶几华封祝，不使臣子旷。
从容有如此，此岂智力强。
平生刚大气，胸次妙冲养。
我生不及门，知敬如达巷。
九京不可作，千古恨悢悢。

华亭百尺跨嶙峋，照眼风光自吐吞。
闲数炊烟分聚落，坐收奇观入壶尊。
冈峦绕户云生袂，铙柝无声月在轩。
更有何人佩黄犊，耕锄已遍落霞村。

美人在空谷，抱志苦贞洁。
不学桃李颜，甘在枯朽列。
素衣飘白云，玉佩缀明月。
肌肤炯凝脂，容色眩春雪。
临风一笑粲，皓齿何莹澈。
破镜忽上天，寒影浸瑶阙。
少时看玉立，相视已华发。
人陈花自新，花巧人更拙。
勿言花不耐，人竟被花阅。
付之一尊酒，调以三寸舌。

识面者无数，论交要有缘。
未闻苍玉佩，先枉碧云篇。
采凤腾诗笔，持螯泛酒船。
山阴或乘兴，何待菊花天。

忘家甘旅食，忧国属愁颜。
有客佩金印，何人守玉关。
风霜晚秋后，天地夕阳间。
痛洒伤时泪，别公归故山。

斩蛟移鳄后，近水有惊鳞。
阃外尚多事，幕中无一人。
佩韦防狷急，强饭养精神。
罗致贤能士，仍须藻鉴真。

君不见君家涪翁居戎州，只为山月来登楼。
又不见君家绣衣老使君，传家文物如卿云。
两仙仙去今百载，云冠霞佩俨如在。
数行妙墨留壁间，九顶三峩屹相对。
竹坡先生驻归步，来拜翁祠还少伫。
水光山色为改容，收拾奇观入新著。
世间好景苦留人，无奈催归作霖雨。
山谷先生心好客，为爱横空雪山白。
殷勤载酒清音亭，一抹云间真绝色。
鸿飞天际去冥冥，风入松间听琴瑟。
浮云聚散两茫茫，大川东注何终极。
兹游应不减风雩，清和正值春三月。

佩服诗书训，周旋礼义中。
春风三月永，淑气四时融。
当户能安节，传家务教忠。
真成滂也母，百世仰高风。

顷年应聘漫谈经，喜向寒窗访聚萤。
抚字昨惭书下下，佩衿今羡领青青。
傥来富贵皆尘土，无尽诗书自日星。
珍重圣贤垂轨范，不尤臧氏不尤邢。

忆昔在童初，身轻俗累无。
云霞明道服，日月缀仙都。
屑玉三危露，泥金一丈符。
遨游即阊阖，佩带或昆吾。
学语窥真诰，谈玄校易图。
竹间时搏拊，松下亦樗蒲。
谪堕归岩壑，庸凡近仆奴。
极知方匿景，何敢遽抟扶。
请命书盈纸，祈真泪迸珠。
但能觇帝座，不恨守天厨。
谴巨知难逭，心安敢自诬。
相随有芒屦，还欲化双凫。

在家莫羡出家僧，扰扰营营竟未曾。
相国舟中龙夺剑，山人琴畔鬼吹灯。
从来不肯寻真诀，更自无心学大乘。
汉室诸公鸣玉佩，也须还我一枝藤。

诞敷文德洽寰区，赳赳明明运庙谟。
自是不争应善胜，何须更佩辟兵符。

辟邪不用符为佩，续命何须彩结丝。
逮下徽音继樛木，穰穰福履已来绥。

忆昔弱冠游芹宫，颍川先生振文风。
跹跹媚学比如栉，抠衣执经函丈中。
何人才识最奇伟，惟公表里珪璋粹。
学精姬公经国书，赋飘司马凌云气。
词场价涌荐争魁，赐也何如敢望回。
一别星霜逾十阅，侧耳誉声轰如雷。
翩翩荐鹗翔西浙，一飞直上黄金阙。
排云披腹呈琅玕，蟾窟仙枝径攀折。
枳棘难淹鸾凤栖，金科得隽易如携。
趋归立拜廷评命，青琐黄扉指日跻。
屈指曩年同砚席，五人已作龙门客。
乡书黉舍多有之，碌碌未能著奇节。
着鞭无若祖生先，策足要津仪班联。
自笑尘踪犹隠雾，拭目亨衢问天渊。
绨袍恋恋故人意，堕履遗簪未捐弃。
不求而荐佩私恩，高谊如公今有几。
虽然前事已参差，荷借邹生律再吹。
苦无好语为公谢，抖擞枯肠成此诗。

苔封九锁碧琅玕，中有仙宫玉佩寒。
阊阖忽闻呼案吏，来乘灏气跨青鸾。

君游丹陛已三迁，我泛沧浪亦二年。
剑佩晓趋双凤阙，烟波夜宿一渔船。
交亲尽在青云上，乡曲都抛白日边。
若报生涯应笑杀，结茆栽芋种畬田。

曾城上岧峣，楼观切星辰。
其下视九州，我行屡秋春。
道逢兮美人，遗我芳兰荪。
兰荪不可佩，饮水代朝餐。
仰看双飞燕，起势何翩翩。
颜渊称贤者，乐在箪瓢间。
美人舍我去，此去何时还。
怞怞思徒抽，恻恻声孰闻。

士有修身者，娟如女在房。
刈兰供作佩，采菊当为粮。
春树翻疑雨，秋花却耐霜。
从来舆涉意，晚棹转微茫。

杵臼孤无食，诗书卒致身。
佩琴重化蜀，衣锦却归鄞。
不废先君养，难忘旧日贫。
公卿如匹士，伯父更何人。

未定还家乐，仍思去国情。
猿枝楼阁影，龙府佩环声。
水漩欹斜碧，山摇突兀晴。
分明昨夜梦，百丈峡中行。

素𫖒归来痛倚庐，四时花鸟护幽居。
躬行已达参乎孝，佩服难忘孔子书。
绿荫千年知不改，清香奕世岂无余。
客来已自征前梦，未必中堂影像虚。

兰佩其如楚客悲，年年谁作感秋辞。
不应白骨苍苔后，更爱西风落叶时。

风木哀鸣想佩环，飞鸾何在古祠闲。
无端牢落悲秋客，刚把人间比梦间。

忆在延平郡，疑观夔府泉。
分为万家泽，来自九天边。
派别知何日，源深不计年。
千筒如比栉，叠节似联鞭。
劲健山难遏，纤微砭可穿。
驶于河并注，捷剧箭初传。
玉漏长点滴，鲛珠任碎圆。
雨时冲雁断，晴罢复鸡连。
融夜春冰泮，清甘晓露涓。
藤萝频助固，瓜瓞莫形绵。
溅地花长润，飞空日倍鲜。
用虽供甑爨，性本带云烟。
留暑疑无地，为霖绰有天。
沫飘飞絮擘，声动佩环联。
势类虹垂汉，人夸瀑挂川。
笛从王晋弄，笙是女娲编。
蛇青仍夭娇，虬白更蜿蜒。
解涤酆城气，攻参广教禅。
喧令卧转稳，静觉坐能圣。
松阁晨嚣寂，书窗夜听专。
流觞情倍适，瀹茗味尤便。
未饮襟先洁，将吟笔娄湔。
一丝抽沼面，十仞激崖颠。
旱日闻偏误，秋霄思易悬。
旧守谩多事，题诗绝少缘。
无功糜国廪，蔑效在民廛。
有客多才思，心清契涧湲。
长篇极模写，累日慰餐眠。
岂直供三复，仍将写七弦。
唱妍酬匪丽，缄寄兴悠然。

小阁本非宽，宇宙在其内。
心与太初邻，不假飞霞佩。

被褐磊落怀，白日凝光采。
初疑东君佩，掷地今犹在。
工倕巧得之，刻画探真宰。
饥蛟出潜渊，怒势吁可骇。
凭谁缚致斯，百勇不可解。
常恐毫发间，捷出风云会。
今我隠几看，咫尺临沧海。
平生冰雪心，至心无由改。
情亲金石交，佩重韦弦戒。
持身有不如，顾諟能无愧。

被褐磊落怀，白日凝光采。
初疑东君佩，掷地今犹在。
工倕巧得之，刻画探真宰。
饥蛟出潜渊，怒势吁可骇。
凭谁缚致斯，百勇不可解。
常恐毫发间，捷出风云会。
今我隠几看，咫尺临沧海。
平生冰雪心，至心无由改。
情亲金石交，佩重韦弦戒。
持身有不如，顾諟能无愧。

来自昆仑派，全胜庐岳山。
桩云何日息，注海几时还。
翠碧倚锋锷，青冥振佩环。
主人专一壑，那得鬓毛斑。

树杪风来玉佩轻，仙香飘作世间清。
一枝不许来城市，祇伴高人避世情。

水清沙浅见鱼鳍，雪净天空数雁飞。
白月无瑕呈佩玦，黄花有露缀珠玑。
西风劝我翻书叶，促织催人送戍衣。
最喜蚊雷中夜静，长檠容得一灯微。

树杪风来玉佩惊，仙香远胜市廛清。
细看一段孤高趣，恰似幽人避世情。

凌寒爱酒谪仙人，一笑能回万壑春。
难佩待归天上去，却看桃李媚红尘。

奉亲来此别湖山，九日先偷一日闲。
四面平铺苍玉佩，远峰偏结碧螺鬟。
一杯且奉慈颜喜，两载真成短鬓斑。
珍重南风如有意，片帆留滞故相攀。

青春初破未容深，趁得清明到武林。
官柳野花供醉瞩，版桥山石惬归心。
长才凛凛恢游刃，善政优优得理琴。
好去天朝鸣佩玉，海边童叟谩歌吟。

毓秀方壶应半千，先春二日秩初筵。
澄陂万顷难同量，野鹤高标不计年。
楚国洁清真有继，石君孝谨更光前。
久期卓令三公秩，尚借陈蕃别驾贤。
纷若尽随春卉媚，恬然独与雪筠坚。
鄙人辱眷尤钦佩，拜寿裁诗佐玉船。

湖南多爽处，羡子片帆还。
秋影清涵水，烟痕淡著山。
兰风香楚佩，竹泪冷湘斑。
见说诛茅地，江头只数间。

月淡星疏子夜清，独骑黄鹤下吹笙。
当时只许风听得，学与行云佩玉声。

大原发邹鲁，功德被九州。
迢迢数千年，伊洛乘其流。
去之又百载，武夷阐诸幽。
斯文代显晦，天意非人谋。
正脉远相续，何必并世游。
峩峩陵阳山，下镇西南陬。
师法自心得，如亲接前修。
一气妙亭毒，小大各有求。
惟此生息机，不隔春与秋。
皎皎冰雪姿，高疑揖浮丘。
太虚丽日月，纤翳无停留。
本根自深茂，况复加穷搜。
微言析脉理，要指会衿喉。
工夫自中积，应物乃其优。
汉庭高论著，周原出咨诹。
耿耿恻隠心，若将纳诸沟。
拳拳敬王义，敢有非嘉猷。
俯视不义贵，如比空云浮。
所虞素学负，岂愿清名收。
阊阖入云端，蜀天方阻修。
西上香炉峰，江流去悠悠。
问学久不明，风俗日以偷。
塞口谨勿言，令人但深忧。
世如大膏肓，终当待公瘳。
格天未易到，责己尤难周。
大学无已时，白首何当休。
陋质谢顽朽，居然费雕锼。
建德苦不勇，怀知若为酬。
四非去未能，用力信有由。
永当佩深训，无作明公羞。

林腰路转忽欣然，玉佩垂萝古殿边。
客里对花如旧友，夜深清坐玉壶天。

麻姑之山高接天，世言中有麻姑仙。
朱颜玉爪镇长在，不知阅世经几年。
问此仙今在何许，当初果是谁家女。
似因一念到人寰，已作人间夫妇缘。
初说道人亦仙客，帝遣人间司翰墨。
后来生得宁馨儿，意其得此仙为妻。
祗今源源产仙裔，芝兰玉树生庭砌。
翩翩已作鸾凤飞，看看又是麒麟瑞。
麻姑本是神仙妻，祗今又产神仙儿。
阿儿举酒为母寿，问母出世当何时。
母言不记年与代，但知景物依然在。
于时天宇重清霜，更经浃日生新阳。
祥烟蔼蔼瑞气拥，后张宝盖前旌{旌生=童}。
乐声隠隠钧天长，满空鸾鹤交飞翔。
月娥神女更导送，琼琚玉佩声丁当。
明星一点光满室，此是仙妃诞生日。
霜标雪操冰玉姿，生与梅花共时节。
定知不比百卉凡，结子和羹味应别。
君不见君家鼻祖唐兴初，日与房杜为朋徒。
阿母见之惊且呼，亟将馔殽供欢娱。
后来夹辅龙姿主，果作凌烟名宰辅。
至今孙子又复然，史君开府知其贤。
一朝罗致来幕下，鲜鲜绿水同红莲。
我闻吉星聚会民之福，它年事业于今卜。
萱堂戏彩雅意足，日月临长醉醽醁。
更将何物比遐龄，麻姑山色年年青。

涉江采芙蓉，露华不盈筐。
杂之兰为佩，申之蕙为纕。
持此孰与赠，美人天一方。
驷虬乘苍鹥，御风朝虚皇。
袖中治安书，琅琅奏明光。
探囊出刀圭，为民起膏肓。
临流不可渡，与世为津梁。
玉池浸鸡舌，薰作青史香。

玉佩琼裾萼绿华，铜瓶清浸广寒家。
客怀无着春风处，醉向梢头嚼尽花。

白玉堂前绝世容，水晶帘薄透重重。
非仙非鬼树明灭，似梦似真花淡浓。
袜照晴波添缥缈，佩摇寒月欠{王冬}珑。
一番青子成阴后，却笑痴儿认旧踪。

去年为君来，明廷峙鸾鹄。
今年为亲归，蚕市苦思蜀。
扶舆出修门，万里宛在目。
大江六月寒，风饱帆数幅。
金山如幽人，杜蘅缭荷屋。
采石如壮士，铁骑明鋈续。
五老烟光开，九华云气矗。
如王公大人，冠冕而佩玉。
大孤狷介甚，赤壁清旷足。
黄鹤侠者流，隽放不容束。
英雄古荆州，霜月耿乔木。
寂寞三闾亭，风露落秋菊。
阳台峰十二，森拱峡江曲。
高标耸赤松，绝槩凛孤竹。
或如汉汲黯，抗直敢掁触。
又如唐真卿，峻絜不受辱。
瞿唐滟滪堆，一柱轧坤轴。
溃城睢阳孤，钩党林宗独。
水石明边酌，蘋蓼佳处宿。
宽作几月程，迎面峨眉绿。
世道淡有味，人生平为福。
江山无愧容，草木有余馥。
试剑信雄拔，易简更清沃。
虎蛇方横道，有此廉平牧。
相如驷马贵，长孺一翁秃。
明河隔黄姑，碧落杳飞鹜。
独复即无妄，多识廼大畜。
岁晏以为期，仁亦在乎熟。
木末老芙蓉，阑干深苜蓿。
邮签莫厌娄，瑟僴尉淇奥。

隰荭照眼似舡窗，只欠沙头野鸭双。
花引穟垂丹作佩，叶扶节起翠为幢。
妇收滋味归羹鼎，儿挹馨香赴酒缸。
老我为渠牵午梦，白蘋风冷钓烟江。

青天一朵云起东，斗黑怒雨骧玉龙。
江头女子十七八，唤出八十老龙翁。
龙翁掷珠引龙舞，女子笑满双颊红。
天风吹动翡翠佩，骑龙直入蓬莱宫。

凤采生丹穴，萤光聚绛帏。
两登黄甲去，一佩皂囊归。
萱老悲方切，兰枯梦又非。
青山秋寂历，客泪不胜挥。

霜雰雰兮风乍力，草变衰兮蛩罢织。
思秋兰兮委萧艾，望椒丘兮聊止息。
怅佳人兮既远，纷吾美兮谁识。
忽有人兮好修，遗予佩兮春色。
茁琼芽兮九畹，带杜衡兮被石。
凛增冰兮峩峩，杳光风兮骤得。
卜兰居兮南坡，拂余龟兮食墨。

西极层云最上层，碧云峰着白云楞。
六龙顶佩斜阳下，恰似青纱一点灯。

闲佩仙瓢到柳汀，柳边一点酒旗星。
斜阳欲落无人惜，空有烟林作画屏。

岷峨之秀如云起，前有三苏后三李。
三苏专以节行闻，三李相承最工史。
两家百年成美谈，盛事胡不云东南。
春风楼前拥三山，秀出君家父子三。
玉佩琼琚词大放，宏博取科迹相望。
縯纶妙体王者言，下笔仍裁舍人样。
君于兄弟尤白眉，天质宽厚心平夷。
如舟万斛方整棹，驾扬稳听天风吹。
道山蓬莱陈几席，自当席草宫门北。
玉堂深处觉天低，金锁开时分夜直。
人生穷达惟两途，富贵外物如锱铢。
生朝相祝何所如，导引愿与栾城俱，名节要当参长苏。
凛然天地相终始，何独扁舟载五湖。

天宇昏凝幕，星潢冻漏津。
报丰推上瑞，散利浃无垠。
皓彩生和烛，深仁出化钧。
乘时驱疠气，几日困疲民。
满慰三农望，潜基万国春。
道山谁辨玉，佛界普成银。
缓舞疑翻佩，徐来类积薪。
盘高擎露蕊，隙细入驹尘。
易掩妖颜嫮，难藏厚地珍。
坠轻时断续，势猛忽纷纶。
肯使瑕瑜见，惟思沃瘠均。
歌妍皆似郢，璧碎不因秦。
辀冷侵驯鹿，符光逼琢麟。
充盈是谿壑，挺特有松筠。
近岭梅先发，濒江练更匀。
楼台竞环丽，蟾兔起精神。
病骨惊心怯，书帷忆旧亲。
风流资醉目，豪放任诗人。
陈阁方多暇，睢园喜命宾。
宜城须大引，佳味过吴醇。

我趋仕途三十春，矹矹求友难其人。
相逢探取百一二，变几不泯磨功名。
或言同途行异径，或始卓荦终因循。
或临利害失趋向，或走势利遗贱贫。
或面盱睢背忌刻，或口仁义心顽嚚。
或名公卿节屠隶，或实盗跖文孟荀。
澄川倏忽起波浪，平地咫尺生嶙峋。
薰莸兰芷逐萧艾，玷颣琼玖俄砆珉。
兹事自古慎所与，倾盖如旧白头新。
仲尼评友戒损益，故尝佩服书诸绅。
履中蹈道敢不勉，至愚所恃生逢辰。
朝廷基扃要扶助，天子尧舜圣且仁。
焦劳汲汲纳谠议，风宪思得御史真。
翰林钜公不识面，误以愚者名上陈。
至和改元秋九月，诏书晓落长淮滨。
孤贫自省预台选，无意顾藉家与身。
直期贤用不肖斥，忠邪路判如越秦。
频章累疏辨得失，上前往往婴龙鳞。
时吾贯之日联句，玉树欲使蒹葭亲。
为怜出处共本末，未始气味殊甘辛。
忠言鲠议不我间，开诚待我逾天伦。
螭头连登拜白简，豸角对拱朝紫宸。
雕盘隼击雪霜凛，豺狼奔北穷狐{夋兔}。
九重上报不惜死，岂复谗口防狺狺。
避嫌岁满体当去，柬南亟请辞天闉。
俞音分得郡印绶，毗陵地与桐庐邻。
颍清淮渌榜舟过，橘黄酒白鲈鱼珍。
儿童共游竞嗟赏，闾里故老相欢欣。
皇恩过家许上冢，我辈荣华事欲均。
得公长篇三四读，正似观海无涯津。
测量不可何以报，赠公岁久如松筠。

冉冉成轻别，迟迟想倦游。
去应宽蕙带，行亦佩吴钩。
访隐逢三径，寻真认十洲。
有人频倚望，何日人刀头。

孤峰诸寺耸云楼，寺脚周环枕碧流。
和靖久居勤赋咏，乐天临别叹勾留。
拏舟直度闲千骑，佩印重来仅十秋。
预约前春挂冠去，湖山阁好换休休。

县令于是袭汉唐，震雷为治制封疆。
得人固可恩千室，无状须忧病一方。
愚品昔蒙登仕籍，薄材今幸预朝纲。
但欣孤迹辞丘壑，岂有深谋赞庙堂。
万里山川来陇蜀，十分风物类江乡。
存心抚俗图归正，顾己临民敢不庄。
莲幕似君诚慷慨，兰言遗我极芬芳。
自嗟寸善无裨补，更辱长篇盛播扬。
投李莫嫌迟报赠，解琴终拟效更张。
若孤朋照宜身愧，冠弁峨峨佩玉苍。

陟降三公捧寿觞，群臣蕃汉下成行。
天庭礼乐交修盛，委佩拖绅极巽床。

腰佩黄金已退藏，个中消息也寻常。
时人要识高斋老，只是柯村赵四郎。

腰间争佩印累累，真印从来少得知。
不向圣传中有省，黄金斗大亦何为。

玉帛交邻后，清阴满塞榆。
苞桑存至戒，犹佩辟兵符。

玉佩响琼楼，天风五月秋。
人间正炎热，犹轸圣情忧。

六龙扶辇下云间，紫殿风微响佩环。
朔漠远驰邻国信，前星亲押外朝班。
九宾重译瞻宸极，万岁三声绕寿山。
大史预占年大有，更添喜色上天颜。

我曾寄径城南州，果杏纂纂香浮浮。
云开千仞雪山白，月照万古沧江流。
我时未得江山意，但爱高明甲西州。
十年重来是邪非，独觉真意烂不收。
虞侯著堂发幽闷，岂但清与耳目谋。
川流衮衮来不断，云物亹亹生无休。
既从静寿识至乐，复于叹逝希前修。
游人翕翕满江头，随所适处心悠悠。
童子长佩搴江蓠，女儿缝裙学石榴。
没人扬波白鱼跃，舟子竞渡苍龙摎。
田翁野妇看儿戏，咏归山暝风作秋。
固亦有志感时节，欲起湘累问灵修。
人人得处自深浅，江山于尔无显幽。
堂上主宾亦复尔，各各会意风泠飕。
宇宙无穷本如此，我亦皓然希天游。

英英蓬省郎，表表秋官属。
剑佩行青霄，扬且鬓双绿。
掉头不肯住，去作新安牧。
班班莱氏衣，粲粲学子服。
归来拜郎罢，堂前问凉燠。
新从天上来，犹带书传馥。
问汝得人谁，袖有两图轴。
骊龙挟风雨，闪电注两目。
甲累独何术，能使同豭鹜。
三十六修鳞，群鲰荡相逐。
亦有曳其轮，中行而独复。
君家名父子，厥理探已熟。
人生宇宙间，亦在适所欲。
义精无非事，虑澹不翅足。
愿明消息几，颐神以养福。
迟子宽我忧，书来寄陆续。

恭惟皇上心，纳纳天同大。
明命辍禁游，往抚蜀雕瘵。
蜀山在何许，斜阳点鸦背。
家住扶桑东复东，却望斜阳铁山外。
金头奴子扼熙秦，银州兵马冲兰会。
使我六年望烽火，征人穿空枕戈祋。
使我千里致钟石，居人轑釜泣粗粝。
县官无蓄租，百姓无藏盖。
上有苍苍之高天，卒然叫呼不可待。
阃外万戚休，只以一身佩。
我于公行无所赠，筮言得咸为艮兑。
艮山本中虚，兑泽乃上溉。
独于九四论心体，而以朋思为障碍。
愿公书此象，长于卧兴对。
蜀道青天蜀平地，君侯一心即难易。
思耕亭前先郑碑，更看他年后郑记。

敝貂冲寒马声湿，余杭门外送归客。
去年曾送六朱幡，今年又送四千石。
更有三令相后先，采不盈筐去如织。
蒙蒙风雪人气薄，漠漠烟尘剑花蚀。
独立长空倚天壁，几度乞归归未得。
贰卿荦荦天与姿，不肯随俗相脂韦。
声名早落虞舜聪，霞裾云佩明春晖。
虞舜已死不复返，云埋苍梧天地悲。
万物兴歇各有期，人生出处宁无时。
揽裾结佩下霄汉，苟得吾志官无卑。
史臣昨侍玉皇案，爱民一语何孜孜。
愿公领此深长思，民力竭矣谁其知。
更须同志共此事，则公且去吾亦归。

敝貂冲寒马声湿，余杭门外送归客。
去年曾送六朱幡，今年又送四千石。
更有三令相后先，采不盈筐去如织。
蒙蒙风雪人气薄，漠漠烟尘剑花蚀。
独立长空倚天壁，几度乞归归未得。
贰卿荦荦天与姿，不肯随俗相脂韦。
声名早落虞舜聪，霞裾云佩明春晖。
虞舜已死不复返，云埋苍梧天地悲。
万物兴歇各有期，人生出处宁无时。
揽裾结佩下霄汉，苟得吾志官无卑。
史臣昨侍玉皇案，爱民一语何孜孜。
愿公领此深长思，民力竭矣谁其知。
更须同志共此事，则公且去吾亦归。

鸾皇栖高梧，那能顾鸱枭。
椒兰自昭质，不肯化艾萧。
人生同一初，气有善不善。
一为君子归，宁受流俗变。
云何屈大夫，属意椒兰芳。
兰皋并椒丘，兰藉荐椒浆。
骚中与歌首，兰必以椒对。
谓椒其不芳，谓兰不可佩。
此言混凡草，臭味自尔殊。
亡何岁时改，二物亦变初。
以兰为可恃，委美而从俗。
椒亦佞且慆，干进而务入。
椒兰信芳草，气质自坚好。
胡为坏于廷，晚节不可保。
意者王子兰，与夫大夫椒。
始亦稍自异，久之竟萧条。
迨其习成性，甘心受芜秽。
不肯容一原，宁以宗国毙。
禹皋于共鲧，旦封与鲜度。
同根复并生，何尝改其故。
原非不知人，观人亦多涂。
治朝中可上，乱世贤亦愚。
况原同姓卿，义有不可去。
所望于兄弟，谓其犹可据。
我本兄弟女，孰知胡越予。
以是观离骚，庶几原心乎。
或云芷蕙等，岂必皆名氏。
骚者诗之余，毋以词害意。
仲尼作春秋，定哀多微词。
楚之嬖小臣，况亦有不知。

茂树幽花兀老苍，不随众卉入词场。
虎头点点开金粟，犀首累累佩印章。
明月上时疑白傅，清风度处越黄香。
人才生世元如此，不为无人不肯芳。

勤似忉忉廉揭揭，谨疑{齿}{齿}信悾悾。
佩韦董子柔成缓，专瑟梁丘和近同。
义利只差丝杪忽，功夫端验始衷终。
六箴须把公忠贯，公处还归一字忠。

山中兀兀不知年，但数前山{艹戾}火然。
人笑腰无金可佩，我忻胫与玉俱全。
圣贤面目昼三接，简册期程日九迁。
此事知心君有几，不妨相伴各童颠。

俗事萦人阻四并，东郊又送屏星行。
欲安边圉元无策，善服人心只有清。
使马如羊非我爱，带牛佩犊岂其情。
非惟此意行夷狄，谗舌虽工亦绝声。

祖宗德泽被生民，列服山川各效神。
几见高冈鸣凤集，又看层浪化鱼新。
升歌幸听三章雅，佩印行纡五两纶。
圣世宾贤如此厚，致君忍负不赀身。

入官当是学优时，政学尤知念昨非。
鬴实剖争真识变，宝刀佩信解知几。
人谋是处虽同好，天理当然识者希。
易箦遗言无一愧，死能如此庶全归。

巫山巃嵸巫峡曲，一十二峰浅凝绿。
老猿化石悬巅崖，矗矗陵云扫坛竹。
九灵少女列仙从，佩玉鸣銮乘彩凤。
飞魂走魄归瑶宫，紫箫吹断荆王梦。

大仪斡四运，环转当初阳。
天根起自复，气踵生以黄。
卓然五阴中，标示君子祥。
芳芸岂不馥，硕果终自香。
有开南国彦，气禀惟纯刚。
况逢子之半，弧矢射四方。
浩然祖邹人，清介如道乡。
源流义理熟，滋养苗脉长。
自登蜀道来，玉节明于霜。
潢池有佩犊，紫逻无羝羊。
星回参井间，草木烂以光。
种善如种禾，去恶如去稂。
只从一念中，坰野皆斯臧。
玉{米台}不用餐，石髓不用尝。
台背而儿齿，好德自尔康。
笑渠役役者，日景以线量。

春山蕨方芽，春院桐始华。
暄风荡红紫，还似绿幄遮。
老仙坐鹿园，净眼阅岁华。
会须乘五羊，结佩凌飞霞。

维日在娄春事殷，维桐始华天气新。
乱红遶树绿幄均，樱笋又荐冰盘珍。
知是燕胎协卜、牛宿会辰，绣衣立当霄汉春。
骊驾飞度天河津，帕中玉屑粮未陈。
镜里宝月光逼真，廉如一条冰照人，健如九皋鹤离群。
舌根不道烟火尘，鼻端那受富贵熏。
手探囊方皆木神，袖出荐纸生烟云。
兕觥祇酌春酒醇，衣佩更取秋兰纫。
民居安安鸿雁宾，吏胆帖帖乌鸢驯。
王母之桃庄生椿，宁如洙泗一字仁。
愿言福星当紫宸，光照邻女长无贫。

青袍朝士走红尘，公独纫兰结佩绅。
不事王侯嫌炙手，岂除御史更呈身。
寒花秋后看名节，乔木霜中见本真。
吾道天宽连地大，羊沟那得系麒麟。

椒榝充佩帏，孤芳处幽绝。
当年老虬枝，岂为风雨折。

衣分冰洁佩琼瑰，笑敛溪头月下杯。
岁晏得朋真乐在，不须青女作行媒。

曈曈明月佩，奕奕朝霞裳。
握兰侍帝所，搴兰思衡湘。
衡湘渺何许，玉节耿有光。
耄倪九城民，喜色纷迎将。
曰予逢圣代，有君冠虞唐。
皋禹翊元化，万宇如一堂。
欲销庾籍蠹，乃借芸签香。
我闻生人初，此屋有盖藏。
官渔吏为罟，頳此百尾鲂。
湖南素清绝，帛贱米不翔。
揽辔亦何事，谈笑还循良。
归来倡九牧，论思助时康。
此别非久隔，此怀讵暂忘。
湖风开绉碧，柳雨滋柔黄。
朋簪各有赠，再拜献一觞。
短章不成琢，愧彼金玉相。

朝回环佩五云间。

羁栖余两载，尘扰费三思。
愧匪江陵掾，空多东野诗。
佩囊无限富，击钵已嫌迟。
细读停云句，多应负所期。

企望邻邦百里赊，一时文物数名家。
惊人议论铿苍佩，落笔词章粲彩霞。
此日相逢真有幸，何年重会恐无涯。
顾余何以为君别，多愧新诗屡拜嘉。

川流近海学易至，源出慈湖派独清。
进佩龙泉秋水洌，退怀骊颔夜珠明。
介真不以三公易，枉自无容一尺轻。
年未半生纡远道，哀哉何限不平鸣。

正月二日天气清，六符两两三阶平。
合门催班报麻案，珂马玎玲万人看。
押麻参政拆玺封，宣词舍人来殿东。
鞠躬一声百寮听，军国平章乔益公。
天心果与人心同，大哉圣断天与通。
本朝太平说元祐，五岳三光浑未剖。
当年一日三制颁，吕范堂堂分左右。
虔中大老更魁杰，申国勋名比韩富。
民生是时非汉唐，亲见至治跻羲皇。
一尘不起四夷服，轨顺星躔蕃五谷。
士皆有造百姓宁，官僚彻底清似冰。
桁杨毕空戈革偃，天街镜浄无搀枪。
彼何人斯阶启厉，九县回飙八纮沸。
高皇疋马开东南，王业中兴今五世。
穷荒靺鞨何自来，中原万里吹黄埃。
数殚剥复回否泰，胚𣍯元气锺奇才。
耆明寿隽轶千古，吕望鹰扬称尚父。
便教旦奭居东西，穆穆迓衡今再睹。
官家即日开天章，貂冠玉佩游岩廊。
一都一俞一吁咈，四海春风已披拂。
圣贤自昔难相逢，巨鱼纵壑鸿遇风。
舆人欢呼争诵说，元祐嘉熙莫分别。
君不见徂徕处士歌一夔，浓墨大字庆历诗。
生民至今受其赐，千载万载生光辉。
陋儒笔研久不治，安得椽笔摹英辞。
两朝庆祐俱盛时，众贤一念犹西陲。
天心愿化光明烛，先望分辉照荆蜀。

奎章夜下九重天，雍乘畴咨法从贤。
纪雉重开五工正，止麟还见一经传。
紫荷佩袷新簪橐，青汗磨铅旧简编。
便合史筵尊领袖，红云堆里望台躔。

山行霜清群木落，回首重云望城郭。
城郭西畔江正横，中有千骑随双旌。
山头一湾霜月明，旌底史君如许清。
我行山间已一月，枕石漱流更奇绝。
颇从野老谈政声，所恨轻为数旬别。
别来有书招我归，我适把酒穷攀跻。
相呼一醉已心许，野老来前听我语。
今年岁歉流离多，带牛佩犊无奈何。
史君镇静不猛厉，使汝安卧仍行歌。
山中故侯布鞋湿，杖挂百钱遗不拾。
新来又拜散人呼，正好举杯和月吸。
我醉汝醉今赖谁，为言野老知不知。

昔在淳熙日，中兴最盛年。
身逢千载运，眼见五朝天。
楚甸当澄按，岷江极溯沿。
经途俱极险，问字始能言。
卫国呼珠帽，阎公着玳筵。
进思红满幄，便室白连椽。
诏趁回衡雁，重听下峡猿。
讲书闻岳麓，论道识湘川。
至治承三纪，康谣沸九{瀍氵=土}。
亲逢尧寿并，继见禹功传。
阶玉骈床笏，籯金课椠铅。
程书仍把学，句读始精研。
白发沈詹事，青云张集仙。
遗经说东鲁，大义指南轩。
古郢十连地，修门万里船。
欢呼瞻玉轪，恭请拥珠鞯。
全盛开京邑，升平沸市廛。
民无买刀佩，士有诵声弦。
去国波浮鹢，炎陬瘴跕鸢。
稍知遗枉白，仅齿与龄玄。
附首丁宁切，垂膺涕泗连。
止樊谗暧昧，皖箦恨缠绵。
奏牒怀留语，慈亲返故泉。
名坊观正献，萧寺饯忠宣。
鼓笈来承学，抠衣接钜贤。
伊濂一宗匠，郑邓两魁躔。
持论闻忠厚，逢时正党偏。
伪名开建上，威焰张平原。
国论几沈痼，初心本怙权。
朱彭承既倒，沈季助方燃。
东阁陪公议，南州返客还。
奋身从百战，垂翅谒三铨。
累载需将冠，中宵叹着鞭。
穷边周障塞，访古涉淮堧。
归抱遗书痛，亲裁逸事编。
䌷藏金匮底，吁直玉阶前。
日射九关豹，风清列辟鹓。
丁时旒十二，乙奏牍三千。
鼙鼓宸心感，丝纶诏墨鲜。
铸佗光裂地，绘像焕凌烟。
狐史无留憾，麟台录奏篇。
贤书虽偃蹇，仓氏尚拘挛。
大幕开丘邓，从军下宿涟。
人谋自矛盾，民命困戈鋋。
已矣椎铜虎，归欤访石田。
哦松期埽迳，荐草又誊笺。
掌庋斯文在，鸣琚大老先。
扈祥才列属，鹤吊复题阡。
甫毕三期制，重登九寺联。
曾因陈战守，尚忆奏蝉蜎。
冯翊菟符佩，华亭鹤羽翩。
弱翁惭美报，季子幸求遄。
兰省频分帐，枢庭恰缀员。
干时繇阃议，问俗许帷褰。
平籴千仓富，防江万鼓鼘。
田畴免捐瘠，闾里仅安眠。
戎监还文石，粮车抗使旃。
龙荒潴庙玺，鸿笔研山园。
为访平山柳，来寻九曲莲。
降胡启胶轕，走檄更喧阗。
位棘珪颁瑞，持荷袷在肩。
登坛委寄重，仗钺便宜专。
间使诛妖福，坚城馘逆全。
万艘争转粟，九府亦流钱。
诗祸兴同列，天游□上元。
闲僧偶传诵，匪石遂铭镌。
学羿招弯射，沤阳厌老拳。
了无虚券证，仅有巧言谝。
幕府门生旧，勋家宿契坚。
反身徒浩叹，齚舌谩思愆。
皇上颁明制，公朝雪滞冤。
复令修甬道，适遇奋空弮。
忧职霜侵鬓，忘餐颊露颧。
粗能供尺伍，何以报尘涓。
忽奉枢机召，难胜束帛戋。
迄孤朝仄席，敢望政齐璿。
误沐便蕃渥，重寻香火缘。
九霄三境近，十阁五云边。
倍惜筋骸老，空惊手足胼。
支离赋囊粟，温饱及华颠。
喘月牛歌戚，嘶风马忆燕。
枕戈悲壮志，揭橐愧空𫗴。
触事常多感，怀安祇自怜。
深山游鹿豕，交友半貂蝉。
北海亡郗渐，南荣偃偓佺。
余生知有幸，世虑盍无牵。
多幸偕癃老，清时释绊缠。
采芝从涧底，策杖又山巅。
止足须关念，沈迷盍久悛。
便须便漱石，勿使诿乘轩。
垤蚁还惊梦，冥鸿愿比骞。
屋闲云可宿，檐曝日常暄。
适性频移竹，忘忧更树萱。
衔杯趁安健，卒岁乐周旋。
往岁当流马，归心听杜鹃。
方眠不忘起，已病始知痊。
鼯技羞穷木，羊肠易折辕。
但令思愦愦，岂厌腹便便。
逆旅还推枕，知音谩续弦。
谁谈少年事，为我写蹄筌。

昔在淳熙日，中兴最盛年。
身逢千载运，眼见五朝天。
楚甸当澄按，岷江极溯沿。
经途俱极险，问字始能言。
卫国呼珠帽，阎公着玳筵。
进思红满幄，便室白连椽。
诏趁回衡雁，重听下峡猿。
讲书闻岳麓，论道识湘川。
至治承三纪，康谣沸九{瀍氵=土}。
亲逢尧寿并，继见禹功传。
阶玉骈床笏，籯金课椠铅。
程书仍把学，句读始精研。
白发沈詹事，青云张集仙。
遗经说东鲁，大义指南轩。
古郢十连地，修门万里船。
欢呼瞻玉轪，恭请拥珠鞯。
全盛开京邑，升平沸市廛。
民无买刀佩，士有诵声弦。
去国波浮鹢，炎陬瘴跕鸢。
稍知遗枉白，仅齿与龄玄。
附首丁宁切，垂膺涕泗连。
止樊谗暧昧，皖箦恨缠绵。
奏牒怀留语，慈亲返故泉。
名坊观正献，萧寺饯忠宣。
鼓笈来承学，抠衣接钜贤。
伊濂一宗匠，郑邓两魁躔。
持论闻忠厚，逢时正党偏。
伪名开建上，威焰张平原。
国论几沈痼，初心本怙权。
朱彭承既倒，沈季助方燃。
东阁陪公议，南州返客还。
奋身从百战，垂翅谒三铨。
累载需将冠，中宵叹着鞭。
穷边周障塞，访古涉淮堧。
归抱遗书痛，亲裁逸事编。
䌷藏金匮底，吁直玉阶前。
日射九关豹，风清列辟鹓。
丁时旒十二，乙奏牍三千。
鼙鼓宸心感，丝纶诏墨鲜。
铸佗光裂地，绘像焕凌烟。
狐史无留憾，麟台录奏篇。
贤书虽偃蹇，仓氏尚拘挛。
大幕开丘邓，从军下宿涟。
人谋自矛盾，民命困戈鋋。
已矣椎铜虎，归欤访石田。
哦松期埽迳，荐草又誊笺。
掌庋斯文在，鸣琚大老先。
扈祥才列属，鹤吊复题阡。
甫毕三期制，重登九寺联。
曾因陈战守，尚忆奏蝉蜎。
冯翊菟符佩，华亭鹤羽翩。
弱翁惭美报，季子幸求遄。
兰省频分帐，枢庭恰缀员。
干时繇阃议，问俗许帷褰。
平籴千仓富，防江万鼓鼘。
田畴免捐瘠，闾里仅安眠。
戎监还文石，粮车抗使旃。
龙荒潴庙玺，鸿笔研山园。
为访平山柳，来寻九曲莲。
降胡启胶轕，走檄更喧阗。
位棘珪颁瑞，持荷袷在肩。
登坛委寄重，仗钺便宜专。
间使诛妖福，坚城馘逆全。
万艘争转粟，九府亦流钱。
诗祸兴同列，天游□上元。
闲僧偶传诵，匪石遂铭镌。
学羿招弯射，沤阳厌老拳。
了无虚券证，仅有巧言谝。
幕府门生旧，勋家宿契坚。
反身徒浩叹，齚舌谩思愆。
皇上颁明制，公朝雪滞冤。
复令修甬道，适遇奋空弮。
忧职霜侵鬓，忘餐颊露颧。
粗能供尺伍，何以报尘涓。
忽奉枢机召，难胜束帛戋。
迄孤朝仄席，敢望政齐璿。
误沐便蕃渥，重寻香火缘。
九霄三境近，十阁五云边。
倍惜筋骸老，空惊手足胼。
支离赋囊粟，温饱及华颠。
喘月牛歌戚，嘶风马忆燕。
枕戈悲壮志，揭橐愧空𫗴。
触事常多感，怀安祇自怜。
深山游鹿豕，交友半貂蝉。
北海亡郗渐，南荣偃偓佺。
余生知有幸，世虑盍无牵。
多幸偕癃老，清时释绊缠。
采芝从涧底，策杖又山巅。
止足须关念，沈迷盍久悛。
便须便漱石，勿使诿乘轩。
垤蚁还惊梦，冥鸿愿比骞。
屋闲云可宿，檐曝日常暄。
适性频移竹，忘忧更树萱。
衔杯趁安健，卒岁乐周旋。
往岁当流马，归心听杜鹃。
方眠不忘起，已病始知痊。
鼯技羞穷木，羊肠易折辕。
但令思愦愦，岂厌腹便便。
逆旅还推枕，知音谩续弦。
谁谈少年事，为我写蹄筌。

布衣所愿极封留，佩印归来正倦游。
汗马无功开上郡，铸龟有意顾中流。
南巡空负黄图恨，北望还兴紫陌愁。
王国不烦谋主父，自怜支子亦通侯。

往年曾佩双湖组，古刹犹题三塔湾。
堕雁重寻湖浩渺，断虹浑记水回环。
两州隔涉名无改，二纪栖迟老复还。
病衲虽无分别想，经行莫作少年看。

浩然一气古到今，古人无愧惟此心。
青天为幕地为席，醉里聊作乌乌吟。
君不见人生所重独名谥，一代简书耀青史。
当时命名偶然耳，跖圣丘愚果谁是。
又不见人生所愿在贵豪，汾阳钟鼎颜箪瓢。
祇今等是一堆土，宁识生前时所遭。
或言惟势可凌物，旦作参军暮苍鹘。
富方炼炭贫牛衣，上下升沈总飘忽。
又言有才堪动人，文章不过纸上尘。
卿云复生鲍谢作，我亦不识知谁真。
书函阖开古所患，万札千缄漫堆案。
当年京洛驿走尘，未见远官救刘晏。
人情炎凉今所同，鞠{月卺}却篲寿迺公。
小儿坐睡触屏风，亦复谄语无所容。
回思一拙胜百巧，囊粟侏儒先亦饱。
才从埽轨学{度攵}门，边上锄犁不相保。
又思三窟寄一身，东来入浙南入闽。
已惭下车冯妇笑，又恐顾影痴儿嗔。
一壶一锸醒复醉，便作刘伶藉糟计。
易园蓊蔚棠湖清，席上老兵未渠异。
一花一柳春复秋，更效凝式东西游。
池荷渐衰枣红近，恤纬那免孤嫠忧。
噫嚱人生万事大似茧抽缕，百绪千端无物不如许。
归欤一曲浩浩歌，尧舜揖逊汤武兴干戈。
从来剑佩常相磨，天地万物如予何。
渊明嗜酒称第一，不知寄傲义熙除酒更何术。
雍端但爱栗与梨，借使无此未应对酒成白痴。
乐天仅识庐山奇，肯信琴书泉石不堪引妻儿。
青山独往苦不早，自是金谷白首同归有何好。
浩歌对山开酒樽，看到月堕黄金盆。
往来正尔劳季布，贤佞岂必关王尊。
胸中浩浩顾所存，贯珠击节何足论。
我不能苦身刻骨为名抵死求媚妩，又不能南柯北牖指梦所历为喜怒。
权势文章共生死，谀书呓语相推许。
为身择地已为累，随戏逢场亦何补。
凛然浩气天地间，眇视万古同人寰。
沧溟易狭杯芥宽，北斗柄烂银河干。
浩歌正尔吐天籁，风月笙竽均一噫。
来者浩浩不可期，指此无愧惟心知。
青山白云随所之，浩歌更赋归来兮。

乾元朵殿立黄麾，淳化新行入阁仪。
鸣佩声摇珠网近，夔龙先集凤凰池。

于赫炎图，真主勃兴，人文其昌。
天开神机，海岳洗氛，龟龙发祥。
明明庙谟，麾指变更，著于宸章。
十行之颁，六合驿行，动罔不臧。
片幅所传，神护鬼呵，积于缣缃。
笔纵墨浓，奇正迭参，芸阁之藏。
臣传此札，字体静严，意态斋庄。
或指以疑，臣谓不然，各适所当。
前朝大臣，帝心所祗，理异寻常。
岂以军书，龙战鹰扬，而可比方。
或敬而咨，或召而亲，都俞岩廊。
帝心所形，帝札所存，默寓弛张。
璆琅鸣琚，佩玉以趋，韬锋敛铓。
辟阖坤乾，风霆云烟，万世所望。
意其当时，左右拱承，日思赞襄。
君臣同心，始于一堂，以达八荒。
后三百年，来瞻奎躔，犹知激昂。
有伟副车，承平之储，印以含光。
劫火洞昏，玉躞金题，犹识褾装。
于昭帝图，诏于后昆，不愆不忘。
惟天纵之能，惟心之亨，惟断之刚。
臣得其真，宝以昭之，冠于百王。

自虎闱之教废，分绝堂陛。
伟圣皇之订礼，得古意于胄齿。
南牙既启，有煜朱邸。
锵锵佩履，谒刺填委。
不爱尺纸，锡以云体。
天光之下，彼蔼然主器。
不居其贵，此其所以诒天禧之谋，垂治平之制。
臣赞而藏，昭示物轨，以续洪氏之秘。
尚宝勿替，式示万世。

玉{氏}诗府旌阳仙，骖鸾翳凤珊瑚鞭。
羽裳云锦朝帝垣，天凤戛佩披琅玕。
瑶阶十二琪树连，珠晖璧魄环非烟。
手按碧蕊丹葩鲜，昆阆七七争芳妍。
翩焉来下探九渊，攫颔惊起龙正眠。
茫茫尘劫今几年，北斗柄烂东海田。
袖中琲琲辉且圆，琤琮落笔如流泉。
乌栏锦褾余百篇，狱宝上烛牛斗躔。
御题小玺今宛然，已散复合庸非天。
鲸鱼东去云浪翻，晴昼昳荡开虎关。
紫金浮玉月满川，大招为赋乘槎骞。

嘉定乙亥，珂丞军器，居于宝莲。
邻有善士，曰范择能，实祖太史。
百年相承，文献攸萃。
暇日启钥，抉奇出秘。
有三轴者，实公程艺。
捧玩再拜，始识公字。
丁丑禾兴，刻置官寺。
枣肥失态，莫尽体势。
粤来维扬，岁在癸未。
客出公帖，相示叹喟。
如昔所见，毫发毕似。
于翰墨间，更著风谊。
客谓此书，伐木无愧。
亟以归我，备名臣体。
琼函锦缲，明窗棐几。
时一展玩，若锵剑佩。
是岁七月，日维乙巳，淮海堂下，清阴蔽芾。
我时受藏，午暑犹炽。
月纪岁合，时又其位。
于日之吉，与初览对。
载见载识，若合符契。
岂非天耶，尚勿失坠。

以文致身，以恭奉上。
锱铢笔态，矩矱心匠。
论其钩格则得纡余曲致之体，考其纵逸则妙雍容不迫之状。
俨佩玉之度，肇官仪之创。
百辟班见，大廷宏敞。
方觚颖之发挥，盖已具此气象。
曰谁之书，元丰首相。

德量维昔该乾坤，艺成而下道乃尊。
堂堂魏公古大臣，劫火同毁灵光存。
直躬致主无间言，余事翰墨何足论。
百年剑佩纷如云，不于其书于其人。

史本乎公，不厌于复。
重观绍圣以来之记述，初无及于郑雍。
非亲札之具存，虽欲考之而孰从。
如王谊李祉之实迹，遍考史录，皆无预乎此案之中。
郦保姓名，亦各不同。
至于韩忠彦力谏兴狱，直乞陛下且与含容。
安焘面析章惇，以为乡风。
此皆系其人之大节，而金匮之汗青，皆泯泯于二人之忠。
凡此帖纸之所具，以同时附会白帖子之人，犹能秉直以写其衷。
抑可以见人心之是非，本无所蔽蒙也。
然于此时，凡六人者皆有所抗论，独雍首尾噤然若不预者。
佩玉端委，接武夔龙，又何其无一言之献替，广于四聪耶。
迎合于始，循默于终，而迄不免于党籍之归，此枉道事人之所以不胜于直躬也。

珥貂佩玉之舒徐兮。
引笔行墨之丰腴兮。
阅世论人以其书兮。
尚可以想庆元之初兮。

驰余马兮南北，慨永怀兮故国。
岂乔木兮吾敬，繄世臣兮取则。
许史兮金张，煜煜兮煌煌。
薰天兮富贵，达观兮秕糠。
水有源兮木有本，传不传兮天若吝。
彼高密兮崇门，后何称兮子孙。
维指李兮蟠根，光万丈兮斯文。
父子兮昆弟，面命兮叮咛。
闯户兮车不停轨，满堂兮烜朱与紫。
顾所重兮未然，宁以彼兮易此。
佩礼义兮服诗书，保厥美兮久不渝。
百世兮嗣守，张赫奕兮吾闾。
守一经兮范金石，宁郑公兮专通儒。

貌棱层兮心洁贞，玉韫质兮金作声。
芙蓉冠兮独立，佩宝璐兮缤纷。
胡拳拳兮石友，期岁晚兮相守。
瞠俗眼兮老丑，自心知兮坚久。
彼平泉兮森离立，纷品第兮罗甲乙。
吾何嗜兮狷介，宁与汝兮同癖。
琴书兮左右，龟鹤兮前后。
觌面兮峥嵘，忘言兮一笑。
泰山兮非大，拳石兮非小。
体无不具兮，性何不有。
喦喦兮层霄，蔼肤寸兮泽九州。
时卷舒兮为世，亘古今兮独超。

岷山兮五岳丈人，大江兮四渎之尊。
羌郁积兮佳气，固人物兮载英。
环两川兮千里，何江乡兮专媺。
汇千顷兮玻瓈，龙与鹤兮集止。
山之隠者聃耳孙，子正见兮杨氏女。
乘泛景兮轶罡风，蔼仙踪兮山之趾。
禀帝命兮丛霄，聊世人兮游戏。
五男子兮翘英，今峣峣兮鼎峙。
彼谈迁兮世史官，怅有歉兮晜及季。
真人兮高翔，盼尘寰兮秕糠。
悯俗兮惛瞀，蹇余佩兮荧煌。
老翁泉兮龙鹤之云，前苏后李兮蔼芳馨。
岷可砺兮江可竭，不可沫兮英与灵。

天不椓兮斯文，寄命脉兮哲人。
烂咸阳兮焰虐，不可毁兮六经。
苟日月兮可晦，何天地兮长存。
言不文兮行不远，义欲正兮词欲赡。
学之荒兮气之浮，匪艰深兮必蹇浅。
公昔来兮帝旁，佩琼蕤兮云锦裳。
六龙兮伏轸，从之兮彩凰。
愍世兮溷浊，下扫兮不祥。
屈宋兮导前，卿云兮翼后。
韩柳兮并驰，杜李兮齐骤。
建安七子兮随行，江左诸谢兮罗左右。
抗吾旃兮典籍场，轶吾毂兮风雅囿。
探金匮兮秘图，掞国华兮册书。
范金石兮扬律吕，散人世兮犹绪余。
民之生兮有司命，彼指南兮亦有车。
秉斯印兮千万寿，后有觉兮余楷模。

郊见帝兮琮璜，瑟彼瓒兮流斯黄。
物有专兮灵粹，宁糅杂兮寻常。
懿君子兮毓德，可蠡测兮蕴藏。
禀堪舆兮间气，学远绍兮皇王。
探坠绪兮邹鲁，集皋夔兮众芳。
俗𫉁𫉁兮要艾，纷余佩兮兰纕。
众襜襜兮冶服，烂余裳兮织襄。
石渠兮紫橐，斗枢兮万阁。
持众美兮效君，宁濡迹兮康国。
世惛惛兮莫吾与，矫兹媚兮私处。
畦于闾兮珣琪，艺琼蔬兮玄圃。
暖晴旭兮养和，霏瑞雾兮来下。
苟昭质兮莫亏，犹可遗兮远者。
及羲鞭兮未晏，导帝之兮轨路。

商飚之萧瑟兮，百草莽其披离。
何深林之敷蕙兮，蔼芳华其不亏。
物有生而专媺兮，岂伊人而不然。
閴濬房其窈窕兮，非从夫将孰称贤。
媚璇源之驶浏兮，四仙之峰其{山/截}嶪。
衮衣蔼其硕肤兮，笄珈配之炜晔。
有斋季女淑且明兮，天作之对奚苟求。
懿玉屏之有孙兮，嗣宽闲之洁修。
面嘉命其必敬戒兮，庶几君子之好逑。
歌福履之将兮，咏室家之宜。
敝屣珠玉吾何有兮，佩礼义而服书诗。
顾俗好之骛荣兮，得则盈而失则沮。
媺君子其独不群兮，期百岁而偕处。
夫何孤鸾一朝而舞镜兮，悼亡赋而鬓霜。
念天秩之有典兮，幽明离隔其忍忘。
冷辟邪而烬绝兮，叠旁行其蛛蟊。
耿松冈之夜月兮，尚欣欣以从舅姑之游。
悼人命其孰司兮，参大衍其非夭。
信流芳之未沫兮，岂独华发而曰寿。
苟天理之可恃兮，君子之步其丹霄。
汤沐大国日可冀兮，尚足慰芳魂于一丘。

务学有彝训，左右逢其原。
后生巧穿凿，末派迷本源。
世不有先觉，谁当警群昏。
佩衿来于于，千古师道尊。

风埃曀八表，涛澜浩无涯。
岧峣昆仑峰，高与星纬排。
真人抚元运，太虚以为家。
控辔下碧落，蜚步凌紫霞。
周览兴未已，归憩谁与偕。
乔松抚瑶瑟，偓佺荐琼花。
颦蹙睨尘世，腐鼠纷攫拏。
迢遥五云佩，荡漾八月槎。
我欲往从之，层云不可阶。
素心耿相照，退当三月斋。

事往置勿言，积厚报岂吝。
毫眉两山尊，照眼双璧润。
衮衮生公侯，世佩斯文印。
譬之水盈科，吾方见其进。

宿嗜本幽闲，世途倦驰骋。
迫兹门户托，强把冠佩整。
招手误一来，麾退谅予警。
宽恩假郡寄，静俟亦天幸。
橐空归无家，旅泊仰微廪。
如闻烂柯谷，宛似飞仙境。
苦饥问豹胎，留渴须远井。
天将厚所畀，吾宁不少忍。
睡起一欠伸，篆烟凝昼永。

国家全盛时，幅员万里长。
委币到空谷，靡才不周行。
岂其贵自珍，而病匿弗彰。
南渡今百年，蜀远天一方。
彝典仅岁贡，几人与庭扬。
况复多沮挠，谁不甘摧藏。
戎轩起耆哲，礼罗极精详。
颖脱者家父，玉质而金相。
邂逅志念同，恻怛根本伤。
拔尤首推毂，有诏催严装。
吾党一吐气，汇征类破荒。
慨昔升璧水，沥血吁紫皇。
百壬眩缩颈，斯文弥耿光。
伦魁合骞飞，吏选何回翔。
孰知五色丝，未尽一皂囊。
杀气昏宇宙，洚流渺津梁。
何以却外侮，盍先正皇纲。
翕合贤德聚，更须股肱良。
寿脉庶可续，客邪不难防。
癙思耿宵寤，倾耳鸣朝阳。
名节勉自立，官职那得忙。
大难我同榜，诸老竞剡章。
渠岂州县材，籍甚英俊场。
相期上连璧，少待同飞航。
我自分敛退，为君喜激昂。
流目大江满，执手薰风凉。
岂无佩缤纷，奋起相颉颃。
世味竟落寞，暇日聊相羊。
友谊古所重，心知远难忘。
岁晚有良约，岷山瑶草芳。

夙昔抱奇志，取友周四方。
远游阻风尘，隠思郁衷肠。
羞以麋鹿性，缀兹鸳鹭行。
三年去复还，同省皆望郎。
刘侯交最久，德履金玉相。
佩琼矫众嫮，制荷耿孤芳。
暂寄锦衾直，倚登白玉堂。
忽以刺郡请，翻然整归装。
安舆拥鹤发，怀绶荣锦乡。
那知槜李城，骑竹喧道傍。
矫首候鸣驺，如渴须饮浆。
紫禁屡入对，从前几封章。
肯袖活国手，春畴课耕桑。
纳约易为入，公宁久回翔。
熟看气弘毅，致远可易量。
蹇我归未能，迟留重惭惶。
亦思丐一麾，庶以毫发偿。
乐莫乐心知，执手歌慷慨。
安得飞霞佩，云霄相颉颃。

夙昔抱奇志，取友周四方。
远游阻风尘，隠思郁衷肠。
羞以麋鹿性，缀兹鸳鹭行。
三年去复还，同省皆望郎。
刘侯交最久，德履金玉相。
佩琼矫众嫮，制荷耿孤芳。
暂寄锦衾直，倚登白玉堂。
忽以刺郡请，翻然整归装。
安舆拥鹤发，怀绶荣锦乡。
那知槜李城，骑竹喧道傍。
矫首候鸣驺，如渴须饮浆。
紫禁屡入对，从前几封章。
肯袖活国手，春畴课耕桑。
纳约易为入，公宁久回翔。
熟看气弘毅，致远可易量。
蹇我归未能，迟留重惭惶。
亦思丐一麾，庶以毫发偿。
乐莫乐心知，执手歌慷慨。
安得飞霞佩，云霄相颉颃。

君来我去国，我还君得州。
世事巧违人，参辰不同谋。
庚午蜀贡琛，君名亚龙头。
回翔三十年，班序晚见收。
边声震宇县，枢筦须良筹。
心期白粉闱，晋扈翠云裘。
忽以外庸请，高轩拥前驺。
展也清庙器，若为南国侯。
事会转𫐖轕，材难费搜求。
似闻石廪峰，琼佩郁飞浮。
其下维清湘，杜兰满汀洲。
官闲足娱玩，聊以宽隠忧。
良会当有期，玉泉来蹇修。
芳声保不沫，岁晏终绸缪。
我迂谅无补，行世况鲜俦。
言归承明直，尘容祇含羞。
思土重纡轸，风埃苦淹留。
伫君建名业，同理溯峡舟。
白首三间茅，相依岷峨陬。

青山高，六六峰。
瑶镌嵽嶪千万仞，斗起西南天半空。
蒸岚喷薄不得泄，翠屏掩霭深几重。
不知丹梯委曲到何许，飞楼杰观缥缈疑神功。
丈人天上足官府，爱此叠嶂高巃嵷。
奏疏白玉京，此山上帝之离宫。
臣请为帝守宫钥，检课列仙功行之异同。
帝凭玉几颔其奏，导以绛节双青童。
岳灵嶪峩远奔命，其下渎鬼趋蒙鸿。
丹书校录晓继夕，朱衣执侍严且恭。
赤明龙汉屈指今几劫，珠幢羽帔可想不可踪。
云璈铿鍧洞天晓，步虚寥亮阊阖风。
有时山空夜永斗柄出复没，眩眼千炬煜煜灯吐红。
呜呼青山高兮六六峰，丈人宫阙兮远层穹，飞仙来往兮安得逢。
山中人兮媚幽独，烜山绪兮雪谿翁。
形癯霄汉舞皓鹤，神茂晴峦森老松。
三生曾侍丈人之左右，出入孔老竺干之学该以通。
把茅山间二十年，幽栖活计那讳穷。
白云四壁兮风月窗栊，玉泉如饴兮柏实可饔。
丈人悯世日混浊，敕遣下山开瞽蒙。
被发鞭麒麟，驾霆呵灵霳。
高冈一鸣众鸟喑不吐，修门再入九虎狞以攻。
飘然整我飞霞佩，佳山水处挟册从。
仙槎尚有楼突兀，荡漾万顷风涛中。
酒酣浩歌蘂珠三叠之险韵，出没蛟蜃悲鱼龙。
道逢仇池老仙伯，握手一笑蟆鼻烟溟蒙。
混成庵中据梧默数息，明霞阁上弹铗看飞鸿。
丈人嗔不归，鸾歌凤舞瞻听慵。
我闻至人离世不忘世，肯学山泽之臞块独守此虎豹丛。
欧子来自神清洞，乐天故栖蓬海东。
手携天孙云汉之机杼，下与世俗一洗组纂之拙工。
后先相望几百年，帝命何独私与公。
青山之阻烟霞浓，六时滴水声玲珑。
猿鹤何知强凄怨，祝公不用思{忄虫}{忄虫}。
我愿飞章夜扣丈人九仙之宝室，世路荆棘人心蓬。
洗氛涤祲待雨露，惊聩醒醉须笙镛。
乞公且住千百岁，要使民有司命儒有宗。
色丝不尽今古胸，帝衮何阙须弥缝，笑谈变俗为时雍。
青山青山长好在，洞天气物何曾改。
归来瑶简朝丈人，坐看桑田变沧海。

秋风栗憀宋玉宅，湍波磕涌三闾祠。
行人莫蚩我邦陋，离骚千古芳菲菲。
使君玉立笋班上，得州如斗不薄之。
冠峨切云佩陆离，欲与二子论襟期。
官居髣髴蓬岛似，翠雾白云山四围。
向来专情在岩壑，爱此线溜来逶迤。
搜岩剔薮作幽事，便有一派银河垂。
酿泉为酒旨且冽，环滁之乐同一时。
有时痛饮挟骚读，声和泉石含余凄。
天涯有客倦行李，云间小队来追随。
窥公心源莹澄彻，亦如此水涅不缁。
里无追胥关薄征，峡山今是春台熙。
邦人恐公日边在，谁恤我老字我蚩。
何人勒铭泉上石，后千万年甘棠诗。

流年衮衮滩头浪，萧骚白发三千丈。
人生荣禄底须多，何嗟及矣负米养。
沧溟不禁尾闾泄，养素略窥道家说。
庶几真一复保全，可以众言强分裂。
瀛洲醉挥碧霞杯，集云峰前偶此来。
吏衙凫散铃索静，怪有飞佩锵琼瑰。
紫霄洞经曾熟读，归来烟霞绕冠服。
嵯峨千仞狮子峰，寒栖旋营数间屋。
飚游为我晷刻停，汲泉引满如海鲸。
要学旌阳累功行，不妨天诏迟飞升。
岷峨念归可轻发，枉办青鞋并布袜。
禁闼侯藩信所遭，几曾仰空虚咄咄。
炉薰浪拟叩玄微，何如赵州东院西。
了知此理只么是，亡羊何必惑多蹊。
自心有疑须自断，勿用周遮添著一重案。
炼师炼师为我印证之，六合同风兮九州共贯。

道人身佩含景苍精龙，洒落不与流俗同。
酒酣兴逸不觉一捧腹，那似义府有刀藏其中。
人间万事谁丑复谁好，儿童何知不必便惊倒。
试问虎溪三士之乐如此不，霜寒夜永勿遣虚觥筹。

去年拜公北定堂，中秋玩月喧丝簧。
长风趣驾溯江艇，恨不初度{奭斗}一觞。
转头玉鉴秋又满，北定风景遥相望。
寸心炯炯千里共，欲往从之川路长。
五年为帝屏南服，扫清塞尘为乐乡。
尽捐岁籴为丁壮，米斛二万饶积仓。
民无箕敛士宿饱，一面屹立如金汤。
平安遥夜飞炬火，燕寝永昼凝清香。
雅知烹鲜不可扰，岂无发硎善而藏。
官闲选胜极旷奥，天巧为公时雨旸。
五峰讲席环子佩，北岩布金开道场。
要将名教植根本，参以佛法芟莠稂。
君不见海观烟涛碧万顷，卫公心眼周八荒。
又不见开福浮屠玉千尺，给事愿力同觉皇。
得如我公志淑艾，未许二老相颉颃。
眇然人物殊乏使，鼎来事会那可常。
维北有斗天喉舌，乃作福星私一方。
何不唤归坐岩廊，五色线补舜衣裳。
拓开贤路旧荆棘，勿遣旄头森角芒。
腐儒忧世心慷慨，百未一成鬓苍浪。
公怜不麾客倚墙，肯借齿颊加雌黄。
颂言我岂知己私，民亦劳止须小康。
岐山之颠岂无巢凤凰，何时口衔瑞图飞高冈。
我亦刷翅相从千仞翔，引吭一声鸣朝阳，请赋卷阿之诗之九章。

车马红尘里，阅人谁似君。
洚流倾世论，砥柱倚斯文。
籍甚诗书誉，超然利欲醺。
相从期岁晚，兰佩袭芳熏。

束书欲去意迟迟，从此宁无一会期。
客路相逢如宿契，人生难得是闲时。
虚廊过午陪行食，浄院中宵共说诗。
此乐何时仍共赏，底须簪佩侍彤墀。

不惯参禅不学仙，不婚不宦忽华颠。
前身疑是林和靖，好句多于谢惠连。
投赠颇堪华锦绣，择交当胜佩韦弦。
鸡虫得失何时了，洗耳松风共醉眠。

去岁枫桥度岁除，寒灯一盏自抄书。
谁知东观归翻史，仍许西垣缀佩琚。
四辟不忧狞虎豹，九成犹恐眩鶢鶋。
彤墀百拜陈金鉴，只愿中兴似国初。

泼面缁尘不易当，佩兰谁与共祗芳。
迂顽羞问翻阶药，邂逅容分夹案香。
且可埋头翻竹素，底须系肘诧银黄。
看公自致青云上，老我何妨诮斗量。

灵皇夙嗜祗江山，卜宅烟霞缥缈间。
带水浄涵青黤黮，画屏中嵌玉孱颜。
耽耽洞府自宫阙，袅袅天风来佩环。
一炷炉烟通肸蚃，愿开晴景遍人间。

星弁荧煌鼎足三，河阳春意十分添。
和衷总是清时瑞，令节应须乐事兼。
山径晚陪琼玉佩，讼堂夜醉水晶帘。
羽书撤警年方熟，賸折梅花插帽檐。

冠建芙蓉佩缀琼，水沉馥袂谒灵君。
支分一道岷山雪，鼎峙三宫玉垒云。
露积大田双象鼻，骏奔全蜀万羊群。
百年征调何当息，乞与乾坤净战氛。

峻极先峰接绛霄，佩环催肃大昕朝。
步虚杳渺吟崆峒，飚驭依稀驻郁萧。
拟效嵩呼腾汉阙，细听天籁响虞韶。
班回徙倚危栏望，红日初升宿雾消。

仙李蝉嫣系绪长，丹崖谱牒自曹王。
滔滔江汉流波漫，濯濯芝兰奕叶芳。
陵井已偕儒术显，巽岩尤擅史才良。
榆枌倍借千钧重，阀阅高腾万丈光。
在昔五之皆瑞晋，祇今三薛共推唐。
何人说似公初诞，趺坐从来见未尝。
不是老聃锺瑞异，也应太白减精芒。
直从上界飘霞佩，来向尘寰艳织襄。
疑梦无因嗤卫玠，问炊不馅比元方。
鲤庭早熟兰膏读，蟾窟浓分桂子香。
秘馆翻书推博洽，著庭䌷史极精详。
归来两郡驱红旆，还入修门荷紫囊。
议礼挽回周典制，代言直似汉文章。
一朝谁作兵端启，万里应劳使指将。
射雁子卿归亦幸，弃豚窦宪势方张。
披肝九陛狞群吠，回首三边已战场。
妙选何心荣宠利，扶颠有意为周防。
事难忍作抽身计，几密方明疾恶肠。
鸾凤得朋应渐集，鸱鸮铩羽可能翔。
鱼头熟念衣宽带，虎士欢趋气涌汤。
诏下九天衔袖满，人知二府画谋臧。
古来所贵真儒用，天定何忧敌国强。
刑典已先明两观，和盟便许复侵疆。
论功自合专台席，谗口胡为弄巧簧。
三载峨峰听鹤唳，九年里社祗龟藏。
疏疏竹色横青琐，滟滟湖光映画廊。
晓案圣经研蕴奥，夜窗古史阅兴亡。
烟霞雅趣疑成痼，风雨清吟乐对床。
谁遣白驹歌逸豫，未应绿野久徜徉。
情知萧艾糅芳泽，手艺衡兰储糗粮。
拟辅皇舆休偾轴，莫令中道叹无航。
新衔宠自乾坤施，继廪恩疏雨露瀼。
公论在人元不泯，精忠报国谅难忘。
慨思周道忧如𢭏，常恐豳风怨缺斨。
九世陵园无复理，百年玉帛不能偿。
鸾旗龙驭犹西浙，貂帽狐裘满大梁。
休怪穷猿能倔强，且防新羯重披猖。
梦疑谢驾游春墅，望渴商霖泽旱秧。
借问孤舟横野渡，谁为一柱屹明堂。
会看马首遮于叟，并遣筹帷出子房。
勤恤民心延命脉，精搜人物整朝纲。
国威久愤宁终屈，事会时来岂有常。
决眦三阶明象纬，为渠一矢殒天狼。
日高宫线初添绣，雾滃门弧记设桑。
盛事满堂皆象服，荣观三寿簇霞觞。
拟将善颂祈周斗，空有遐思恋孔墙。
期与八荒开寿域，也荣枯枿舞春阳。
诗书泽厚床堆笏，竹帛勋高绣织裳。
与国同休山若砺，锡公难老寿如冈。
丹成却结乔松侣，驾鹤三清乐未央。

缃枝涤露最鲜明，琼佩归来带宿酲。
莫向人间强分别，一般品职列三清。

赋就凌霄意欲仙，却飞霞佩武陵源。
桃花总是甘棠旧，重与郎君憩鹿轓。

把茅未就橐悬罄，奎画飞来天雨花。
欲识高人归宿处，佩霞长侍玉皇家。

心闲万籁响韺茎，古调何人细与评。
招手洪崖天万里，佩霞惝恍会瑶京。

十方世界香水海，如微尘数无边亿。
诸佛各以本誓愿，遍坐道场作饶益。
稽首两足炽盛光，具有广大神通力。
刚风其上罗诸天，日月星宿与梵释。
手持宫殿充妙供，雨香花云作严饰。
慈悲为车众宝聚，载以万行波罗蜜。
周游三界一弹指，善行何曾有辙迹。
我曾礼足持秘咒，宝绘偶得唐人笔。
素缣一幅几断烂，丹青惨淡古颜色。
巍巍趺坐宝莲台，冠佩环趋星拱极。
未论画手入何品，成坏难以有相诘。
龙天守护敢不戒，一会灵山俨如昔。
恭惟雁湖老尊宿，佛地位人人不识。
偶年与世作依怙，意倦还归弄泉石。
愿持画本祝修龄，往与浄名分半席。
刀兵之劫遍大地，三界同聚一火宅。
要须开士运悲心，立大津梁拯群溺。
岂同小乘专利己，块守空山缚禅寂。
金轮慈光耀今古，愿与我公占寿籍。
向来摩顶经授记，坚拂许令亲入室。
夜深急雪欲齐腰，不室岩前好消息。

惟圣观化，自源而流。
惟吏观化，自邑而州。
圣念于民，吏职其忧。
民壅于化，则吏之尤。
我相此邦，此邦之休。
昔民睽睽，胥戕以刘。
今民熙熙，式歌且讴。
昔民啼饥，谷粒不收。
今民夷怿，无佩犊与牛。
是曰化国，莫知其由。
我仪图之，惟孝友张侯。
侯有令德，不竞不絿。
泽濡而春，令肃而秋。
靡夙夜不勤，惟民之诹。
孰冤而伸，孰贫而赒。
孰梗而顽，去其贼蟊。
孰巧而奸，锻其戈矛。
惟教化不行，如疾弗瘳。
既观厥成，泮涣以赒。
经之营之，爰始爰谋。
乃筑斯亭，于江之陬。
如跂斯翼，如方斯辀。
如虹维桥，如鹢维舟，如蓬莱瀛洲。
匪曰予观，临深极幽。
尔化于成，其政优优。
如彼时雨，云之油油。
如彼源泉，集于浍沟，惟百世以留。
溯彼源矣，其流悠悠。
登彼亭矣，其乐浮浮。
尔嚚尔顽，化而善柔。
尔利尔铦，化而锄耰。
尔文而化，为苏为欧。
尔俗而化，为虞为周。
大德小德，厥义可求。
无不尔承，厥德莫酬。

终日在山中，不见山可爱。
欲识爱山趣，须在山之外。
南山不古今，悠然与意会。
西山无朝暮，佳致固长在。
蔡君金玉人，结亭避阛阓。
面面苍璧屏，坐卧与青对。
晚曦射紫翠，宿雨濯蓝黛。
能消几两屐，不赏此奇槩。
芙蓉为君裳，兰茝为君佩。
今非避世时，乃学陶谢辈。
诸公富唱酬，拔戟各成队。
我出一转语，功成身始退。
君为端明胄，忠孝后必大。
山灵纵有盟，一出合破戒。
苍生正有求，富贵不渠贷。
山债会一偿，相期在晚岁。

吾祖有方平，曾与麻姑会。
沧溟化为田，弹指五百岁。
又有仙人乔，神游八极外。
朝舄作凫飞，世缘比蝉蜕。
寥寥千载后，之子得正派。
风度亦可人，春秋况未艾。
朝搬紫河车，暮结飞霞佩。
严事锺与吕，信心终不退。
经营白玉坛，肖象俨相对。
四面来青山，献奇飞羽盖。
炉熏彻玉虚，剑水清尘界。
琼笈阅千函，丹方探三昧。
谁谓三凫遥，近在吾境内。
蓬莱若云小，孰能为之大。

我本麋鹿群，官职不要讨。
儋石倘有储，山林堪佚老。
焚香旦告天，非为其私祷。
一愿屡丰年，田畴足禾稻。
二愿息兵戈，涂地无肝脑。
饮水乐在中，茹芝颜转好。
笃信而好学，守死以善道。
佩此八字符，传为子孙宝。
作诗写殷勤，未省蒙印可。

西蜀游文昌，赠我墨两个。
墨上署嘉名，名曰喜闻过。
过失人谁无，刚褊柔易愞。
众人巧自文，君子喜人告。
予性失之刚，所患在急躁。
未尝不佩韦，因循及老大。
不能如师德，受人对面唾。
至使巧宦徒，目为背时货。
子性失之柔，鲜有特立操。
嗜欲微萌芽，左右纷投好。
不能如乖崖，按剑警坐卧。
中心欠所主，恐似风摇纛。
乃翁匹前修，德行圭中瑁。
承家合有人，前猷宜久蹈。
贤母慈且严，熊胆亲调和。
养志最为难，家声出堂奥。
吾女正抱疴，朝夕烦拊劳。
要相敬如宾，毋纵欲长傲。
女亦尝闻诗，绿衣戒颠倒。
候其疾之瘳，蘋蘩能采芼。
内行傥不愆，事业当远到。
贤者后必昌，积善天所报。
持墨为子箴，进德谨勿惰。
墨卿子良师，莫被渠看破。

曾梦乘槎泛银潢，不遇张骞遇东方。
为言神仙事渺茫，仙府不在白云乡。
丹台幻作儒珍阁，蓬岛飞来双笔堂。
鹤车千乘集云轴，玉尘万斛纷雪香。
是中仙翁永难老，尝侍香案近玉皇。
归来手握山水印，傲睨羲昊轻轩裳。
新诗醉墨美无度，奄有元白兼锺王。
身在岩壑心廊庙，丝鬓垂颔颜苍苍。
与公同时一辈人，半随蒲荻零秋霜。
元老崔嵬独山立，岁寒不改雪中篁。
九月十五夜未艾，长庚伴月光煌煌。
台星寿星合为一，今夕何夕见此祥。
翠娥满引九仙酝，菊英入盏宫样黄。
珠明玉润陪笑粲，起舞珰佩鸣丁当。
李蹊森森密无缝，佳句往往溢诗囊。
我于门阑最晚出，瓣香致祷意则长。
如闻郡国事方殷，须起老手为平章。
待教卫武了相业，方许潞公归洛阳。

曾向瑶池稳泛槎，眼看西母佩飞霞。
定分天地冲和气，来匹公侯富贵家。
熊胆课儿心苦淡，鱼轩锡命世荣华。
樽前何物堪为寿，笑指蟠桃几度花。

不爱螭头一点青，片言枘凿拂衣行。
但忧负我平生学，岂愿争渠竖子名。
天骏出闲驽饱秣，国兰却佩艾敷荣。
想君记得西山语，佳士从来去就轻。

当日曾同鹓鹭群，清漳风月又平分。
轮囷肝胆忧时事，䌷绎诸书洗吏氛。
悔不佩韦成造次，幸犹挂剑答殷勤。
只鸡斗酒来行酹，三十六湾生暮春。

见山堂里小春寒，觞政诗囊甚有欢。
重客分明知小李，美人自在写猗兰。
直须博去纫为佩，只欠香来劣可餐。
菊磵一枝尤洒落，不妨人作易芳看。

石显权倾帝，穰侯势逼王。
群狐争伺夜，丹凤独鸣阳。
阊阖辞天仗，洋川佩郡章。
谁尝舒亶唾，有舌巧如簧。

嵯峨武夷山，中有梁栋姿。
凤凰鸣高岗，隠见视其时。
孰若阿房宫，下容五丈旗。
孰奏箫韶乐，和声召来仪。
才大古难用，论高人先知。
晦翁千载人，源流有余师。
衣传正大学，时吐蹇谔辞。
国步方险艰，忧端终南齐。
袖有济时策，真言琅玕披。
忠嘉许稷契，不事激与随。
辩论黼座侧，听纳天颜怡。
林林陛楯郎，相顾胥叹咨。
中有张万福，拜贺太平基。
正赖中流柱，障澜使东之。
胡为勇于去，神龙不容羁。
平生廉靖操，为国张四维。
西风送汉节，凛凛生霜威。
皇华驰周隰，昼锦辉绣衣。
清台占二星，今夕躔已移。
江右九州地，俗弊民已疲。
高褰赤帷裳，下照及隠微。
刑清民乃服，莠除苗始滋。
烹鲜戒政扰，漏鱼宁网稀。
要令珥笔俗，洗心学书诗。
更令佩犊子，竭力事耘耔。
鄱江歇澜波，贯索韬光辉。
丕变东楚俗，若咏洙泗涯。
小试大儒效，泰山一毫厘。
宁如立本朝，措世复雍熙。
无容孔席暖，伫兴宣室思。
归来纳绛节，平步登黄扉。
富贵推不去，乘留复奚疑。

鼎湖剑佩有遗踪，唐室真人羽化同。
九转药成丹灶冷，五云车去玉堂空。
仙家日月蓬壶里，尘世烟花梦寐中。
徒有旧山流水畔，古松枝叶苦吟风。

当年独抱伯牙名，身后祠堂列佩衾。
官职平生安义命，诗书终老惜光阴。
一椽古歙溪山窟，千古长松风月林。
彭令经营真有趣，个中应契老师心。

习容斋戒适朝初，佩玉锵鸣谨进趋。
大分凛然冠屦判，一诚不散若郊雩。

佩玉之声清越长，此身无故讵容忘。
挈渠方屦圜冠士，登我光风霁月堂。

家塾提纲属晋斋，絜斋气脉远乎哉。
何时升讲开聋聩，衿佩跄跄济济来。

檐流非沼亦非池，跃出双鱼亦自奇。
不是悬于庭上落，便因生出釜中来。
听琴莫笑音非古，叶梦须知稔可期。
谩说佩金佳谶在，陶腰似觉未消伊。

别我芝岩旧主情，松堂月冷露华清。
古桐高佩知何处，会听百滩流水声。

酒酣步出玉霄峰，此去天关隔几重。
霞佩颉颃风雨上，清都只在嘿存中。

南来佳山水，清淑如三吾。
何必二水间，独有八境图。
秀水饥可餐，清沦渴可{奭斗}。
颉颃飞霞佩，簸弄明月珠。
心闲鸥许知，日远鸿与徂。
蓬窗苦局促，略取山川娱。
是间有意趣，逢人辄周诹。
一舍两丛林，半点尘埃无。
顿渐非二门，凡圣同一区。
见佛心即了，迷者直非夫。
冥心休外观，来此同僧趺。

佩璐骑麟返帝旁，屐痕所在尚芬芳。
泉行地脉家家井，月到天心处处光。
模范百年垂藻泮，蒸尝千古奉桐乡。
教忠况有无穷泽，衮衮湘流一派长。

荒塍间流水，蠹叶风飕飗。
前山与幽人，亭亭共清秋。
远近日明晦，隠见云去留。
木末一叟归，犬鸣茅舍幽。
忆昔典午东，剑佩森名流。
胜地慰远怀，兹焉久绸缪。
渔矶与樵迳，今有斯人不。
池石老苔发，空余螺蚌游。
世有古今异，郢歌聊自酬。
醉眼时摩挲，此山即前修。

猗猗竹绕邓家湾，亭亭屋背摩围山。
当轩水花日喷薄，覆户云叶时斓斑。
中有高士金闺客，元从洞府生人间。
捧觞天爵役人爵，戏彩前班罗后班。
不妨花县春风晚，且对萱堂白日闲。
剩将千卷课儿习，博取一笑开慈颜。
和气向晚薄葱蒨，书声半夜随潺湲。
只恐天上妒人暇，催公拔宅离尘寰。
玉堂将母奉珍鼎，锵听群仙鸣佩环。
丹砂九转戒独善，刀圭分遣扶艰关。
功成麟阁归来早，笋舆随步羞桃荐菊纫兰𫈉。

熟读执事文，恍如入宝山。
瑰异千万种，一一无可删。
瑶草既俯拾，珠树亦仰攀。
美玉不知数，照映穹壤间。
大者中圭瓒，小者堪佩环。
居然郊庙器，胡为委荆菅。
嗟余颇识宝，对之清涕潸。
携寘蔀屋内，虹气惊市阛。
常恐阳虎辈，窃去亡繇还。
何当变姓名，袖出函谷关。

去岁冲寒赴辟时，感君骑马远追随。
一春不得梅花信，万里空题薤露诗。
小简佩壶邀士友，大铛煮粥活流移。
平生二事尤堪记，应有名公与撰碑。

避暑惟高卧，柴门闭不通。
子来佩明月，予起濯清风。
有墅犹当赠，无城可得攻。
灵舒如见问，今作灌园翁。

稍喜佩铜鱼，邅回四纪余。
早无人料理，晚有鬼揶揄。
把酒言犹在，凝香梦竟虚。
斯人止如此，恐坐太清臞。

蚤日称雄翰墨林，暮年里巷且浮沉。
诸公自负遗贤愧，此士元无谤国心。
子佩子衿输少俊，某丘某水拣幽深。
明时莫作逃尧计，忽有弓旌底处寻。

妪貌何妨至辅臣，猴形亦有上麒麟。
伏波眉目空如画，不是云台剑佩人。

与梅交绝几星霜，瞥见南枝喜欲狂。
便欲佩壶携铁笛，为花痛饮百千场。

诏书选后宫，众女竞媒致。
拂镜浓画眉，临风高绾髻。
朝犹东邻居，夕已金屋贵。
彼姝绝代姿，绰约乘云气。
箴史合古趣，佩服与今异。
宜哉寤寐求，惜也憔悴弃。
君门深复深，岁遣花鸟使。

拥旄佩印各荣华，已贵无官可复加。
若不扫门丞相府，必曾养马侍中家。

不见林夫与子方，坦翁健笔亦堂堂。
孝诚亲有终身慕，忠爱君无一饭忘。
铭座六章韦作佩，入台五字铁为肠。
未应径欲投吟社，谏草长留御榻傍。

常产常心论，平生不谓然。
晚知苏季子，佩印为无田。

不曾解佩献明珰，莫比徐妃与寿阳。
五出至今污宋史，半妆当日怨萧郎。

早佩廉丞训，中偕计吏行。
那知身啬报，仅见子成名。
表里高阳氏，铭阡辅嗣孙。
他年燎黄诰，亦足慰幽明。

圣节祥烟蔼御𬬻，殿庭严肃响山呼。
赭袍日照来天上，玉佩风清侍座隅。
古字数行仙药诀，鲛绡十幅寿星图。
远方拜表来朝贡，兼贺虹流电绕枢。

醉中别大梁，西归胃水阳。
飘然何所似，浮云辞帝乡。
归来惊岁晏，怅然增浩叹。
景短倏云暝，夜寒难至旦。
指酒雪花飞，早梅思南枝。
碧落周星纪，青阳换岁时。
双鱼忽得书，云已三公骇奇士。
严吴玉霄仍近密，小谏官职清，大才文翰逸。
献纳有嘉谋，英豪伸壮图。
万乘是知己，外华籍。
金骨俄轻举，侍从臣，元白才名子。
挥毫烂彩霞，逸性飞湍水。
不日縯丝纶，鳌宫承帝旨。
伊余重交结，白日贯精诚。
黄金一诺重，鸿毛万事轻。
微尘弹作冠，清泉涤吾缨。
思佩朝天箓，相将升太清。

圣德昭彰动天地，岁岁丰穰为上瑞。
明年有闰节气迟，冬深有雪方及时。
三农但喜及时雪，天心帝力岂得知。
臣忝颂条居近辅，劝课农桑理舆赋。
宛丘之下为封部，宣布皇恩愧襦裤。
王泽流而有颂声，因而拜手献歌行。
歌云岁云暮兮日云暮，白云初向斜阳度。
斜阳韬掩云舒布，惨惨阴风生北户。
风来带得霏霏花，花轻片片如琼葩。
冻黏寒缀纷交加，陌上逡巡铺玉沙。
琪树瑶台相间出，落梅堕絮初堆积。
映箔横沾翡翠纹，拂窗斜度瑠璃隙。
飘飘千里度龙山，袤丈萧关与玉关。
海上银台对金阙，水精帘栊鉴明月。
万年枝上夜辉光，上林先似梨花发。
黎元有望既满望，手足舞之而蹈之。
因思去岁在京师，国家将议改元时。
时雪未呈盈尺瑞，百神奔走应祷祈。
海风吹起澄江练，织女金刀碎裁剪。
剪作天花撒翠微，茫茫六合生光辉。
明月宫中玉臼杵，霜兔𢭏药云母飞。
风筛乍似琅玕宝，翔鸾飞下啄瑶墀。
金门廊庑龙尾道，贺雪千官趁朝早。
吾皇为喜表丰年，六出飞花不令扫。
枢相侍臣初奉宣，宣赴中书赐御筵。
光禄移厨供玉馔，上樽赐酒中官劝。
宣令不醉不得归，席上仍令各赋诗。
诗成封进同奏谢，御制歌行竞传写。
拜舞欢呼感圣明，千年遭遇作门生。
微臣忝幸在两制，得以歌诗乐太平。
而今出典淮阳郡，组绶辉华佩金印。
才微任重副忧勤，履薄临深守廉慎。
圣人德泽如阳春，阳春及物无不均。
微臣怀抱如葵藿，葵藿向阳堪喻身。
今因瑞雪献歌咏，西垣再愿縯丝纶。

常思羽衣人，宅此岩崖傍。
□□通大道，玄关掩中黄。
古朴宫殿□，偃亚松桂香。
洞户漏夕月，木罅生□阳。
叠齿上层巅，露井连曲房。
断壁广横幕，矗石排吟□。
蛰痕燕穴空，乳溜虬鳞张。
清泉弄春□，灵草经冬芳。
自笑老倒容，谁□刀圭霜。
金版佩上籍，玉音歌洞章。
□□夜森立，绛节朝飞扬。
咫尺仙路高，喧嚣机世忙。
浮埃走车马，奔迸多事场。
真地拥烟霞，根本无为乡。
不到久叹息，一来徒悲伤。
但听铿华钟，所得心耳凉。

人之相知须知心，心通道气情转深。
凌山跨陆不道远，蹑𪨗佩剑来相寻。
感君见我开口笑，把臂要我谈王道。
几度微言似惬心，投杯着地推案叫。
此事置之无复言，且须举乐催金船。
人生通塞未可保，莫将闲事萦心田。
兴尽忽告去，挑灯夜如何。
弹琴起双舞，拍手聊长歌。
我辈本无流俗态，不教离恨上眉多。

银河耿耿露漙漙，彩缕金针玉佩环。
天媛贪忙为灵匹，几时留巧与人间。

精鹜成勤瘁，颐贞俟有瘳。
吟生南越思，慈结北忧。
粲枕甘为蝶，丰厨厌炙牛。
玄元知寡欲，平子尚多愁。
夕鸟侵阶啄，宵萤入树流。
玉书能静览，柱史倦闲投。
忽赋行云什，堪听击壤讴。
期君整朝佩，仙置在瀛洲。

佩剑游边地，悲风卷败莎。
雕饥窥坏冢，马渴嗅冰河。
塞阔人烟绝，春深霰雪多。
蕃戎如画看，散骑立高坡。

秦皇焚旧典，汉祖溺儒冠。
万民在涂炭，四老方宴安。
白云且高卧，紫芝非素餐。
南山正优游，东朝忽艰难。
高步揖万乘，拂衣归重峦。
飞鸿自冥冥，束帛徒戋戋。
古庙对山开，清风向人寒。
更无隠遁士，空有宾客官。
况我谪宦来，尘迹污祠坛。
朝衣惭蕙带，佩玉愧纫兰。
或依阶下树，陶暑解马鞍。
或借庙前水，乘秋把鱼竿。
吾道多龃龉，吾生利盘桓。
登山殊未倦，饮水聊尽驩。
精灵莫相笑，此意乐且盘。

山郭十余里，篮舆试初程。
山高云气重，野旷烟光轻。
断石络树根，敧崖溜泉声。
行行款道宇，一径掌样平。
仙隐记甘罗，观名取庄生。
宝藏绚金碧，仙佩飞瑶琼。
檐铎自相语，龛灯弄微明。
出门境界宽，一笑大江横。
蹁跹白羽衣，孤鹤松梢鸣。

沙石香丛叶叶青，却因声误得蝉名。
骚人佩处唯荆渚，识者知来遍蜀城。
消得作亭滋九畹，便当入室异群英。
非逢至鉴分明说，汩没人间过此生。

昔人何人占弋山，波光岚翠照淮湾。
佩兰隠者今何在，炼石仙人去不还。
绿水渡头空自急，白云岭上至今闲。
高峰张令祠边望，古息荒城半草间。

秦望奇峰北，天章野寺东。
石桥跨惊濑，云屋丽层穹。
片段磨礲密，高低结构雄。
盘基深凿岸，飞势耸凌空。
迥却熙蒸日，虚含自远风。
谿山形胜聚，川陆往来通。
竹影摇轩外，松声逼坐中。
孤烟惹樵叟，轻浪溅渔翁。
气象清无比，登临杳莫穷。
直须图画看，安得入神工。
愁霖不肯已，阴结弥二旬。
吾游欲及时，秉烛出城门。
泛泛一舫航，密坐环亲宾。
爽气忽侵袂，重云稍逡巡。
俄顷万里晴，鬼魅伏清晨。
日光溜水态，照灼无涯垠。
轻烟缅以没，微风飚然振。
菰蒲动幽响，拨刺惊潜鳞。
浮沈戏鸥鹭，荡漾开萍蘋。
榜人发櫂歌，渔翁理罾缗。
激越自成态，潇洒何其真。
清辉不可状，野思徒纷纭。
弭棹山之阿，行行问吾民。
莓苔粘侧迳，马足绝纤尘。
青谿曲折度，茅屋经过频。
川涂斗开阔，夷路夹松筠。
右转耸云构，广除砻翠珉。
佛殿烁金碧，标榜自玉宸。
修廊盘磴道，等级华堂新。
最后敞高阁，扃藏帝室珍。
冥心一薰拂，璨璨罗星辰。
大哉三圣笔，天纵妙入神。
名家数几百，较古谁为邻。
山头见塔影，树杪排嶙峋。
直上遽登造，爱奇忘艰辛。
秋容媚虚旷，蔼蔼扬奇芬。
群峰出圭角，万象皆缕陈。
森爽翠欲滴，苍茫寒袭人。
远心穷碧海，逸兴凌高旻。
踌躇下烟麓，盻眄行复询。
僧言王右军，遗迹永和春。
兰亭有曩基，墨池含漪沦。
书室閟灵像，五亭余圆囷。
次第与探历，毕景颐厥因。
简累脱纷滓，遗荣终幅巾。
逍遥自得场，此节固离伦。
愤耻以寄傲，则非吾所遵。
凉飚拂修竹，暮霭起长津。
缨佩顾为忝，城郭宜尔亲。
回首已遥碧，恍然尘世分。

家谱推贤裔，乡评号吉人。
佩银成短梦，冠玉漫长身。
朱轸鸾胶断，青林鹤表新。
空令柱下史，反惜幕中宾。

忿欲伤生甚斧斨，易言惩窒味尤长。
古人明著佩韦戒，前辈犹烦按剑防。
养似鬭鸡逢纪渻，避如决鹿见毛嫱。
小斋扫去闲书画，专揭吾诗置座傍。

衡与修皆捋虎须，不论公干与元瑜。
讥弹山寺诗为谤，指点沧洲疏似谀。
毛垢人将吹洗汝，涅磨渠不磷缁乎。
劝君刊落闲枝叶，佩服高柴一字愚。

池远疏浇溉，墙低劣蔽遮。
初无虎守杏，况有蝶穿花。
薄采难纫佩，深培待茁芽。
嗟余愧迂叟，招汝兴仍赊。

碧玉去随年少易，绛桃留待主君难。
唤郎岂有云神女，觞客宁无黑牡丹。
汉上谩为留佩恼，湘东曾被淡妆瞒。
维摩老病禅房冷，一点青灯伴夜阑。

客来怕折枝揖，诏下尚扶杖观。
佩吕翁一瓢易，悬季子六印难。

久愧君恩禄具臣，太仓非有粟陈陈。
立朝到老羞营窟，避客经年少觌邻。
鹤夜失鸣犹给料，鱼寒不食已收纶。
小瓢如玺犹慵佩，何况金龟与玉麟。

陶子沉酣汝，刘郎佩服之。
元来天地内，乃有两东篱。

江卿二臬除书下，不与寻常遣使同。
玉佩懒随小儿走，绣衣聊展丈夫雄。
剑刀俗革田秋熟，贯索芒收圄夜空。
想伴清言惟小谢，有诗毋惜寄衰翁。

小时玉雪二尊怜，两字眉间点缀鲜。
尚记嬉游佩觿日，安知荏苒钓璜年。
渡辽难以偏师从，归鲁犹将旧学传。
自古乡先祭于社，不须辛苦上凌烟。

郎陵后嗣尤推彧，太傅诸孙最数嘉。
之子固无惭尔祖，此翁所望大吾家。
夺标羞与儿童竞，佩印才堪妾妇夸。
案上菖蒲勤洗沐，灵苗见说有时花。

素昧清真与顺庵，偶然爱唱望江南。
世因玉佩轻秦七，天把蓑衣贵谢三。
郢可忧虞成永叹，汉方隆盛勿多谈。
古今大瞻惟蒙叟，不但诬丘又谤聃。

招鹤山空衿佩散，至今复以格名轩。
礼诗学已先传子，性理书犹密付孙。
程氏必须通一件，申公云不在多言。
侯芭老去头如雪，曾受吾师罔极恩。

贵栾大佩六印，赋侏儒俸一囊。
曼倩面有饥色，蟠桃三度偷尝。

昔年尚友先君子，晚见贤郎自策名。
芹泮佩衿尊郑老，桐江谱牒派玄英。
誉髦孰不观朝彩，耄齿吾难主夏盟。
若见监州烦问讯，必分风月照寒檠。

拥万貔貅佩玉麟，内防天堑外边尘。
昔尝以处范韩老，今奈何可许史亲。
孤士但知怒螳臂，先皇不罪批龙鳞。
此身只合山阴住，长作陵边洒扫人。

天官长榜该差久，公相繁机押敕迟。
佩玉徐行真上介，着鞭先发任群儿。
方惭当宁询黄发，绝喜吾宗见白眉。
闻说守侯留祢墨，水衡召拜必同时。

见说西京有魏家，瑞云吹紫染芳华。
移将万里豪门贵，幻出千枝倾国葩。
新佩荷囊重渍色，更乘兰馥七香车。
倡花野蕊都销尽，来配姚黄得共夸。

东皇又罢调春手，花飞十不啻八九。
不论韦曲与少城，卸尽锦机忍回首。
唯余芍药不搀先，却与蔷薇相争妍。
小栏逼束恣娇姹，高架支撑尽蔓延。
倡花冶蕊都妆靓，赢得先开不相见。
若令环列见倾城，羞杀群芳争掩面。
瑞云吹紫染二葩，只让西京一魏家。
新佩荷囊重渍色，更乘兰馥七香车。
主人寿乐献寿觞，哦诗都带花边香。
看来诗胞云梦豁，只愁拶破古锦囊。
昨宵点滴山间雨，弄晴賸着花上露。
主人晓起试吸将，便得长生之妙处。
醉潮玉颊十分红，主人与花恰相同。
兴来持酒绕艳丛，更折繁枝簪席东。
看花醉眼未惺松，忽然跳入花蕊宫。
寿仙喜与花仙逢，更入太史滑稽中。

一朝骠骍先论功，封侯佩印授齐钺。

日向庭闱彩服趋，天边忽下紫泥书。
分铜既佩诸侯印，衣绣仍登使者车。
万灶貔貅须宿饱，九州鸿雁要安居。
笑谈了却公家事，指日催归侍玉除。

儒官领袖得名流，子佩应无在阙游。
只要松筠柰霜雪，须知兰菊自春秋。
年龄五十当荣显，风月三千足唱酬。
扬善推能需叶赞，有容心地尽休休。

襟怀潇洒浴沂天，家学相传几百年。
外物莫贪苍玉佩，真才肯贾蜡黄鞭。
不平未用鸣东野，懒读难为诮孝先。
赖有濂溪衣钵在，满庭风月浩无边。

瑞世词章响佩琚，过人学力更充余。
盘空紫气难藏剑，照坐青藜趣校书。
已脱尘埃辞矮屋，还将清泚映污渠。
云霄此去功名逼，诗酒生涯莫作疏。

邪倾枝柱费三年，革故图新有待然。
凌雨千间骈紫佩，濂溪一派宝青毡。
韶鸣已觉俱忘味，鼎养何妨更击鲜。
师帅作成真有道，诜诜弟子信皆贤。

兰丛才一干，独向腊前开。
托荫偏宜竹，先春不让梅。
韵从幽处见，香自静中来。
便欲纫芳佩，灵均唤不回。

万井苍凉欲曙天，禁钟声断佩声联。
云浮玉辇霞裾降，风动金莲宝炬然。
四国龙飞清穆世，群工虎拜太平年。
吾王不倦宵衣念，国祚遥知永永传。

月淡霜清驿路长，一枝春信到江乡。
西山饿死魂犹瘦，洛浦仙游佩亦香。

望望春来一解颜，春多风雨怯衣单。
柳烟漠漠山堂晓，梅雪纷纷水国寒。
贫里诗囊当自佩，醉中匣剑共君看。
交游肯作云翻覆，凿齿东来喜道安。

秋来月渐清，老火犹未退。
好风送新凉，云深复昏晦。
徐思此夜满，岂不令人爱。
暑气薄前荣，蒸溽肯少贷。
月色到芳池，缘此亦拘碍。
今宵坐中庭，挥麈成独对。
霜华杂月色，顿然清病肺。
何必泥中秋，此语吾永佩。

兰以深而香，避世非吾忍。
移根植堂下，遂使世人冁。
谁知秋华拆，未许流声尽。
即之色渐温，佩之芳愈敏。
因观太古音，试理幽兰引。
幽兰本香草，名随四时泯。
奈何楚子孙，些只徒自窘。
一枝三四叶，与人作标准。

咨尔潭生，今岁十六。
弃汝幼志，企慕老宿。
收汝放心，归就检束。
业必精思，书必勤读。
敬事父母，出入必告。
钦奉师模，传习必熟。
友爱同气，如手如足。
珍重自身，如珪如玉。
非礼勿视，祇污青目。
非礼勿听，祇乱心曲。
非礼勿言，言必招辱。
非礼勿动，动必非福。
翁作箴言，尔其佩服。
念哉敬哉，中有天禄。

多士新弹贡禹冠，对天忠切动龙颜。
胪传声彻颁袍笏，燕喜筵开肃佩环。
乐奏箫韶成广内，诗成奎画照人间。
微臣捧诏惭疏拙，也抱传宣拜赐还。

秋闲夜瑟瑟，月露明团团。
褰衣步涧月，忽见双飞鸾。
上有腾空仙，天风飘佩环。
清歌映岩谷，粲若玉炼颜。
愿升绿云去，随君向仙关。
咽食长不老，何用思人闲。

悯时命之不当兮，去重华之日远。
怀贞悫之操行兮，遭此世之淟涊。
志浩荡以耿介兮，思低回而蹇产。
众日进而蔽壅兮，何灵修之为怨。
固时俗之俇儴兮，背矩矱而不可化。
独好修以增姱兮，宜反谓余以多诈。
惟天地之可正兮，指黄泉以为期。
欲予屈心以从俗兮，虽九死其犹不忍为。
执太原之獶兮，蹈焦原之峻。
世沈淖而莫予知兮，吾愈岧嶤而自信。
昔伯阳之逢纷兮，时亦云其遑遑。
繄周公不复梦兮，曷疑尼父之惋伤。
阴与阳其𫐖轕兮，天与地其回薄。
八柱将挠兮，四极安托。
嗟予生之多艰兮，哀众命之将落。
愿披志而抽凭兮，思自近而不可得。
独挹抑而无谁语兮，怊茫洋而焉极。
涕淫溢而澒溶兮，面高穹而叹息。
吾将遁俗以洁居兮，从巢父于箕山。
采三秀而咽苍柏兮，聊以终吾之永年。
哀山谷之多风兮，霰雪冥冥而不见天。
豺狼纵目以相嗥兮，虎豹群而食人。
信自适而无所兮，蹇淹留而戃恍。
目眈眈而外浮兮，精专专而独往。
搴太清以为佩兮，揽灏气以为圭。
芳飒遝而并御兮，岂独椒桂与江蓠。
厌此世之多嚣兮，将远跳而去之。
揭太乙之长竿兮，建招摇之飞旗。
天吴为余奔走兮，龙伯为余指麾。
折邓林以为策兮，眇八合而驱驰。
左裾拂乎昆仑兮，右袂掩乎月窟。
访混沌之所止兮，超青冥而荒忽。
抚盘古之顶兮，挽天皇之臂。
叙余心而敶词兮，曷为乎鸿荒之不再世。
吾将揭北斗而量九州兮，均人命之所与。
定日月之所舍兮，使长照临此下土。
又恐群灵之好谗兮，俾上帝之凭怒。
不照余之精诚兮，吾将安诉。
临天路而徬徨，魂廷廷兮失度。
乱曰：邅余车以来归兮，曾何足以舒忧。
羌灵修之不吾祐兮，于今之人其何尤。
怀余情而终古兮，聊与化而逍遥。

山巃嵸兮白云，云冥冥兮高山。
若有人兮居其闲，超逍遥兮盘桓。
芸栌兮菌桷，罗橘柚兮为堂，涂予室兮枫香。
擥葛藟兮为帷，虈蕶杂兮佩帏。
穹岫兮玄崖，瀑流兮相豗，皎积雪兮奔雷。
攒林杳其蔽日兮，挂飞猱之清哀。
云中之君兮骑白鹿，山灵缤兮下空谷，风萧萧兮灌木。
云山兮幽幽，羌踯躅兮夷犹。
惆怅兮余怀，非夫君兮谁思。
投余簪兮太息，从夫君兮归来。

进贤之冠兮，高乎岌危。
山玄之佩兮，长乎陆离。
苟非其道兮，曷如蕙带而荷衣。
尧舜邈其不逢兮，我之心其孰得而知。
宁轻世肆志兮，采商山之芝。
与其突梯滑稽有口如饴，据高位而自若，钓厚禄而无疑。
则余有蹈东海而死耳，诚非吾之所忍为。

故人身披紫绮裘，腰佩宝玦骑胡骝。
英风侠气横四海，辞我远向淮南游。
淮南桂树应犹在，八公举手遥相待。
明月高悬五两头，随君千里过淮流。
十年鞍马边城道，又向边城见春草。
春草萋萋路入秦，长安北望空愁人。
荆楚奇材多剑客，感慨相逢思报国。
男儿事业早致身，青鬓须防雪霜迫。
我向人闲久拂衣，白云相伴掩岩扉。
调琴鼓罢清商曲，愁见孤鸿天际飞。

古岭森森立万松，一株寒玉笑春风。
恰如钓艇桐江客，画入云台剑佩中。

非晋非唐落魄袍，人生行乐不知他。
可曾痴说飞霞佩，那肯吟思叠雪罗。
带眼减多癯已甚，布毛吹尽意如何。
溪邻更有笭箵伴，时整蓑衣共缉莎。

玉笋班头客，文章绝代奇。
奉璋陪内宴，刻烛赋新诗。
指认红莲影，安排丽藻辞。
绝嫌痕已迫，只恐句来迟。
花烬将残处，宫袍欲夺时。
宠荣归佩晚，金炬出天墀。

金石同心好，言言可起予。
纫兰应足比，伐木义何如。
慷慨输情久，芬芳入室初。
诺能为一布，佩不必三闾。
椒榝能欺我，松梅合友渠。
衔杯时对饮，冷淡共园蔬。

剑佩随夫子，倾心一瓣香。
四科分等级，数仞叹宫墙。
我正劳钻仰，人惟较短长。
可窥怜子贡，欲倚愧蒙庄。
步步瞠吾后，巍巍藐彼堂。
传心因坐见，三圣远相望。

隔岸闻风处，清晨嗅露房。
花因闲弄久，衣有带来香。
试摘枝头白，还拈叶底黄。
恍如玉皇吏，来自锦窠郎。
袖比朝方罢，心因恼欲狂。
谢安休掩鼻，非佩紫罗囊。

勋名已盛端嘉日，身佩安危三十年。
自去鸿枢开督府，迄辞鸱阁老平泉。
早看养马封侯将，晚作骑鲸捉月仙。
纵道进贤冠最好，不须画此上凌烟。

群玉之峰千丈高，太微左宇凌星河。
承明著作记仙室，汗青芸香老研磨。
瀛洲学士水苍佩，清响戛击谐云和。
我朝仁祖重兹选，涵养泽媲周菁莪。
一时搜罗尽才杰，论事往往无讥诃。
四贤景祐国之镇，肯为公议轻倒戈。
当年枨触鼎鼐意，愿与希文同谪播。
庆历一客伤众客，醉饱过耳宁有他。
文符搜索网打尽，谣咏可但仇傲歌。
古来馆阁有如此，劲气金石相荡摩。
能令皇图耸天际，势与泰华并嵯峨。
南箕贝锦半天下，翻作采葛伤谗多。
视若弁髦如土梗，甚者足蹋鲸海波。
吁嗟此意久不作，遗响近续应非讹。
西山有孙賸文采，二十八宿心包罗。
芳菲弥章楚骚蕙，硕大且俨陈陂荷。
峨冠蓬岛两冰暑，凌溯迤逦风玉珂。
俯而就之岂不可，议论乃欲降妖魔。
纪纲一疏有奇气，几微半语驱沉疴。
手披逆鳞触震电，心翼汉鼎扶羲娥。
悠然群聩发深省，诵之穆若清风过。
凤凰肯啄我伤粟，骐骥岂饫天山禾。
殿头拜疏勇莫遏，指点归问烟江蓑。
要津未若急流退，苞栩孰与考槃过。
使乎六辔咏柔耳，清节人士歌五紽。
之齐出昼有时义，去就大抵师丘轲。
蹇予羁旅生也后，颉颃蜚佩应殊科。
前时连章乞身去，夜梦栩栩思珉璠。
天高不闻心转切，为人岂忍甘婆娑。
斧奸心事忧国念，大略相似柯伐柯。
君今询度我如执，啜其泣矣心谓何。
君不见熙宁元祐国是易，未尝俯仰惟东坡。
又不见绍圣更张罹祸惨，百折不挫称涪皤。
世间富贵何足道，倏忽殆类赴烛蛾。
妍者妩媚姿夭冶，轻儇佻巧甘媕阿。
甜淡祇腥八九息，酣寝喧鸣奏鼓鼍。
谏君超然独醒苏，回首万望蓬一窠。
倘陪高风驾黄鹄，归傲泉石间壁梭。
俯佣鱼钩晚获得，远寄或可酬清哦。
疏桐缺月漏初断，鸿影缥缈还见么。
他年邂逅谈旧事，抚掌一笑重呵呵。

群玉之峰千丈高，太微左宇凌星河。
承明著作记仙室，汗青芸香老研磨。
瀛洲学士水苍佩，清响戛击谐云和。
我朝仁祖重兹选，涵养泽媲周菁莪。
一时搜罗尽才杰，论事往往无讥诃。
四贤景祐国之镇，肯为公议轻倒戈。
当年枨触鼎鼐意，愿与希文同谪播。
庆历一客伤众客，醉饱过耳宁有他。
文符搜索网打尽，谣咏可但仇傲歌。
古来馆阁有如此，劲气金石相荡摩。
能令皇图耸天际，势与泰华并嵯峨。
南箕贝锦半天下，翻作采葛伤谗多。
视若弁髦如土梗，甚者足蹋鲸海波。
吁嗟此意久不作，遗响近续应非讹。
西山有孙賸文采，二十八宿心包罗。
芳菲弥章楚骚蕙，硕大且俨陈陂荷。
峨冠蓬岛两冰暑，凌溯迤逦风玉珂。
俯而就之岂不可，议论乃欲降妖魔。
纪纲一疏有奇气，几微半语驱沉疴。
手披逆鳞触震电，心翼汉鼎扶羲娥。
悠然群聩发深省，诵之穆若清风过。
凤凰肯啄我伤粟，骐骥岂饫天山禾。
殿头拜疏勇莫遏，指点归问烟江蓑。
要津未若急流退，苞栩孰与考槃过。
使乎六辔咏柔耳，清节人士歌五紽。
之齐出昼有时义，去就大抵师丘轲。
蹇予羁旅生也后，颉颃蜚佩应殊科。
前时连章乞身去，夜梦栩栩思珉璠。
天高不闻心转切，为人岂忍甘婆娑。
斧奸心事忧国念，大略相似柯伐柯。
君今询度我如执，啜其泣矣心谓何。
君不见熙宁元祐国是易，未尝俯仰惟东坡。
又不见绍圣更张罹祸惨，百折不挫称涪皤。
世间富贵何足道，倏忽殆类赴烛蛾。
妍者妩媚姿夭冶，轻儇佻巧甘媕阿。
甜淡祇腥八九息，酣寝喧鸣奏鼓鼍。
谏君超然独醒苏，回首万望蓬一窠。
倘陪高风驾黄鹄，归傲泉石间壁梭。
俯佣鱼钩晚获得，远寄或可酬清哦。
疏桐缺月漏初断，鸿影缥缈还见么。
他年邂逅谈旧事，抚掌一笑重呵呵。

昔子青青佩，重逢怪衲衣。
樊笼留不住，云水静相依。
习气余诗句，枯禅堕佛机。
东湖自尘外，还带夕阳归。

上国交游尽，见君殊惘然。
相寻相别日，二十二三年。
紫陌辞尘佩，青门委蠹编。
讵知归老地，还向弁峰前。

湘花小朵分幽春，封根苔土如蛇鳞。
东风晓剥兔豪壳，青瑶斛冷香吹人。
滋香夜滴金蟾水，绿叶紫茎光韡韡。
佩囊荒破赤龙愁，璧月斜沉泣骚鬼。

五湖赊与一年春，幽佩仙香半夜闻。
暂到人间归不得，有人传是紫阳君。

廼先天皇君，万有七千祀。
迄彼大庭时，封于葛天氏。
邈计几何年，是生余小子。
上清太极公，造道穷天髓。
有晋勾漏侯，炼丹极地肺。
岂曰其云仍，容或有肖似。
阿亡昔吞月，诞日非指李。
少长异强袌，世家得源委。
谁言空桑生，乃嗣白仲理。
少傅仕唐朝，香山号居士。
不曾受衣盂，漫自访根柢。
长是娱林泉，靡复哄都鄙。
光景长如丝，功名大似米。
留情十种仙，托契五穷鬼。
尘埃日以遥，富贵云而已。
允矣躬清明，听之自赞毁。
且非笔不锋，自信文甚绮。
接踵李杜坛，信威屈贾垒。
既而倦钓鳌，何以更呼蟡。
此念轻万锺，所懽在四美。
青帝御山河，东风管红紫。
烟寒绿柳颦，日暖黄鹂喜。
当此醉则歌，悠然起而舞。
槐阴清昼长，蝉噪新声止。
修竹森群贤，瑞莲立万妓。
顿忘蜗蝇心，坐洗笙笛耳。
月色凝冰壶，桂花落金蚁。
风松啸长林，霜雁过寒水。
于心豁然凄，有酒多且旨。
及无蟋蟀吟，渐至芙蓉死。
腊雪飞鹅毛，江梅吐玉蘂。
吟诗三嗅之，对景一莞尔。
亦以寸心坚，于焉百念弛。
往时丱角间，纵步禅关里。
香象截河流，冻蝇透窗纸。
洞搜到户庭，何异丧考妣。
手接秘魔杈，胸当石砮矢。
最初悟苦空，旋复学久视。
虽殊斲雪功，同一标月指。
凿井求丹砂，𣃁云种枸杞。
矧当偷蟠桃，亦欲追𫘧駬。
神授咽日书，帝锡驱雷玺。
那知天可阶，是盖道在迩。
吾生讵已而，君子诚乐只。
回首三十年，如之何也矣。
旧尝习骑射，马鞍谩伤髀。
亦尝习剑击，镡{廛阝}屡𢭏齿。
筹略成无庸，韬钤谁可比。
东方罢奏书，南郭归隠几。
澡虑服参苓，洁身佩兰芷。
然虽羡簪缨，奚若就刀匕。
展也趣清虚，终焉知本始。
顷年事四方，重趼啻万里。
海岳靡不周，风烟莫能纪。
东游衡庐颠，北逮灊皖趾。
南登苍梧脊，西啖青城觜。
云伴金华栖，月依玉笥舣。
罗浮山以南，彭蠡水之涘。
横笛岳阳楼，飞觞金山寺。
武夷猿相呼，委羽鹤久俟。
禹穴郁{氵罗}嶆，秦城就颓靡。
桂林岚光娇，瓯越海气诡。
合皂青崔峨，麻姑翠迤逦。
醉寻张陵孙，走遇许逊婢。
澎浪若山高，浯溪与天峙。
曾樵雁荡中，亦钓太湖底。
所交皆英豪，初不介彼此。
素志骖龙鸾，寒厨赦犬豕。
苦吟思呕心，俗状厌擎跽。
徘述煮笋经，笑补遗民史。
风骚追苏黄，寂寞造陶姒。
饥寒莫荧惑，炼养有凭恃。
余有黄芽田，旦暮举耒耜。
余有白雪蚕，左右置箱篚。
尽使闲姓名，浩然满朝市。
方将山水蒙，毋怪天地否。
颜舜足侪晞，广聃敢肩拟。
但令心以灰，世事尽糠秕。
造物神与游，天公气可使。
伏槽待赏音，焦尾叫知己。
投合辱太玄，舞雩风一唯。
行藏固不同，领略贵有以。
浮海慨槎仙，临风唤月姊。
或疑有个扅，岂谓惟薏苡。
若士乘大鹏，跫音卜嫩蟢。
阴阳诿曰深，血脉微可揣。
畔岸诿曰遐，舟车容可庀。
孤鸦唤晴晖，拱鼠濯清泚。
龟蛇伏剑蟠，鸡犬待鼎舐。
不愁松柏凋，祇畏桑榆徙。
意马息驱驰，心兵遂消弭。
身中玉楼台，赤子处非侈。
身外金埤堄，虎臣治不圮。
畴能弗鸿鹄，而又恋枌梓。
未免畏白圭，{礻是}身蹈廉耻。
非将献黄金，赂天丐福祉。
决之西则西，可以仕则仕。
荷锸死便埋，归园生为诔。
怆神眺高遐，怀宝谨操履。
我往蓬莱山，世人劳所企。

笑把青藜出武夷，不辞千里访幽奇。
吐吞风月一壶酒，拈弄溪山万首诗。
道过星河骇双目，万灶清烟缠华屋。
老岩峭拔森翠屏，大江东去流苍玉。
樵人弛薪指似予，中有玉洞藏仙都。
楼阁参差美轮奂，神仙隠显知有无。
夕阳挂树暮山紫，行行到此欲脱屣。
门前三径绿苔深，浩荡春风醉桃李。
子然放步成蹊庵，其一仙翁乐笑谈。
苍髯绿鬓两眸碧，霞标芝宇清岩岩。
青牛人去几千载，源流尚有玄孙在。
身里蓬莱十二楼，杖头云水三千界。
大隠从来只市廛，年来教法况萧然。
先生驻锡庐山下，混俗和光四十年。
琅庭琛馆五云起，五湖四海来如蚁。
天下三百六十洲，未见堂宇高于此。
自非先生真栋梁，安能玄阃颜辉光。
烟蓑雨笠捘入门，琴佩剑履充其堂。
先生何年创丹室，宝篆灰寒门牖密。
明窗浄几一炉香，何人会此真消息。
先生何日结草庐，读尽丹台紫府书。
有时瞑目坐蒲团，闲即汲水浇园蔬。
妙南老人画真迹，一枝薜荔缠寒碧。
莫问当年老沈翁，先生默契真端的。
竹锁庵边炼药台，鹧鸪啼得百花开。
归去武夷向人说，也曾亲诣同原来。
先生此功与此德，不须语句碑诸石。
铭在诸人肺腑间，闻者欲见不可得。
斩新花竹旧烟霞，十洲三岛共一家。
有人问著长生事，默默无言指落花。
璚山道人懒成趣，勉强搜索此数句。
明朝铁笛吹一声，直入千山万山去。

蓬莱三山压弱水，鸟飞不尽五云起。
紫麟晓舞丹丘云，白鹿夜啮黄芽蘂。
浩浩神风碧无涯，长空粘水三千里。
中有一洞名方壶，玉颜仙翁不知几。
上帝赐以英琼瑶，缝芝缉槲佩兰芷。
戏吹云和下朱尘，还炼五云长不死。
丹砂益驻长虹容，玉石弗砺愈白齿。
醉飞罡步蹑星辰，时把葫芦梏鬼神。
早曾探出天地根，寸田尺宅安昆仑。
安知我即刘晨孙，不复更觅桃花源。
或者即是刘戽身，岂复别寻会仙村。
一闭目顷游六合，坐里汗漫诣浑沦。
何必裹粮圆峤外，宁又远泛阆风津。
云屏烟障只笑傲，烟猿露鹤与相亲。
君不见刚风浩气截碧落，上严天关九屏恶，俯视万方万聚落。
丝长岁月能几时，米大功名安用为。
不将世界寄一粟，便请芥子纳须弥。
初从螺江问草屧，已判此身轻似叶。
及其流湘过衡岳，一笑江山阔如楪。
如今坐断烟霞窝，已诵东皇太乙歌。
不作竹宫桂馆梦，奈此四海黄冠何。
夜来坐我酌桂醁，不敢起舞宾云曲。
何年踏踏去方壶，我欲骑风后相逐。

瓠巴骑鲸上天去，伯牙成连亦千古。
浅世断无锺子期，弦中妙意为谁举。
春风春雨满潇湘，人在蓬窗闭竹房。
竹里鹃啼喉舌冷，花间鶑宿梦魂香。
客从漓沅下衡岳，满怀诗愁无处著。
请君拂去水晶尘，瀹茗一了抚然作。
道人问予若为情，伊弦凄兮余莫听。
一春十病九困酒，三月都无二日晴。
俛首沉吟声一曲，吟扭一罢撚拨续。
初如雪泉嗽鸣玉，已转忽如雨簌簌。
于中亦有蟏蛸鸣，倏忽变作冷猿声。
始疑荆轲渡易水，乃是湘妃夜涕零。
昔从抚断南风了，羑里幽人始能晓。
可叹坛中苦杏花，山高水寒即声杳。
道人此意非人间，笑咏洞章锵佩环。
能令凤舞下丹汉，云里大地垂头看。
世间鸡虫互得失，只好牧羊坐花石。
何为儿女谩昵昵，候虫时鸣徒戚戚。
输君朝朝在翠微，鹤已睡去人不知。
笑思古今一俯仰，弹到千山月落时。
君知否，梧桐枝上双燕语，尽将万事等风絮。
琴中日月何翛闲，肯使事逐孤鸿度。

神童天纵何聪明，十幅一息增荣名。
若非唐朝李太白，靖通真人当复生。
击石轰雷惊四座，宝卷拈出安群情。
八卦五行有妙用，金丹大药自然成。
布衲蹁跹贱罗绮，银钩婉娩鬼神惊。
仙山便好留仙佩，何必蓬莱顶上行。

一住京华能几日，故山欲去值春寒。
石坛经雨草生遍，庭果落阶鸟啄残。
云表鹤声朝返佩，林间虹气夜开丹。
仙家缩地寻常事，试与思归倦客看。

词源本本自欧苏，胸次湖江跨楚吴。
纵未押班坐鸱合，亦须开府佩麟符。
拂衣太华今无放，卜筑中条昔有图。
久矣笙竽喧众耳，新声待奏凤将雏。

暑退江城又素秋，想因怀土亦登楼。
兰香盍称骚人佩，萱草难忘志士忧。
纸上雕虫真害道，山中射虎胜封侯。
四方弧矢男儿事，慎勿悲伤念少游。

槐阴似尼父，轶轨追前踪。
绝尘非学步，所产夐无双。
今此于越东，锺孕亦鸿庞。
朅来于越西，掌教开群迷。
群迷于今正有赖，肯使玉佩从他之。
昔人种槐根细细，坐阅日月蝉已栖。
历聘辙环嗟不遇，岂若今日廊庙归。
要俾六经日益明，俗还唐虞熙又熙。
槐阴虽异道则一，彼不见用吾登跻。
宇宙虽云宏且邈，理焉所在成均齐。
槐阴槐阴异今昔，一则不用一明陟。
道在六经道固存，道出六经道还得。
洪哉尼父怀此道，今日谁知归探讨。
探讨既力道不殊，三都遂隳陈常讨。
天骄立可倾，神州立可清。
一祖八宗地，教化登升平。
先生为黄发，自可七六经。

信云步谒洞霄宫，饭罢从游西复东。
唇笛啸时吹白日，诗肠开处嚼清风。
兀兀腾腾心了足，湾湾屈屈水欹曲。
玲珑绿影万株松，潇洒清空二亩竹。
天风吹泉飞雪花，溪石漱玉磨银牙。
白云破碎漏天碧，青霭牵连遮日华。
玉溜几声鸣绿荠，金藤千尺走青蛇。
羊肠蟠路上天去，鹿角枯槎连日坠。
一双素足已升腾，万顷红霞留不住。
擘破青空见太清，飞连宝殿非凡成。
水晶楼阁奏金韵，翡翠帘栊振佩声。
白雪翩翻霜鹤舞，彩云缥缈花鸾鸣。
中有真人鼎玉立，晴光闪电琼波溢。
笑整霓裳曳绛霞，红云影里轻相挹。
琳琅清彻语希夷，嚼玉吐琼声不移。
素手擘开碧玉匣，青空飞出丹虹蜺。
蟠摇活走遶天阙，冲透太虚光皎洁。
须臾直上紫霄中，宝篆飞腾罗日月。
影摇六合金色光，丹凤对跃苍龙骧。
回头指点青空里，玉箓丹台已籍纪。
低头招手令向前，漏泄天机敛不已。
等闲赠我赭丹砂，行满功成归我家。
天上逍遥多快乐，人间纷扰无垠涯。
丹砂接得便吞了，回首云𫐌俱杳杳。
楼阁烟霞景万般，一时不见青天晓。
世人世人知不知，既知何必生迟疑。
早求一辟大罗月，千古万古生光辉。
人生在世空汩没，自从形骸朽肤骨。
为求名利不闲心，名利既来心恍惚。
何不炼内丹绝外物，笑着云衣傲朱绂。
灵丹养就出神炉，慧剑飞腾超月窟。
且无俗事更关心，一段光明耀古今。
声迹超腾青嶂外，影形飞入白云深。
脚跟不点红尘起，指甲时挑碧玉琴。
莫道神仙无实语，世间几个是知音。

园林过雨宿荷香，犹挂轻𦈌佩水苍。
老去只应休去好，秋来方是晚来凉。
倦翎网已离三面，病颡车难服两箱。
多幸时和岁丰美，只将心念报虚皇。

彼美人兮，悠悠我思。
何以予之，琼瑰玉佩。

君之来兮鹤自九皋，驾以去兮渺天地而逍遥。
缟衣玄裳兮横大海之惊涛，云旗先驱兮霓旌旖旎。
月皓皓兮风洒洒，青山之上兮黄湾之下。
挹北斗兮椒浆，羽扇纶巾兮佩璆锵，盼而笑兮玉洁水光。
鸣鸾凤兮舞鼋鼍，冯夷鼓兮虞妃歌，鱼咏龙吟兮蛟螭护呵。
眷言归兮南浦，颿飞兮过舶橹，春复秋兮终古。

襟佩青青白面郎，未成占毕已飞扬。
深嫌实学规模拙，只把时文日夜忙。
志气峥嵘谋富贵，身心荒落败纲常。
他年穷达皆无据，却笑儒冠误可伤。

安乐先生，不显姓氏。
垂三十年，居洛之涘。
风月情怀，江湖性气。
色期其举，翔而后至。
无贱无贫，无富无贵。
无将无迎，无拘无忌。
窘未尝忧，饮不至醉。
收天下春，归之肝肺。
盆池资吟，瓮牖荐睡。
小车赏心，大笔快志。
或戴接{罒离}，或著半臂。
或坐林间，或行水际。
乐见善人，乐闻善事。
乐道善言，乐行善意。
闻人之恶，若负芒刺。
闻人之善，如佩兰蕙。
不佞禅伯，不谀方士。
不出户庭，直际天地。
三军莫凌，万锺莫致。
为快活人，六十五岁。

好古博雅时遁泽，往岁赠我墨图柏。
今年揆予初度临，又复持赠竹石屏。
柏以祝我老，竹以坚我心。
长歌短歌先后发，书室夜夜生光荧。
君才固磊落，爱我何独深。
此石不知出何地，来自紫阳夫子门。
紫阳缘督两授受，谓宜永作传家珍。
所宝又有大于此，余光委照非其人。
以我所愿紫阳学，以我生作石笋孙。
石笋固宜有石竹，笋竹生成同一根。
当时竹上岁寒句，先达难赏流传今。
去年忽得紫阳岁寒字，如约屏石来同盟。
朝夕敛身对二妙，俨然拱侍沧洲之竹林，寓物敬慕度义全幽贞。
不有畏友相勉励，安得准绳磨琢箴。
句中雅意已佩服，石中有竹谁能评。
欧梅苏范六君子，绝识雄辨万口称。
珠犀砂玉亦似矣，髣髴未得此理真。
顾我生既晚，欲说口已喑。
造化发育固难测，尝闻古有刚柔分。
柔土既发万物之生气，刚土故涵万物之阴精。
人之所见自有限，熟识万象俱妙凝。
此非物之影，真是竹之形。
遗梢坠叶积于土，土化为石竹自存。
生物不随凝结变，请观琥珀与水晶。
我疑此石生渭滨，土石变化岁一层。
岁岁层层应万状，直欲尽磨翠壁铺作千亩帐。

秋来望月如水犀，忽有香风鼻观吹。
遍寻不得见花面，若得见花敢轻贱。
徐徐步转墙角来，草色芊芊一径开。
俨然嘉树奠南服，环佩锵锵万圭绿。
阳艳多情不敢媒，平生偶与西风熟。
皇天清则土方真，耿耿谁如受命独。
三闾愁兮洞庭波，辛荪兰芷方并蓄。
只有淮南招隠句，攀缘千古资膏馥。
希夷雅好异于是，万斛清香金一粟。
曜灵西征易侵寻，绿鬓朱颜不待人。
秋花不比春花早，开到秋花也是春。
吟花弄叶何时足，年少须臾成老宿。
一根生意贵栽培，力到自然文郁郁。
君不见岩花独步秋叶中，穿天出月莫敢相过从。

神皋王气点腥膻，爵命今年下日边。
俎豆孔堂新剑佩，风烟晋国旧山川。

群山峨峨兮屏下环，锺为人英兮司贤关。
风雅解颐兮簪佩珊珊，有女颖悟兮拱听帷间。
识性情之正兮妇德闲，鸡鸣警戒兮夜漫漫。
冰清玉润兮卿月相传，夫君骑鲸兮今几年。
纲纪绳绳兮闺门肃然，乐山堂兮花木正妍。
蕙槁兰萎兮弃钗钿，凄凄东坞兮藏风烟。
画翣流云兮去翩翩，飞絮寂寞兮随珠𫐌。
忍看双璧兮沈黄泉，龟趺螭首兮何时镌。
山灵呵护兮祚绵绵。

羌与公别兮几二十年，思渺渺兮路曼曼。
棹剡溪兮乘兴，访故迹兮怆然。
下晋齐之拜兮如梦，挑灯道旧兮犹平生欢。
我少公兮六岁，悼彼此兮华颠。
解予佩兮授予馆，言未终兮岁已阑。
会公疾兮孔炽，怛医穷兮技殚。
闻易箦兮数语，意穆穆兮词严。
湛神爽兮不变，验学力兮深坚。
自磐川与玉局兮，交一世之名贤。
宜公之好修兮，羞芳蕙而糗荃兰。
退静处而莫我知兮，老冉冉其流连。
厌尘世之𫐖轕兮，倏昭明而遂仙。
幸与公兮永诀，抚往事兮自怜。
言告言归兮迈迈，有怀渭水兮渊渊。
栖迟故隠兮，全纯愚而孤处。
当岁莫之急景兮，闻公窀穸之有端。
皎皎兮懿行，卓卓兮瑶镌。
函泳以适意兮，凤冈樵隠之遗稿。
纂记以广业兮，春秋族系之巨编。
岂待是而不朽，掩既往之孤搴。
兰风之皋兮望不极，歌薤露兮有泪悬泉。

灵辰不留兮，挽者徘徊。
羌若人之秉德兮，佩先训之不回。
以直道事人兮，任当路之疑猜。
坎𡒄一官兮，穷达何有于我哉。
灵辰不留兮，启社塘之夜台。
薤露再歌兮，亦孔之哀。

悼世习之纬繣兮，争骛乎险厄。
蕴异采而儃佪兮，已喧豗而吠怪。
孰视衣冠之故宇兮，腥膻菅蒯。
酣一盎之酰蚋兮，较得失乎晻暧。
公胡为乎高搴兮，提一剑以北指。
恐修名之不立兮，气轩轩而有伟。
扪虱以谈当世之务兮，江东莫比。
烬世雠于蔡焰兮，同雪国耻。
驱驰乎蚕丛鱼凫兮，上功万里。
中原咫尺兮，莫归寸疆。
素志剥落兮，怊惝恍而凄凉。
霾轮絷马兮，猛思故乡。
晚得一障兮，遥遥乎南荒。
时缤纷而易变兮，又何可以久留。
谪星堕境内兮，吾将奚求。
魂营营而上征兮，叩太仪之幽幽。
敛智囊而不售兮，遗恨千秋。
夙闻公名兮，意卓荦而不羁。
解后公之挥麈兮，心朗气夷。
尝叩公之所历兮，动中事机。
将款密乎山扉兮，杳璜佩而莫追。
悲风起兮江村，白日下兮大墅。
表独立兮雄碑，间一丘兮今古。

羌西屴之屹然兮，锺此奇才。
方世道之纬繣兮，弃骐骥而驾驽骀。
以一尉而诛二凶兮，宜异言之喧豗。
炯此念而安民兮，皇恤乎身灾。
公论虽屡蚀兮，犹有时而复开。
开之何未久兮，而终不能遂公之壮怀。
诗书兮自适，优游兮力斋。
扶疾而告修善之训兮，俄怛焉而顺隤。
彼西屴之无情兮，忍璜佩之沈薶。
生于是死于是兮，湛一气之去来。
惟心无愧而气不馁之言兮，万古莫得而尘埃。
况有不朽之铭兮，表独立于崔嵬。

秋山萧萧兮，连山之冈。
有幽一宫兮，千古其藏。
毓野堂之世则兮，绵瓜瓞以承芳。
来宗牖而自度兮，如奉姑嫜。
相君子之婉婉兮，发轫康庄。
囿一世之天兮，遽瘗佩而沈璜。
秋风萧萧兮，连山之冈。

纷纷衿佩止时文，竞巧趋新做日程。
一试奔驰天下士，三年冷暖世间情。
清朝不许人心坏，举子安知天爵荣。
所用是人行是学，不知何日可升平。

万卷文书一幅巾，不将风鉴落埃尘。
桂花未绿槐花谢，独佩江蓠有几人。

客从暑中来，清风入我户。
佩带楚兰香，囊瘿湘蓠句。
一笑忘形骸，百年示肺腑。
烹鲤唤麹生，劳苦竹深处。
远游焉伥伥，归梦应栩栩。
回首白云飞，下有白发母。
白发不堪剪，儿去定何所。
频频占鹊喜，嗷嗷待乌哺。
去时萱始华，执手泪如雨。
萱华几飘风，月落啼杜宇。

虚轮绚采千门外，窗眼渗光金箔碎。
渴龙滴水续铜壶，檐马呼风摇玉佩。
宫车声远翠幌幽，珠帘闲却珊瑚钩。
眉山两点亦何有，中锁万斛相思愁。
蜀罗蜜炬光明灭，红泪难溅守宫血。
遥夜春寒听晓钟，角声满地梨花雪。

东门风飘飘，双佩清如水。
出门相送人，胡不共知止。

山居未省佩弦韦，紧闭柴扉不问谁。
自钓鳜鱼西塞雨，久盟猿鹤北山移。
古今不遇岂惟我，宇宙无穷付与诗。
直道背时宁敢尔，白云深处要耘芝。

命穷久已付之天，草木闲兮月一川。
无地可容携锸处，有孙犹在佩觿年。
老夫耄矣耕方熟，小子识之攻益坚。
万岁石场今尔耳，当家衣钵底须传。

曾几何时屡乞晴，炉烟未断已收声。
天于老子亦多可，国有丰年方太平。
风土不堪人佩犊，月明无复夜啼鼪。
及今便可归田去，牛背斜阳一笛横。

苍潮漱雪尽风流，寒拥春沙了隽游。
霜髓英英矜客梦，冰丝一一做诗愁。
有骚风味秋能老，非酒生涯谁与酬。
解佩楚皋云杳渺，月明正在玉搔头。

谁放词林出一头，穷愁自欲著春秋。
传杯有手堪持蟹，解佩无刀可买牛。
何苦文章惊海内，已甘烟雨老岩幽。
芷汀兰渚离骚在，付与春江自在流。

西风忽凄厉，皎月流素光。
客从何方来，兰佩芙蓉裳。
挥琴发哀弹，夜寂山苍苍。
可人者麹生，挽我无何乡。
醉中眇万物，拄颊歌沧浪。

高梧动凉吹，月色如新磨。
吾侪冰雪胸，如此良夜何。
二客信不凡，一局欲烂柯。
中庭人语寂，玉佩鸣相摩。
胜士何洒落，俗子谁讥诃。
安得玉跳脱，酌我金叵罗。
昭华不露面，独茧抽长歌。
径令郑子真，飞梦巫山阿。

孰使邦人士，不闻夷惠风。
带刀与佩犊，剸刃嘻笑中。
守虽老无能，此心与天通。
岂敢不自省，刈人以为功。

客来问奚自，曰予自虞庠。
有友猿鹤姿，与子鸿雁行。
石崖郁崔嵬，玉洒高颉颃。
昔为斗与牛，今为参与商。
衔袖尺素书，寄此明月光。
吾诗眇何似，鸡群之昂昂。
唱予和者谁，一叫孤凤凰。
孰云哙等伍，乃与国士双。
大书适豪纵，深刻何炜煌。
尚余烟雨痕，急埽莓苔墙。
所嗟眼中人，未试肘后方。
平生湖海气，收拾归短章。
故虽百车渠，仅同一毫芒。
极知不入时，面有半寸霜。
再三约梅花，雪谷深韬藏。
少须具笔砚，鼓枻凌寒江。
君纫杜若佩，我制芙蓉裳。

劝君且尽一杯酒，身外无穷莫问口。
近闻谁直白玉堂，或传某佩黄金斗。
与君何干，于我奚有。
不如雨话耕夫，烟呼钓叟。
问竹活无，看梅开否。
天下事自有夔龙人，山中居只堪麋鹿友。
乾坤荡荡呼不闻，今古茫茫骨俱朽。
鸡催晨，兔没酉，春风来时又花柳。
不知柳今几青花几红，但见吾人成老丑。
吾欲采薇西山，播谷南亩，吾牛虽健吾衰久。
只可茅柴火酒醉几觞，村田乐诗吟数首。
不然空山寂寂白昼长，闲杀一双无用手。

糟床夜压真珠红，摩挲醉面迎春风。
春来春去无终极，能费几箸蔓菁菘。
既无长绳可以系白日，又无大药可以玄双蓬。
何怪乎玉雪可怜之孺子，忽颓然风霜不贷之衰翁。
百年长短一丘貉，曾不芥蒂崔嵬胸。
若夫塞翁失马，楚人亡弓，此事细甚焦螟同。
使吾冠冕佩玉于庙廊之上，吾不见其为泰。
使吾披裘带索于嵌岩之下，亦不见其为穷。
诸贤自作世俗眼，此老日饮亡何中。
春秋获麟夫子没，本草不自医神农。
著书万古知何用，况复起草明光宫。
我今并欲焚老砚，一蓑鸣雨东皋东。

长亭柳色鹅儿黄，花事欲动春风香。
佩觿径趋白玉堂，淋漓翰墨孤凤翔。
黑头相公紫微郎，金貂玉鱼垂两珰。
携立螭陛穿鹓行，至尊龙飞御明光。
催班赐见清跸长，天颜喜动𫄨绣裳。
宫花绫织云绵章，殿前拜舞籍奉常。
跨马入省翻缣缃，读书昼静珠琅琅。
风日不到蓬山傍，文字零落冰雪肠。
要令汗竹俱流芳，子岂不见晏与杨。
铜根铁干森秋霜，万牛挽之供栋梁。

雪花飞尽江头芦，秋崖有屋窗未糊。
嗅梅自可了孤寂，燃竹相与留须臾。
传观玉帝整严卫，杂沓环佩纷前驱。
梦随姑射扣瑶陛，身入阊阖排银铺。
明毫一色宝阶浄，端木六出琼林孤。
绿章封事见名姓，白霓仙子轩眉须。
乃知天喜爱民尹，分此雪与耕田夫。
山川尽入古图画，园林已作春规模。
逢船谁可载书共，松醪未拟炊书沽。
金仆姑寒忆战士，玉玲珑煖无歌姝。
煮茶安用碧跳脱，眠蓑自胜红氍毹。
盟鸥久与说心腹，买犊大欠耕膏腴。
频年岁入少生计，何日诏下蠲田租。
甑尘但忧脱粟饭，瓯滑未议羹莼鲈。
群公岂堪立仗马，贱子只跨寻诗馿。
第令吾民不知馁，如彼蔡人何足诛。
冲寒索米徙者众，啼饥载道携其孥。
边烽有警事方尔，民瘼未轸天地无。
辕门谁曳丈二组，羽书夜下尺一符。
少迟兽狝渤海盗，当复蚁浮高阳徒。
平淮有碑倘须刻，笔墨可但唐宗儒。

荡荡慈风弥宇宙，滔滔辩泻四河清。
毗卢海印全身佩，香拥优昙满帝城。

灵区有异产，化国无潜珍。
坡公论人物，我则赋奇清。
壮哉此白水，谁其泻青冥。
薶藏富媪啬，抉剔天公嗔。
霹雳起神物，赑屃擘巨灵。
阳山得瀑谷，永嘉赖斧斤。
乃知出世事，须待开物人。
倒悬讶瑶池，吹立惊沧溟。
千穗落晓镜，万仞垂天绅。
清寒入山骨，霏润霑人巾。
麕麕为瘦爽，草木皆坚贞。
臞仙挹瓢饮，俗士湔尘缨。
度堂匪秩䜩，筑馆先储英。
函书静秩秩，子佩来瘽瘽。
清风濂溪像，古柏文翁庭。
从容讲道要，宛转余诗情。
谪仙一派妙，休文八咏新。
兹惟佳山水，我尝驻骐骃。
平湖尚芜漫，绝境宜荆榛。
按图重慨叹，岁月今峥嵘。
壮观夸好句，窘步欹丰擎。
聊以赠我友，无庸寄山神。

山寺传好语，盈耳欢声腾。
侧闻新天子，有意绥黎烝。
金鸡肆大眚，民散蒙哀矜。
诏书日夜下，合沓来凌兢。
访落首鲐背，导谏延龟朋。
讲习召遗席，轺车聘才能。
官簿还故邸，孝思齐定陵。
宛如春气至，顿释朝霜凝。
神龙妙嘘云，妖狐疑听冰。
维今万秕政，欲言何可胜。
安得批肝血，排云叫觚棱。
崇兰变成艾，春鸠化为鹰。
贪夫野外贙，善类风中灯。
百壬各自媚，两如偏见憎。
盈庭苍玉佩，绝响朱弦绳。
愿我圣明后，金台择先登。
昭苏聩聩听，凌厉高高层。
阴霾半夜駮，日月高衢升。
吾侪老{亩犬}亩，鼓腹歌中兴。
齿发已自料，息翅甘冥鹏。

维北有深涧，其中贮幽泉。
兹泥不可滓，万境涵澄鲜。
老人挹其流，浊世相周旋。
清寒涤腴腻，八解不敢专。
我来宿招提，逾月从金仙。
解后涧濒老，笔力回百川。
参寥一以去，诗宗久无传。
阿师佩密印，绝后如光前。
禅房竹色静，秋深暑将阑。
双岩傥入梦，寄予白云篇。

杭州城西二月八，湖上处处笙歌发。
行都士女出如云，骅骝塞路车联辖。
龙舟竞渡数千艘，红旗绿棹纷相戛。
有似昆明水战时，石鲸秋风动鳞甲。
抽钗脱钏解佩环，匝岸游人争赏设。
平章家住葛山下，丽服明妆四罗列。
唤船催入里湖来，金钱百万标竿揭。
倾湖坌至人相登，万众崩腾遭踏杀。
府门一旦尸如山，生者呻吟肱髀折。
西湖自是天下景，何况遨头古今压。
一时死者何足道，且得嘉话传千叶。
谏官御史门下士，九重天高谁敢说。
溪翁聊尔作歌谣，谨勿传抄取黥刖。

玉皇拔西珍，金节抚南服。
雄棱折荒陬，祥飙扇寒谷。
长孺振河内，相如谕巴蜀。
唯昔垂鸿名，于今蹑遐躅。
墨夫跼一迹，赤子悬万目。
周原重华遣，汉庭惬剸属。
栖粱饱群鸿，复陂歌两鹄。
钦哉使指将，俾尔民命续。
宁虚独坐三，与布宽条六。
岂伊于粤陋，独占京东福。
盍朝翠云裘，重佩水苍玉。
危枰活枯棋，骇浪安巨舳。
儒登朝廷尊，贤聚功化速。
匪惟密亲愿，兹谓苍生祝。
攀援驷马车，惆怅骊驹曲。
音尘慰寂蔑，炯介在明淑。
赠言希古人，陈义诡流俗。
谨毋千仓求，惟先百姓足。
道学振考亭，文风倾岳麓。
庶几七闽人，勿替千禩肃。

听得敷纶天上头，二星交会玉虹流。
风生三路军容壮，春到双江喜气浮。
谈笑预知传露布，劝酬只恐促更筹。
会看印佩黄金斗，肯羡当年定远侯。

昔闻勤读者，三度绝韦编。
读书书已破，书则在肺肝。
摘实咀其华，发挥事业间。
伊惟事精研，整束悬牙签。
缥囊手未触，慨是龙泉言。
虎子畜溪鱼，汝懵未凿颛。
胡策追元方，纷纷探简编。
抱书手不龟，面壁缚枯禅。
靴化例随水，竟负一瓻还。
季也怒生瘿，我惭家训颜。
愿季无衔怒，凤楼修则完。
嗟嗟仁义谏，束湿何由痊。
颠倒幸尔存，柿叶风掀掀。
糊老饱九炊，纸捣翼拟蝉。
翻翻事兼两，滑腻好且坚。
手鉴具在兹，秋露无重妍。
旧书百回读，训佩坡老仙。
请季事斯语，慎勿高阁悬。
因怜数匮藏，徒疥小印存。
浮云忽白衣，世事无不然。
眼底不自快，封闭何取焉。
所贵得之心，亦可忘蹄筌。
又怜囿大块，华好竟饱鲜。
一饱膻聚蝇，曷与千古传。
纤云飞四散，皎月标中天。

佩弦示良规，恤纬寓忧抱。
人为海鸥惧，谁谓屋乌好。
子别肯赠言，我愧未闻道。
药石十数字，唤醒知几早。

谁知匕箸落轰雷，三月新城两月围。
吉语虽传淮鹤捷，惊心几动海鸥机。
公毋夸伐称全璧，我为忧疑已佩韦。
何处无鱼堪荐饭，不须跕跕看鸢飞。

最高楼上又层阑，目短元龙空海寰。
栋宇地雄千嶂表，金汤天设两江间。
西风障面曾筹檄，夜月胡床忆佩环。
老去凭虚心辄悸，蜀城虽好不如还。

久历家庭役，今欣羽翼成。
此行为别驾，平步可颛城。
常整韦弦佩，要持冰檗声。
山林佚吾老，有子足光荣。

化瑟初更世道清，宗臣只合在朝廷。
谋猷况已弥台衮，姓字尤当列御屏。
不向红云鸣玉佩，却随丹旐引刍灵。
象贤喜有金闺彦，全似先生旧典刑。

丈席即之温，终身佩一言。
栋梁失安定，山斗惨韩门。
恸矣心丧重，凄然手泽存。
江声助悲些，莫返大夫魂。

建水怀襄，孔殿岿然。
文未坠地，道昭于天。
轮奂鼎新，丁奠揭虔。
肃肃冠佩，粲粲豆笾。
惟圣立范，载籍具传。
浑浑噩噩，书教百篇。
危微精一，纲领所先。
诗六义教，风雅颂全。
曰思无邪，蔽以一言。
易教精微，四德首元。
演六十四，母坤父干。
春秋事教，惟义与权。
行夏之时，独许颜渊。
乐教导和，钟鼓管弦。
雷出地豫，乐之大原。
礼教导中，三百三千。
其端辞逊，如始达泉。
垂兹六教，何千万年。
眷惟此邦，儒哲比肩。
厥有考亭，是绍涧瀍。
发挥六学，有功圣贤。
守吏初献，与士周旋。
祀毕作颂，同志勉旃。

紫霞老子望青霞，喜诵新吟倚鬂华。
已遣鸣驺迎道左，那知纫佩尚天涯。
为庄椿寿称觞近，访武夷仙卜日赊。
秋夜月明游九曲，櫂歌声里赋岩花。

犹记衰翁佩印初，曾将四学劝群儒。
只今郡守西山后，好勉人人诵吕朱。

一泓天水染朱衣，生怕红埃透日飞。
急整离离苍玉佩，晓云光里渡河归。

玉佩丁东下界闻，天风吹动碧霞裙。
刘郎跨鹤游三岛，王子吹笙到五云。
洞府夜光传玉印，石坛月色礼茅君。
若逢天上吴仙子，应问丹砂成几分。

急风吹月月魄堕，幻作玉莲三百个。
水花亭上晓光寒，主人捧觞客满座。
周郎朗朗屋百间，读书下帘春昼闲。
坐中仙人左元放，寒冰结佩玉刻环。
位高金多责山重，万里风烟摇醉梦。
何如野水酌花阴，疾雷到天色不动。
安得太华十丈花，乘风夜至玉仙家。
老农有种来入土，鞭起卧龙天下雨。

卧龙山下仙人家，琼珰玉佩明春华。
平生所闻苍玉洞，投老有意穷烟霞。
妄希刀圭亦仙去，仙人掉头不我顾。
天荒地老崖谷寒，九虎关深隔云雨。
向来结客江湖里，走马驮金花下醉。
酒边题字墨犹香，已堕黄垆两行泪。
眼前吟友今几人，东阳公子下笔亲。
胸中风味见大雅，往往有似吾元宾。
半年同往仙人国，书来相知不相识。
岂不欲往畏简书，紫骝衔口鸟鸷翼。
西湖藕香鲈鲙肥，锦囊一路载诗归。
天津桥上望闽峤，落日惟有南鸢飞。
漫郎空复芜城住，风雨荒寒旧瓜圃。
萧萧短发簿书尘，慎勿湖边语鸥鹭。

天胄中良贵，刑家入阃仪。
青山惊托体，白发负齐眉。
命世坚珉笔，怀仁杂佩诗。
茂林封不朽，落月度涟漪。

节林三生华表鹤，乞身归来羊角山。
群仙御风落何处，惟有玉佩留人间。

万里鲸波一苇航，坐移楚畹置吾傍。
叶侵海气三分瘦，花比家山一样香。
灌溉预先收露水，栽培偏爱近朝阳。
莫教晚节侪萧艾，我欲归来结佩囊。

使君袖里玉渊虬，曾截蛮江江上流。
海立山摇三尺外，风盲雨怪一时休。
民元不许佩牛犊，客政何妨弹蒯缑。
遮莫尘清便回使，青山犹赦郅支头。

昌黎不作颖师已，千古风流随逝水。
大音祗在天壤间，云竹翁能发其秘。
明之为侯王，幽之为神鬼。
悟翁一转指头禅，万事泯然心耳废。
涧泉淅沥走宫商，仙佩丁当分角征。
数声急羽来秋空，夜半西风掠蛩砌。
诸公不但知此音，真欲钩深得其艺。
大篇小什分珠玑，往往不惜兼金馈。
吾闻南风之歌下舜廊，四海熙熙乐平治。
愿翁持此天上头，一鼓解民愠，再鼓阜民财，勿作区区自丰计。

朔风吹石裂，寒谷自春生。
根老香全古，花疏格转清。
园林千树秃，篱落一枝横。
佩芷兼怀玉，悠然见此兄。

厌调鞍马佩金壶，默坐空窗气晏如。
已觉胸襟忘得丧，那知花草就荣枯。
弦何庸绝琴宁有，声未曾销尘本无。
此语倘教游子听，料应诮我一何愚。

村北村南布谷声，豳风歌罢足关情。
携朋日向东园酌，佩犊时从谷口耕。
花雨一犁春信早，稼云万顷岁功成。
君王正此招贤用，胡不当初显姓名。

珍木文禽玉佩环，清都绛阙色阑玕。
香山居士蓬莱院，借与王郎梦里看。

空谷寄深云，灵根自不群。
地闲平草长，香远隔溪闻。
静与骚人佩，清同楚客分。
唯应千载后，余韵在湘𣸣。

与客穷幽胜，同登白水山。
银涛翻月落，苍壁倚天寒。
采药穿云坞，围棋坐石坛。
因忘归路晚，纫佩得秋兰。

矫矫雪霜心，孤贞受命独。
留滞染缁尘，垢面不𫖃沐。
背城借一战，填堑输前渎。
葵心向朝阳，晞光不能燠。
徒嚣终无赢，驱驰惟仆仆。
岂无丰水滋，永嗟非佳谷。
呼尔授刍秣，羁绁系驹犊。
堪羡我良朋，林桂賸芳馥。
博览绎故书，胸中三万轴。
悠然西河上，日与英俊逐。
振铎扬儒风，函丈纷冠服。
师友递响答，循诱教匪扑。
精进日千里，目骇地脉缩。
顾我阙党徒，无成坐欲速。
披襟莫奋飞，随群被私淑。
枵然藜苋肠，殊未饱公𫗧。
弹铗何时归，涎沫流肌肉。
遥想烹太牢，殷勤羹采菽。
更当春暮时，浴沂衿佩肃。
心赏弄篇章，绝唱清风穆。
流水谐朱弦，押强破万竹。
孝先谩耐嘲，横榻便空腹。
安识物外游，幽赏机缘熟。
矧复有良俦，坚久渝晚菊。
依然苍筤丛，檀栾旁淇澳。
一缄荷起予，明珠得盈掬。
大雅久不作，疏越鼓凡目。
迎风挹囘澜，浄洗尘翳麹。
披阅不停手，岂复惮谆复。
自笑诗思悭，企山才抵麓。
正望使南印，象马来天竺。
竞病安能赓，振纸空瑟簌。
绝影天边鸿，坐困家池鹜。
搜索纵成篇，无异虫蠹木。
所幸情不违，合并在旦夙。
愿言戒逝粮，出昼勿三宿。

岂无三尺铁，巧事犀玉妆。
惟君匣中藏，百炼侔步光。
小试锋莫当，崖石中开张。
会须斩奸邪，晔晔神光扬。
未逊古佩刀，公辅夸王祥。
斯物由天成，匪但工之良。

渺渺湘水波，浩浩衡山云。
悠悠我之思，皎皎兮美人。
美人不可见，陵谷日迁变。
风尘方纷攘，意者生死判。
雁来信可通，岂若重会逢。
恨无健羽翮，万里飞相从。
腰下黄金佩，人间紫马贵。
还疑衮绣身，易夺丘园志。
鹤发几七旬，年与君为邻。
交至老弥笃，恨弗时相亲。
急流中勇退，一舸归私第。
俄传尺素书，读之喜不寐。
愿坚如兰心，共缔松菊盟。
毋贻林涧愧，复动轩冕情。
皓首金石契，何异园与绮。
昔日良友朋，今为老兄弟。

黄纸差符不肯留，飘然愿逐云水游。
纡朱拖紫不肯慕，甘著草衣披布素。
金珠斗量佩鸣珂，所得懽华能几何。
形气日随情欲蠹，曾不百岁同臭腐。
学仙岂必便成仙，人世且结清净缘。
弘景宁为轩冕锢，子平未免婚嫁累。
有田有庐誓弗归，有子有女弃若遗。
道成却往忾城郭，化作千年令威鹤。

一雨喜还晴，晓山青复青。
乔松清老眼，啼鸟悦幽情。
与客评诗卷，看僧诵佛经。
更怜清绝处，泉泻佩琚声。

三载相亲久，临分思黯然。
不堪兰佩远，近在菊花前。
欲买尧夫宅，难移杜曲田。
台山千万叠，书有雁能传。

咎消无妄福来宜，喜气津津溢秀眉。
桂子昨方移别种，桐孙今见长新枝。
金章鱼佩须传祖，玉果犀钱梦得儿。
我欲去为汤餠客，却惭未赋老坡诗。

绛帷深密障严霜，衿佩芬芳聚一堂。
竹外琅琅听春诵，咿唔声里带诗香。

公相胸中蕴识几，中和不假佩弦韦。
人心未免自强弱，公论何尝无是非。
岁到寒时知劲节，事当难处见圆机。
便须再出扶宗社，未许从容恋翠微。

四时之气秋最清，千崖风骨方峥嵘。
石黛碧玉迭照映，乔松老柏森纵横。
上有白云可为佩，下有寒泉堪濯缨。
樵夫仰视不敢上，鸾鹤日夜长和鸣。
若有人兮似冰雪，以斯崖兮拟高洁。
饮玄津兮餐玉屑，御清风兮朝帝阙。

楚芳有幽姿，采采倏盈把。
馨香满襟袖，欲寄同心者。
道远不可求，余怀为谁写。
佩服林下游，自爱逸而野。

蓬莱阁上醉归时，犹索芳樽步步随。
啼鸟似来留翠佩，旁人笑为整花枝。
腰闲半亸黄金印，头上斜欹白接{罒离}。
拍手向他宾从道，使君未老莫扶持。

天畀元统，赤运开祉。
圣祖神宗，海域平砥。
思皇真考，岳封汾祀。
饵系戎胡，包束戈矢。
丕显灵德，光被万里。
民寿而康，恩及萧苇。
恭惟皇帝，继文之始。
兢兢日慎，夙夜勤只。
哀怜困穷，有如在己。
惟刑是恤，弗繇怒喜。
躬服俭约，黜弃浮侈。
罔有逸欲，日惟三纪。
大中则经，兴亡则史。
阴阳时序，日纬躔轨。
乐律本原，礼法根柢。
兵韬术数，万微精旨。
该通变贯，咸烛厥理。
岁舍壬午，盗发南鄙。
帝日汝青，治辨行李。
毋大诛割，定患则已。
猎猎灵旗，启道径指。
凶渠踣仆，俘徒授耳。
岭服既平，勋赏周被。
封殁录孥，门户晔暐。
粤兹明年，农家丰美。
廛庐积腐，庾漕储峙。
帝咨相臣，匪台德尔。
穹吴眷赉，祖考佑俾。
何施不报，将祀郊畤。
号令四下，若建瓴水。
荒服述职，奔走输委。
仲冬丙寅，斋寝以俟。
先时霾晦，飚籁号起。
真意益庄，降鉴伊迩。
夜漏适中，星露云靡。
大辂既驭，清阳出晷。
休光无垠，令容有伟。
爰翊殊庭，奠享仙机。
高灵委蛇，元气旭卉。
阴施自远，大功续似。
拥格纯禧，益厚丕址。
入宿庙下，月魄初朏。
龙章采藻，瓒爵擎跪。
拜于祢宫，慈颜仅咫。
至诚馨香，甘荐涤瀡。
哀念劬劳，譬瞻岵屺。
濯泪霑珪，将逡复止。
京都之南，崇丘迤逦。
飞螭蹑尘，法乘徐柅。
地环帟幄，霄揭隅雉。
警角飘萧，彀骑连累。
言降言陟，实惟告已。
烛错宵明，坛圪空紫。
交佩陆离，庶旄飒𫄥。
乐变神格，列周甲癸。
三后咸在，上苍临视。
皇皇富媪，从执笾簋。
七精闪忽，五镇瑰玮。
星官下翔，涛祗腾跱。
等级卑高，食饮嘘哆。
欣歆告言，奏福来底。
更御步辇，夹途军垒。
钲鼓惊轰，跳呼牛鬼。
异域穷陬，黄发稚齿。
动荡成波，讙喧成市。
端闱停午，玉色尚扆。
赦泽春行，幽加蛰蚁。
废滞振拔，垢瑕刷洗。
宽贷赋取，削减逋诡。
皇帝慈孝，下民胥拟。
皇帝恩仁，四国倾倚。
皇帝日咨，群公卿士。
舜隆联夔，商圮朋嚭。
孰忠予是，孰谗予匪。
入官多门，孰予窒弭。
蓄兵过制，孰予究揣。
百姓窘穷，其患孰弛。
外夷狃骄，其强孰棰。
驱人以法，曾莫如耻。
化民成俗，曾莫如礼。
百官敕业，相予表里。
登任俊良，刬斥奸宄。
天锡帝年，万有亿秭。
天锡圣嗣，诜诜众子。
乾刚不息，章明度揆。
无疆惟民，惟帝其侍。
臣襄咏歌，直道是履。

南方之强君子居，卓然安道襟韵孤。
词科判等屡得隽，呀然鼓焰天地罏。
三年待诏处京邑，斗粟不足荣妻孥。
耳闻心虑朝家事，螭头比奏帝日都。
校书计课当序进，丽赋集仙来显涂。
诰墨未干寻已夺，不夺不为君子儒。
前日希文坐言事，手提敕教东南趋。
希文鲠亮素少与，失势谁复能相扶。
崭然安道生头角，气虹万丈横天衢。
臣靖胸中有屈语，举嗌不避萧斧诛。
使臣仲淹在庭列，日献陛下之嘉谟。
刺史荣官虽重寄，奈何一郡卷不舒。
言非由位固当罪，随漕扁舟尽室俱。
炎陬此去数千里，橐中狼籍惟蠹书。
高冠长佩丛阙下，千百其群诃尔愚。
吾知万世更万世，凛凛英风激懦夫。

君子道合久以成，小人利合久以倾。
世道下衰交以利，遂使周雅称嘤鸣。
煌煌大都足轩冕，绰有风采为名卿。
高名重位盖当世，退朝归舍宾已盈。
胁肩谄笑不知病，指天报遇如要盟。
一朝势夺德未改，万钧已与毫厘轻。
畏威谀上亦随毁，矧复鼓舌加其评。
透迤阴拱质气厚，两豆塞耳心无营。
鸣呼古人不可见，今人可见谁与明。
章章节义尹师鲁，饬躬佩道为华荣。
希文被罪激人怒，君独欣慕如平生。
抗书毂下自论劾，惟善与恶宜汇征。
削官窜逐虽适楚，一语不挂离骚经。
当年亦有大臣逐，朋邪隠缩无主名。
希文果若事奸险，何此吉士同其声。
高谭本欲悟人主，岂独区区交友情。

大雪拥都门，子行亦良苦。
予贫乏觞豆，子车谁为祖。
少止听我言，于子不无补。
于今方用兵，连年戍羌虏。
战死动万计，募人填卒伍。
赐衣靡国帑，走粟填边庾。
平时赋税外，弓刀甲楯弩。
干名应急须，筋皮角毛羽。
前年科巩革，农牛半斤斧。
杀之先冒禁，不杀即鞭楚。
江南供雕翎，是物不栖渚。
十倍买所无，赢利资商买。
编纸作战{钅函}，纫联驱妇女。
输来不适用，空屋窠虫鼠。
此类如猬毛，更仆难悉数。
大凡敛贷财，百姓若外府。
苟可入军须，岂敢怨官取。
盖患在不均，又索非其土。
有司失预计，临事才披簿。
严程弗渝日，落符洒飞雨。
使者但依违，州家不敢主。
况复为邑令，喑吟莫伸吐。
其间或得才，吏手无容舞。
子今佩县章，所领十万户。
志虑固精明，利病前可睹。
姑能务均一，瘵瘼庶苏愈。

师律先忧寄，朝家此得人。
门庭环剑佩，胸胆贯星辰。
今已闲戎略，畴能卜宴申。
楼高休暇日，台迥厌登春。
珍馆瑶甍举，璇题宝篆新。
鸭栏回鬭颈，龙壁活盘鳞。
夹幕寒波颤，前峰古黛皴。
始知仙有路，尽恐世无尘。
武驭来金虎，儒簪下石麟。
机分荣辱主，觯序去留宾。
揖让盈三魄，雌雄竞一神。
气横飞客箭，歌协大夫蘋。
万古浮云片，劳生断梗身。
即时懽未已，往事梦非真。
席久疑枯海，琴幺似隔邻。
釭花明雨暮，瓮酎压霜晨。
鸦动残丝柳，鲈肥滑线莼。
晴霞上丹叶，熟粉护青筠。
赋景呵吟笔，挥谈密醉茵。
流年祇容易，嘉会可因循。

曾侍天王玉几傍，卷帘袍色殿中央。
重霄未彻宫县乐，上宰初持万寿觞。
晓日半临幡影转，春风遍送佩声长。
今朝千里穿云岭，喜奉亲舆返故乡。

有客乘车建其，四牡骖服腾飞。
华绶杂佩陆离，指顾绰有余辉。
贲然到我柴扉，我生靡识轻肥。
旋穿敝屣粗衣，延之欲语襟期。
客言子其病而，胡不与世推移。
余曰子言诚非，穷达有命有时。
与其如脂如韦，孰若饭糗羹藜。
颜子陋巷寒饥，尼父尝称庶几。
恬淡道德之基，不义富贵奚为。
将子勿复致辞，吾志非君所知。

佩玉徐行胜急驰，悠然滋味独深知。
地当韩愈分符处，人羡买臣怀绶时。
已出六奇陪授钺，更藏一着要观棋。
经纶毕竟还精密，大任非公更属谁。

朝采畹中兰，暮采篱下菊。
采采复采采，终日不盈掬。
为怜芳洁姿，忍受红尘触。
采兰杀风味，采菊盈芬馥。
落英固可飧，何如饱藜藿。
秋香亦可纫，何如鸣佩玉。
俾尔全其天，得志在岩谷。
所以山中人，终身抱幽独。

门前齐雪立，因被病相魔。
堪佩金鱼否，能悬宝剑么。
折非陶令懒，瘦似沈郎多。
已办扬州鹤，其如十万何。

林高动轻籁，云静天无风。
缥缈笙鹤下，依稀鸾佩逢。

真人福地金庭宫，身佩含景苍精龙。
坐朝五岳位显崇，威仪卫从行虚空。
杳眇浊世尘溟蒙，神符道契浮丘公。
英爽莹澈表里融，倏忽飞驭凌刚风。
凤凰承翼声雝雝，胎仙舞导游方蓬。
帝闵赤子颠厓中，旱干水溢{疒众}谁恫。
分司百灵前丰窿，琼台琳宇环奇峰，时驾玉辂沧溟东。
迩来烈日势蕴隆，稻田若枯病我农。
字民所觊惟年丰，九关虎守呼莫从。
高真慈念亟感通，天瓢一洒神马鬃。
嘉惠千里成天工，灵贶亿载垂无穷。

梅兄乃我义理朋，竹友从我林壑游。
青青不受尘土涴，皓皓肯与红紫侔。
别来天涯今几载，老大相逢俱白头。
玉龙排空展鳞鬣，天姥振佩锵琳璆。
古心姱节自为伴，严气正性谁能俦。
儿童莫作飞絮看，道眼无以空花求。
花飞絮舞两值遇，殆天之合非人谋。
娇禽谩夸颜色好，弱羽难禁寒风遒。
寄尔南枝尺寸地，莫与鹜群为辈流。
何人画工巧位置，使我坐对消闲愁。
却风吹灰万象改，平生故交还在不。
绨袍犹思见范叔，雪堂賸欲逢元修。
故山自有归隠处，琅玕成林雪成坞。
会当见汝面目真，西湖西畔踏雪寻故人。

佩玉垂绅廊庙人，幽花小草岂其伦。
须知四海皆兄弟，淡泊论交处处亲。

屈原离骚芳草遍，召南治世梅先见。
皎如佩玉上清来，不敢班渠国风变。

岁岁年年花状头，瑶珰琼佩瑞光浮。
玉螭赏遍三千界，不识珠帘十二楼。

壶峤天低乐圣时，南薰初试度兰池。
影飞霞佩朝金殿，曲奏云和献玉卮。
稽首万年尧历永，承颜五色舜衣垂。
仙家更有蟠桃在，明日重来谒帝墀。

青山绿水乡，竹里喜还堂。
犬窦可曾警，雀罗何用张。
苦诗谁是甫，问字我非扬。
有感飞霞佩，相从老不忘。

晴日烘冬扫宿阴，篮舆伊轧出山深。
田夫忍冻妆旗帐，学子忘劳走佩衿。
三载一余多少过，万人相送独何心。
新官便好观风俗，莫道无人识古琴。

珊然环佩下芝山，醉梦人闲醒眼看。
三世相家知有后，十分谦德似无官。
骚盟宽与江湖接，清气直将星斗干。
难得相逢容易别，因风时为劝加餐。

梦断天边飞佩霞，短筇松路趁溪斜。
归鸦山外烟如画，过雁云闲雪欲花。
跌岩琴书谁我辈，承平钟鼓自僧家。
从今载酒须同醉，兄已头童弟发华。

占得资身话柄高，六鳌岛上足逍遥。
南风又送飞霞佩，北道相期明月桥。
要坐虎皮专说易，肯携凤侣共吹箫。
此行直上青霄去，不比闲缠鹤背腰。

四明万丈崖，佳气蒸氤氲。
融结固有在，特起谁如君。
丹霄舞飞霞，青春蔼奇芬。
目下开五色，賸把天香分。
飘飖忽自得，盘薄蓬海滨。
无复出岫想，傲睨黄埃尘。
秋台挟明月，驱驰下东鄞。
谈言邑庠旧，教事非易新。
诗书堕寂寞，衿佩苟朝曛。
欲借肤寸阴，化为无边春。
胡为乎水雷，珍重经纶屯。
何当自山川，流动志气神。
扇之月旦评，推以天风轮。
终然难卷藏，快睹本色真。
词章要织组，手有锦绣纹。
道义在培植，身为枝叶根。
须知大造化，不问官卑尊。
因思杜先生，如古王河汾。
宙宇非不宽，乡里乃急亲。
贤躅渐寥邈，凛凛哉斯文。
吾为石云贺，亦以勉石云。

芹水扬新波，杏坛敷新阴。
春风年年事，迺有春如今。
薰薰礼义香，洋洋弦诵音。
但看此身贵，遐不在玉金。
畴昔岂□梦，足絷口就喑。
风雨魑魅多，一坎几千寻。
文明应奎壁，杲杲白日临。
绠之濯清泠，鼓之起埋沈。
犂锄彼自分，丕我以佩衿。
花封肇鱼符，儒庠视泮林。
筮吉更扁揭，籀法何严森。
正气护宫墙，精光贯书琴。
贤侯莅落成，寮采分盍簪。
殷勤公堂酒，再拜奉一斟。
愿言寿斯文，师友相规箴。
道腴养斯丰，学深浚斯深。
厎柱既有在，狂澜可能淫。
庶为邹鲁国，不负孔孟心。

山连霞，水半沙，十步九步神仙家。
草初芽，树欲花，香风二百里春华。
人谓此行良可乐，我送出门还作恶。
初心谓何姑勿道，为贫去抱夫子脚。
天台如今人物林，芹芳藻洁纷佩衿。
物议无情忧责重，尽人须要先尽心。
好为人师古所戒，况汝大欠镫窗债。
理义无穷白日速，相长工夫方有在。
视身如玉宜好修，守口如瓶勿起羞。
平平之外无赫赫，介介之中有休休。
劳其筋骨饿肤体，乃汝法家并拂士。
恩爱极处言语切，岂得已哉汝行矣。
我年虽迈尚自强，藜藿能延寿命长。
相望只有片云隔，不比远去无游方。
时节飞书当莱舞，两字平安胜三釜。
三年电光一抹过，但要学成身立来归见父母。

彩旗蔽野南风香，欢门遮马东路长。
黄童白叟百拜酒，鸾栖主人今日行。
忆昔焦氛涨天赤，手挽龙津力输涤。
簿领为职关系重，儒术饰吏经纶密。
学校一新衿佩来，市井再复图画开。
男耕女织各按堵，山居海藏皆熙台。
口不言功心自谕，三年任满留不住。
我穷欲饯惟有心，一诗收拾行碑语。
如之何说见事明，自有夜月光山亭。
如之何说律已清，亦有秋水铺长汀。
留此贤劳书县谱，携此声名步云去。
君不见政事堂中李参伯，即是当年长社簿。

来汝深，吾语汝，汝今此行五百里。
吾岂不欲汝在傍，朝夕告教从容里。
世莫难于续书脉，孝莫大于养吾志。
男儿须为大丈夫，远游有方学者事。
汝行乎，吾决矣。
名山大川如不识，坎井中见能有几。
严师良友如不亲，家庭闲语未必是。
若曰高车过万里桥，非所羡于司马氏。
若曰荣乡佩六相印，亦何取于苏季子。
区区物外先入心，役役终身非切己。
星婺域，月泉水，古到今，最多士。
要知三人必有师，毋谓一日长乎尔。
贼人之子乃自贼，毁人之善是自毁。
同寮当出肺肝话，诸生当如手足视。
回顾弱植荷倚重，隽永古训滋味旨。
遇食不求饱，饮酒不至醉。
闲事付浮云，本色为实地。
诗书何幸薄有禄，齑盐犹胜空煮字。
仕未可养汝奈何，耄犹加餐我自慰。
要得友朋之誉可听闻，即是父母之前相诺唯。
三年日月一箭过，不必吾惧但为吾所喜。

直溪之水清且洌，可以沃我老枯渴。
直溪之风空且阔，可以舒我穷郁结。
自闻西来飞霞佩，使我南望片云隔。
苦无筋力抗尘埃，徒有心事交冰雪。
长庚分光到寂寞，好风流闲无时节。
瘿木岂是罍洗材，歜葅不登鼎俎列。
见何所见斯未信，取非所取毋乃亵。
俗眼滔滔鄂州花，古道卓卓元城铁。
自昔瓮城地最灵，而况金坛人更杰。
漫塘词源有流传，实斋理学素磨切。
忽乘朝阳下赤城，坐觉文星灿东浙。
龟手之药或以封，皋皮之座啸自彻。
糠秕在前吾不妨吾后，瓦注者巧吾但安吾拙。
教铎重新雷霆鸣，儒流勇赴江河决。
弦诵洋洋正声合，芹藻楚楚生香发。
北斗泰山收宝望，东观蓬莱是途辙。
何时镫前相对一杯酒，未见颜色惟看山中秋夜月。

淡淡九畹质，雅好住山林。
幽香不求知，伯夷叔齐心。
世道不复古，纫佩取骚吟。

佩玉鸣銮一笑空，至今华观叠青穹。
西山残雨虹腰白，南浦骄阳雁背红。
几度登临添感慨，半生漂泊老英雄。
槛前犹是唐年水，曾见王郎泛短篷。

康庐崒嵂撑青空，五峰下有神仙翁。
黄金为佩白玉琐，跨虹飞上燕台穹。
紫垣苍琐白日静，薇花韵的明丹衷。
帝谓公田久不井，为提明月江西东。
某邱某壑无隠耳，贮见汉庾堆陈红。
周官六典冢宰事，有功{亩犬}亩方为忠。
蹇予落魄不耕子，半生煮字悲吟穷。
盖头不思恋茅屋，负笈远拜夫子宫。
黄河泰华幸一见，于人须识欧阳公。
枯根纤芥尽收拾，药笼未必遗芳䓖。
品题愿借燕许笔，可以报德歌豳风。

此花谁实与封王，公道东皇有品量。
宿露低垂苍玉佩，暄风轻振紫罗裳。
精神因为得春久，富贵何妨到晚芳。
醉把一枝簪帽侧，从教人笑老夫狂。

玉佩珊珊出禁扉，金莲分炬散芳菲。
祠班咫尺临黄道，惹得天香满袖归。

橘累金印枫锦衣，夹路相照生光辉。
我非买臣与季子，但有菊佩芳菲菲。

自古高安欠学宫，新庠赞立竟谁功。
青青子佩争弦诵，总在先生化育中。

今岁新元最喜晴，宿阴都化作清明。
气从地角天涯转，春向梅边柳上生。
鹓路五更锵剑佩，虎关半夜出弓旌。
群贤傥在新除目，懽喜山中饱菜羹。

三闾纫佩秋，志在公子兰。
荃不察予衷，江干泪潺湲。

堂堂忠定家，三世兰为祥。
父子继科第，菲菲姓名香。
双英今复然，阶庭煜生光。
愿言纫佩之，百世当流芳。

龙泉与太阿，紫气牛斗冲。
神物离必合，龙津复相从。
悠悠千余年，神秀人物锺。
高密云礽孙，星宿罗心胸。
居常佩此剑，沟渎难鲸容。
朅来磨剑池，清水为淬锋。
秋风催斫桂，迥脱尘泥踪。
勉哉各努力，更作延平龙。

若稽隆古时，教者家有塾。
英材归乐得，粹学就私淑。
淳风日云远，美意久不续。
朱君魁杰士，卓见拔流俗。
燕山霭椿桂，谢砌峙兰玉。
所居必精舍，高继紫阳躅。
朅来十亩地，建此一书屋。
前山画屏列，暖翠泼晴麓。
腾芳揭佳扁，意匠雅营筑。
依墙御史柏，绕舍君子竹。
雪香冠春葩，月馥播秋肃。
回廊启斋扉，云荫纳乔木。
亭桥跨天沼，槛影浸寒绿。
中堂富图史，缥帙照签轴。
仰瞻圣贤像，冠履森在目。
虚棂设棐几，日静尝好读。
南窗最明快，天籁响琴筑。
延师启堂坛，规矩仿白鹿。
义方已家庭，仁意更闾族。
朋来秀子弟，户屦辐辏毂。
击撞金石乐，真趣寄沂浴。
似闻入腴壤，将使任教育。
如斯迈种德，丰报在名禄。
愿言众龙驹，相与策骥服。
体兹腾芳意，誓必播芬馥。
濯缨揽荃蕙，结佩撷兰菊。
艺文摘香艳，义理浸醲郁。
学苗勉哉植，仁种贵乎熟。
大学先致知，中庸必谨独。
胸襟富道德，词藻自充足。
当知宏施设，得自大涵蓄。
云龙起蟠泥，雾豹出隠谷。
芳名会轩腾，霖雨天下福。

衣裳治兮帝岩廊，五弦歌咏兮民物阜康。
禹皋夔龙兮剑佩锵锵。
吁嗟乎，安得君臣兮如此一堂。

人劝公入相，我劝公早归。
今以副枢入，好以元枢回。
易为六经宗，学易贵知时。
时止则时行，时义大矣哉。
故尝论今日，两语见称奇。
但且为执政，宰相未可为。
若为伴食相，何如酒一杯。
曾以语裕翁，裕翁为一咍。
英雄见略同，明公试思之。
文正为清献，何曾美鼎梅。
史册香万古，日月名长在。
时止时则行，宰相须时来。
时来然后相，当传忠定衣。
官职难名节，愿公玉无疵。
壮节题初节，愿公玉无灰。
耐久老柱石，身佩国安危。
五福一曰寿，寿国身之枢。
请君看老子，寡欲身寿眉。
心清万里明，可杜幸时窥。
寡欲善养心，轩鉴照魅魑。
岁晚成二老，种蠡相埙箎。
坐令四太平，太宗生光辉。

仙君重瞳衮衣明，红云一朵当殿楹。
千官拜舞环佩鸣，中有一人摄齐升。
琅琅敷诵百辟惊，首云有臣许月卿。
合在帝所式群英，煌煌召节来帝廷。
肤使奕奕华弓旌，我时荷边食芡菱。
坐茅心涣俨不听，从天飞下苍葱珩。
申传帝命通叮咛，亲授秘诀餐长生。
提耳言言帝旨令，梦回题诗香枕屏。

我来烟水远，渔艇夜鸣榔。
万仞巫山耸，一宵秋梦长。
金翘何婀娜，玉佩遽叮当。
月冷天鸡晓，空余枕屏香。

桂犀明辨不雷同，长忆先师品藻公。
风到如开香积国，月明疑在广寒宫。
含香结佩风宜月，累印怀香月称风。
酒里典刑幸犹在，先师酝藉孔林丛。

徐字不晋帖，楚诗无国风。
天边长剑倚，花外小车通。
不肯吏文叔，谁能书子公。
二三豪俊骨，数万甲兵胸。
柳暗琴三叠，梅残酒一中。
羡君屠龙技，笑我祝鸡翁。
击瓮浮儿志，编桥度蚁忠。
行春奉宽诏，佩犊弭兵讧。
天阔吟边远，月明诗檐丰。
秋光宦情薄，鸾鹤啸声同。
清涧耳堪洗，深山目更穷。

巍巍堂堂，炜炜煌煌。
佩小释迦悬记，身穿御赐衣黄。
人言有德可富，自羞伎俩寻常，萧萧两鬓风霜。

执亲之丧者，可沐浴其身。
不待石祁兆，知非佩玉人。

功臣三十二，剑佩蔼云台。
第一人知否，曾闻孝母来。

人皆因禄富，我独以官贫。
佩父清白训，为唐第一人。

个是一孤儿，曾闻事母时。
身能几许大，却佩国安危。

空山值端午，采蒲南涧滨。
蒲生裹白石，涧水清粼粼。
蟠根寸九节，服食能通真。
采之不盈掬，土洁含芳辛。
行行登绝境，有花如车轮。
奇哉世莫识，持扣山中人。
山人耳垂肩，羽佩青衣巾。
乘飚控玄鹤，泛景下苍岷。
我行意其仙，再拜询所因。
仙人揽花笑，见尔还千春。
语我勿复道，倏去无留尘。
归来有余叹，三咽华池津。

兀兀栖精庐，青山日相对。
静照年少非，动虞壮士悔。
耕锄计已晚，畚筑力犹耐。
夜卧司马衾，晨餐鲁直菜。
自计清庙修，谁知圜壁坏。
人情春水波，世事寒云态。
直道丛百谪，孤踪绕群吠。
拘累僒形骸，忧危积肝肺。
逢人口即喑，出户足如碍。
周程俨范模，刘张遗謦欬。
涤垢学归愚，达增务韬晦。
志苦秋不磨，发白春匪载。
采菊聊倾觞，延兰可纫佩。
官馈乏三月，家书隔千载。
楚语欲听惯，峒关惊未溃。
冥冥瘴雾间，冋冋灵光在。
莫挥感时泪，山水怡吾爱。

从来道体播翔沈，黉序舂容领佩衿。
庭草静中春不老，岭梅孤处日相寻。
艮蒙已探圣贤蕴，剥复方知天地心。
赖有诸公扶大道，如予未害入深林。

人性之偏惧不知，西门为此佩柔皮。
报巫依旧伤于急，涵养工夫熟者谁。

忠清千古灿奎文，盖世功名富贵生。
旌佩拥云何处去，毗卢楼阁款经行。

湘英整佩，楚衣告纫。
羲黄荐馥，采采疑真。

纷披佩玉，仆委苔痕。
檐花写恨，难拈楚魂。

久居深林幽寂中，虽隠德不耀。
遇春阳姁妪，笑弹玉指，十倍精神。
所虑楚俗尚芳，纫而为佩，使不克终其天矣。

半生鱼佩解黄金，泉石郊坰得趣深。
幽兴发时闲副墨，俗尘捐处静观心。
圣贤炉冶镕声色，妙密工夫铿古今。
遐想莲居驰梦远，未应轻易到瑶林。

撇开尘鞅作清游，路转溪回景物幽。
楼阁插天藏九锁，林崖飞瀑看双流。
声锵玉佩三更月，冷浸冰壶一段秋。
从此濯缨趋□□，□□□□□□□。

药臼空遗千载名，丹成人向九天行。
我来欲觅刀圭剂，只听寒泉佩玉声。

作室悬知要肯堂，而翁家学颇增光。
一朝衿佩儒簪合，千古诗书屋壁香。
鉴曲烟霞归羽馆，锺山风月落僧房。
如何只揭精庐扁，解续斯文气焰长。

碧桃有佳实，方春开白花。
花悦悦花者，实惠能诗家。
咏花不咏实，未解写叹嗟。
水苍充朝佩，天碧泻露华。
空青珍莫采，帝珠浄无瑕。
水波远涵竹，霄影浮副瓜。
春山浄梳掠，秋烟澹笼遮。
卵色未有别，胆形图更加。
清酸笑金橘，寒脆压银茄。
瑶池漱灵液，萼绿蒙翠纱。
一食润燥吻，再食思无邪。
三食换仙骨，四食凌飞霞。
回首谢玉塘，吾诗不妄夸。

好翁和了碧桃咏，并欲尽赋园中花。
思迟才退句未吐，高篇已捷老柏涂。
此花蔓生枝自劲，天水碧染雪藕纱。
振鹭蝉联苍玉佩，不比掘阅纷衣麻。
山阿幽人贞且吉，城隅静女澹以华。
偶然种之近苍柏，君比兔丝疑未嘉。
兔丝无根空托附，结子滥充方药家。
小儿欲以凌霄拟，一种麤俗堪叹嗟。
碧莲比拟最清切，好向天苑凌青霞。

波心隠隠金椎出，只道冯夷先导来。
笑口渐开黄玉瓮，丹心初见小莲胎。
步花想见江妃佩，烧烛那从水殿回。
传记无闻今始著，莫嫌闲客少诗才。

石阶无罅谁衔子，烧地成焦岂复芽。
千岁分根染天水，单台五出异朝霞。
朝绅济济水苍佩，仙袂盈盈萼绿华。
作记不嫌人事晚，来年润笔到山家。

本爱真红一种奇，后来紫白自繁滋。
青冠轻举真仙子，彩羽来仪瑞凤儿。
石竹通家分异样，园葵附谱亦多姿。
莫嫌性急难撄触，我以为规胜佩韦。

蒉桴土鼓为声始，天球河图非琢工。
欲自柳州参靖节，将邀东野适卢仝。
平原骏马开黄雾，下水轻舟遇快风。
历历瑶琴怨遥夜，泠泠玉佩度秋空。

吴山东南秀，葱郁盘帝城。
西湖据其趾，御气通波心。
余膏被草木，蔚眼皆欣荣。
□晨天宇穆，惠风泛初晴。
春色正妍妙，放怀共扬舲。
中流入汗漫，旷阔无埃氛。
湖光挟山渌，倒射玻璃青。
丝管响空翠，楼观森峥嵘。
献酬杂歌啸，烂漫纷醉醒。
取乐固莫并，兴怀一何深。
缅惟昔三贤，精爽日以沈。
但余画像在，尚想鸣佩襟。
希古秉微尚，崇雅摅恬情。
羌予翳蓬藋，无复企组缨。
淡泊自有得，荣华非所欣。
舍舟纵散策，逸兴生崚嶒。
白云引遐眺，碧岫延深登。
幽期浩无涯，忽到静者门。
长松有令姿，流水无俗声。
绝磴猿可呼，出谷鶑始鸣。
乃知物外境，兹象本不惊。
逝耶初无将，至耶亦无迎。
便将谢尘鞅，兹焉支颓龄。
山鸦接晚翅，落日催行縢。
归欤赋新篇，聊复记吾曾。

草隥水流襜佩响，松梢月冷露珠圆。

无端佩玉更长裾，衔袖人疑表饵疏。
塞路连云痡仆马，辕门似海叹车鱼。
那无定远封侯相，正有南涯种树书。
久客土思吾亦动，明朝满意听骊驹。

同游鼎贵佩鸣珂，寸禄中年不啻过。
方朔犹须设非有，爰丝正可饮无何。
山前华表书官大，江上邮亭送使多。
草草百年勋业梦，插天浯石未曾磨。

来参军事久无功，宜黜而升愧在中。
揽辔登车宁有是，过家祭灶略相同。
送人万里鸥波白，回首千山骑火红。
待得故园高卧日，诸君剑佩一时东。

我宗无语亦无法，猕猴各佩古菱花。
昏衢烛破无今古，大地众生尽到家。

负米无亲不忍尝，谁为故老在邻墙。
百年宁复知耆旧，六甲犹能记岁阳。
襟佩书生联讲席，鼓旗骚将角名场。
斯文未敢荒先绪，白首遗孤腼最良。

群玉峰头一望赊，枕书旧监忆乘槎。
自从芸蠹三分席，何啻槐龙五见花。
大典奏篇文综核，清吟落笔字横斜。
绝怜名辈诸公□，鞙璲如何趁佩霞。

少小追随子佩青，如今相视鬓丝横。
式相好矣天伦重，归去来兮世念轻。
目送飞鸿云缥缈，身怜病鹤影伶仃。
圣恩若许还农亩，依旧山窗共短檠。

衡之山，郁苍苍。
我有佳人，在山之阳。
木难为佩兮云锦为裳，爱而不见兮我心忧伤。
安得为鹍鹏，凌风置君傍。
衡之山，郁苍苍。

快把诗书洗瘴茅，雕题墨齿尽同胞。
天涯那得随衿佩，试借升堂讲义钞。

京尘官事日区区，拟出芳郊佩一壶。
楼外阴云迎晓合，陌头霏霰与风俱。
翩翩珍骑曾来否，种种名花更在无。
若得纵游休秉烛，月中沈醉倩人扶。

尊师乃高道，有意出尘寰。
佩剑文垂斗，横琴意在山。
灵龟调浩气，醇酒发朱颜。
最得时贤许，诗牌满栋间。

惠政多应草木知，藕花呈瑞向西池。
双红共蒂初含笑，众卉千名总合奇。
宠降帝妃妫汭日，恍迷仙佩汉皋时。
若教潘令河阳见，肯羡东风桃李枝。

出藩宠进白云司，台札仍欣得告归。
苏子佩虎钮，腰龟緺，列城旗鼓随高牙。
兰亭一水近馆娃，乃今衣绣先过家。
秋风从此生蒹葭，舟五百里行荷花。
西陵渡口晓{山含}谺，飞楼想到期及瓜。
恩先甘雨满菑畬，讼逐笔止庭不哗。
秦山千仞高无加，昼望蓬莱挹仙霞。
鉴湖万顷淼无涯，夜看牛斗乘星槎。
平林摘笋崖撷茶，酒胾泉美而鱼嘉。
醒吟醉墨鬭天葩，此乐未可岁月赊。
玉皇赭案香飘斜，匹马赴召且复挝。
民贫惠政空叹嗟，重见尨眉出若邪。

缅彼幽虚天，曾是众仙囿。
宫祠宅来仪，绀瓦覆苍甃。
窗扉秘环佩，几席被文绣。
传闻祀祷神，祠宫灿如昼。
樵苏避山村，草木长疏秀。
祥符圣天子，慕道比轩后。
县官典修完，锡名揭灵祐。
星珰捧金龙，沉以玉简副。
迩来三十年，寂寞事非旧。
黄冠守萧堂，香火杂薪槱。
神州祠太乙，司农治华构。
休祥祚邦国，岩穴甘僻陋。
游人独何求，丰碑读古籀。

朽屋延暗暝，凿明快吾魄。
西墉偶面势，开牖遂生白。
兹焉玩图史，亦以置床箦。
岂能来清风，犹苦对残赫。
炎天适暵旱，永暮坐燔炙。
宾客何可处，儿女哀不获。
咨诹或献诗，盖覆乃其策。
架木凑檐瓦，铺竹施苇席。
聊且纾暴酷，未足为佳适。
北山多乔松，倚天不知尺。
绸缪星日暗，𫐖輵鬼神宅。
栋梁尚匪材，枝叶固何益。
敢告持利斧，斩伐遵指画。
束缚如见遗，无使曲傅直。
此身得余庇，阴德佩无斁。

紫茎绿叶带春阴，千古湘江一寸心。
今日已无君子佩，不如潇洒在深林。

右军孙子总奇才，一别俄惊秋又来。
冠佩正宜朝凤阙，钓竿未许老鳌台。
云昏野寺疏钟断，潮落寒汀野鹤回。
咫尺相思不相见，渴心吟望欲生灰。

兰佩蓉裳骨相寒，山中何日鼎成丹。
春深富贵花如此，一笑尊前醉眼看。

夜梦东坡公，分我龙脑香。
玉指撮冰雪，佩之鞶带囊。
江湖衰老踪，十度游浔阳。
始入紫极宫，勉和琼田章。
太白实首唱，继以双井黄。
此诗岂容续，束缊侪朝阳。
孺子可教欤，驭风来帝傍。
跛鳖傅羽翼，恍惚追龙骧。
文通五色笔，尚为文字祥。
公名蔽天壤，谁敢邀余光。
再拜眉山集，一上秋声堂。
残馥果容丐，永流千古芳。

莫想银丝脍，冰盘一醉吞。
好为玉带佩，朝谒九重门。

十年前此日，视篆上严州。
借服初金佩，峨冠尚黑头。
乾坤谁失驭，江海已横流。
保土虽无恙，忘家弗自谋。
寒门惊瓦裂，痴子困萍浮。
追忆危阽急，都忘屈辱羞。
众推真胆大，孰察暗眉愁。
盗贼诛锄定，租佣减阁优。
民功差稍稍，己事太悠悠。
绵薄稀储峙，贪婪恣取求。
冥怀随命运，失意起冤雠。
屡跋三关马，更乘四渎舟。
长城青冢月，大汉黑山秋。
甫息台卿担，空余季子裘。
解官终欠早，破产复奚尤。
酹柏悲先垅，畦蔬偃故丘。
信书无一得，负债有千忧。
倒箧衣俱典，连床药未瘳。
不如穷百姓，何谓古诸侯。
公论谁诗可，莲花博士俦。

退居乏晤语，蒿莱翳荆扉。
闉阇一以出，秋色饶清辉。
东鲁有名士，勋庸厌常旗。
欢言拨簿领，宿约寻郊圻。
小舆信自逸，宁知劳者唏。
遐眺豁蒙蔽，未若联鞍鞿。
沦漪涉浅濑，杳窕穿晴霏。
西成禾稼熟，南宾鸿雁飞。
岁晏苦不乐，来日□已希。
怀人况有愿，渴心奉容徽。
丘园隠君子，结佩纫芳菲。
恬养足道气，悟悦通禅机。
渠石转流水，筑埭临弯崎。
柽榉荫书艇，芰荷环钓矶。
复有芦苇丛，江湖思依依。
起予一襟风，万有浮埃微。
设礼古俎豆，执事儒冠衣。
儿侄亦敬客，走趋色无违。
缅怀十年前，杰阁何巍巍。
幻境值革故，高踪甘遁肥。
利达被鼎贵，朝露终易晞。
孰能保令名，百世无评讥。
庄叟适游濠，曾生傲浴沂。
俯仰宇宙间，此会应复稀。
邃刹玩奇刻，乔林媚余晖。
冥冥尘外心，澹然暮忘归。

时惊驿走听庭宣，老朽于予孰使年。
鸣玉久忘綪结佩，穿花空忆锦连钱。
愧非今代王摩诘，许识能诗孟浩然。
野服幅巾亦堪画，丹青何必上凌烟。

仇池非仙境，商岭在人世。
讵必深且僻，而后兵可避。
大物有转移，戈甲满天地。
城郭非云远，马迹竟不至。
蓊蔚树木密，复重涧谷閟。
中有长者家，累叶重名谊。
积德服里社，故非一朝致。
园池既显敞，栋宇亦弘邃。
文甃洛花红，雕笼陇禽翠。
恍然壶中天，迥与尘界异。
崇觞延老夫，子侄尽擎跽。
岂惟授之粲，抑且侑以币。
客来无不速，各各满其意。
居多章甫冠，宪宪洁衿佩。
如闻筑精舍，徽国严祀事。
纪载傥予属，庶用报嘉惠。

高低田水入溪流，溪岸闲横野渡舟。
麦饭家家甑中有，永无犊佩起山头。

门外葵花一丈高，讵期端午更绵袍。
佩符岂有玉刚卯，挑药久无金错刀。
人老形骸宜瘦劣，时危心肺倍焦劳。
柴门昼掩身多病，听雨寒窗首屡搔。

老子今年忽不贫，价方玉佩有兰纫。
一枝半朵悬衣带，肯羡腰间大羽人。

大似斯文不遇时，无人采佩世无知。
援琴与鼓猗兰操，五百年间一退之。

纫兰为佩楚忠臣，直道从来不屈身。
为报拖金鸣玉者，如君多是折腰人。

闻说池阳郡，初能曲突虞。
学官如旧否，文选尚存无。
鱼蟹江淮聚，桑麻雨露腴。
物平仍酒贱，时佩翠微壶。

近人于仕宦，如以韩卢猎。
泰山有不见，得兽夸足捷。
学问夫何如，有书钥诸箧。
府史以为师，仅能署吏牒。
雕鞍骤肥马，画阁贮美妾。
万一至公相，岂堪任调燮。
老友刘密翁，早隶周孔业。
大辂鸾和鸣，大乐律吕协。
南省据都曹，不以贵自挟。
朋来多下交，宾至必谦接。
解官寓城东，座寒乏毡{叠毛}。
高卧懒问选，两落秋蓂荚。
积薪后居上，彼勇哂吾怯。
为言耻孟晋，如病夏畦胁。
有时酤我饮，荒墅纵步屧。
果核饤俎豆，羹糁供匕䇲。
居然道怀孚，宜尔情话接。
公才岂不知，大川宜作楫。
顾于名利波，未肯卜利涉。
人生惑外物，种种意欲惬。
高睨官爵梯，等级恨不躐。
愚窃窥此翁，嗜欲阱已敛。
宁为三省鲁，不慕一诺侠。
经史入胸中，邱陵堆重叠。
文词落笔下，布泉极熨帖。
庄重异新锐，详缓蔑虚詟。
谁欤心怏怏，或者言喋喋。
气帅直其内，义理为管摄。
归欤扫松楸，试负都门笈。
中书多缺员，闻早下堂帖。
不然肃政台，冠豸群小慑。
分司江之南，亦足煦疲劣。
去当柳嘶{扎/虫}，还及杏飞蝶。
鲰生岭海梦，尚忆鸢跕跕。
短随李广衣，长弹冯驩铗。
万死脱一生，粗免翳桑辄。
今年七十老，鬓秃无可镊。
与人素寡合，况又畏讼谍。
往往交游间，平地生巀嶪。
万里风枝殊，一旦合鹣鲽。
挥麈许谙听，曳履容追蹑。
公将北阙觐，我终南亩馌。
甚欲饯远郊，扶杖尾蹀躞。
愧无一杯酒，阳关唱红颊。
他人侈别筵，椎牛宰刚鬣。
而此何枵然，穷极棋无劫。
顾视童子佩，帨砺若觹韘。
持干富人肆，讵肯出质贴。
吟兹送行篇，终夜不交睫。
浩浩号西风，索索雨木叶。

士以仕为业，野处无所耕。
近世所大患，苟进颓厥声。
苏子佩六印，相国不为荣。
坐乏二顷田，此事误平生。
廓然天壤间，一犁早经营。
春夏刈麻麦，秋冬获稻粳。
盖头有把茅，糊口有杯羹。
岂肯拾此去，垂涎公与卿。
不遇汤先主，伊葛亦何成。
聘顾不至三，宁为畎亩氓。
驷马高车间，一跌足可惊。
岂如牛背上，稳卧无欹倾。
调鼎与荷锄，心手自权衡。
我有一饱资，去就万事轻。

朝为练江吟，暮为练江吟。
练江果何在，曰在江之阴。
练江不在眼，练江常在心。
譬之古君子，土思操南音。
褰裳涉其浅，拏舟济其深。
练江可以钓，得鱼沽酒斟。
季子佩六印，陶朱贾千金。
此事决失望，鸥盟难重寻。
秋落粪本木，春返来宾禽。
矫首天都峰，吾亦辞武林。

上古包羲卦初画，五行之金刀为革。
两仪四象生□□，□初一圈为太极。
八卦之上六十四，右干左坤名曰易。
因重□定科斗书，削木为方竹为册。
𢭏纸束毫写今字，世降俗□动山积。
何如简径却艰难，筿簜梓桐事雕刻。
所以近人刊图书，篆籀依稀规鸟迹。
博雅君子具老眼，尔□生者□不识。
紫阳山西星源州，遥见长虹贯白日。
伊人□□□□间，云气开晴碧岩碧。
一旦飘然□□湖，硎刃如□□□□。
谁尝石鼓玩陈仓，忽似野碑揭邹峄。
赠我三印红屈蟠，细□游丝疏复密。
侯王黄金橐驼纽，韩彭何曾得渠力。
如我□绿绶亦无，不过小匣藏寸物。
闲诗倡和外谨封，家书时用报儿侄。
佩之如宝汉刚卯，不惧取将轰霹雳。

我陟匡庐山，想像渊明庐。
我游永嘉郡，康乐兹佩鱼。
学诗六十载，钻仰二老且。
白首恐无成，嗟哉腹空虚。
迩来摆百务，粝饭几无蔬。
朝吟极摹仿，夜咏加勤渠。
不必一字工，意味但舒徐。
比陶似不足，方谢尚有余。
举世无人识，归欤吾归欤。

一花一干秀春风，此论黄家太史公。
若问灵均旧纫佩，零陵香出古湘中。

野塘之水兮其色油油，以畜以泄兮灌我良畴。
弋有凫雁兮盟有鸥，我出而仕兮可则进，脱如不可兮还我锄耰。
水之上兮山之下，稷黍枣栗兮野塘之坞。
秋收其实兮于粲满筥，车既膏兮马不前，退而家食兮孰予敢侮。
我思野塘兮繄古之沂，有怀其人兮瑟声希。
可由求赤兮贤宁不希，登之廊肆兮佩玉黼黻，否则岂无春服兮咏雩风而与归。

卧龙起草庐，扶汉有余忠。
欲结紫髯客，共追黄星公。
一言根本定，万里氛翳空。
指此为虎踞，长啸吞西风。
夫岂樊吾圃，以虞他人攻。
乌林逸元恶，入蜀怆途穷。
汝亦赵佗辈，区区帝江东。
吾意本谓何，剑佩殊不同。
后来矫虔人，借口欺盲聋。
九折剑阁栈，一泥函关封。
盗贼柄干将，奸雄非英雄。
老我吊古癖，徘徊梵王宫。
城坏遗甃泯，江徙孤岸穹。
中原芳草外，战尘春蒙蒙。
酒尽欲下山，目极斜阳红。

取日虞渊战临平，鼓起金山麾伏兵。
既不画此背嵬军阵形，国容貂蝉佩葱珩，军容金甲马朱缨。
又不画此生面真仪刑，昔王不肯专枢庭。
清凉居士以自名，散遣万骑还屯营。
独控长耳游林坰，林间坐石樵叟争。
不无醉尉呵夜行，孰识朱门抗旄旌。
王孙妙年万事轻，欲蹈箕颍遗浮荣。
龚侯淡墨胜丹青，作此灞桥风雪征。
龙变不测人中英，谛观岂是寒书生。
丈夫出处吾能评，不可长剑即短檠。
得时用世身名亨，否哉履道幽人贞。
叶叶用意何峥嵘，大司马侃孙渊明。

一峰何峥嵘，万象悉匍匐。
心包元气并，影立太空独。
遥瞻极干端，俯瞰际坤轴。
飘飘凌云身，杳杳送鸿目。
挥袖裨八风，开襟吞百渎。
醒脾咽醇清，涤髓荡痼俗。
斗摘紫垣杓，日攀黄道毂。
川令夷若奔，林诃魍魈伏。
螺蚌视三神，杯盎阅四隩。
参旗摩右肩，昆苑踏左足。
营营蚁磨旋，戢戢蜂房簇。
膻俎餍前臑，诗瓢悭半菽。
历测尊卢年，桴穷沃焦谷。
畴非浮点沤，吾亦寄粒粟。
气形孰融结，高深谁濬矗。
娲皇不能补，共工多事触。
飞思腾虚遨，殚精驰迥瞩。
浩浩蔑垠涯，浑浑曷边幅。
百刻倏汐潮，九行递朏朒。
达观等鹏鹪，殊趋殽燕蝠。
仙驭鞭虬螭，神驾轨骊𫘧。
寰中无遁照，象外有玄烛。
推寻制字苍，究考画卦宓。
万变既日滋，百灵遂宵哭。
某氏马锡三，何人鳌钓六。
底所真蓬瀛，是间自濠濮。
佳辰每难值，奇赏讵嫌数。
达士多放旷，拘儒例踧蹜。
味同侨札交，臭异智辅族。
稽首礼初梅，掀髯叫余菊。
节届小大寒，岁得中下熟。
野礼讲蜡迎，侲朋阅傩逐。
皴肤剥枯藓，瘦髪立冻木。
青针抽麦麰，绛粒茁樱薁。
乌龙特嵯峨，白雁几湾洑。
霞谯抹微绡，烟市皱轻縠。
画嶂屏横纵，字溪篆直曲。
兰非灌能馨，柏岂撼可秃。
长冈修蛇驰，短阜矮鳖缩。
一塔耸锥颖，千畦界棋局。
冷祠逃鼪鼯，荒冢吓鸱𫛳。
汲窟仆桔槹，获场眠碌碡。
橡实翻箨瘦，笋萌认鞭𣃁。
莽啼潜钩辀，篱嚼偃觳觫。
樵肩疮长镵，猎臂袒偏裻。
相劳声阿邪，力作响蓬扑。
闻磬认禅窗，指旛窥佛屋。
邃森逾二林，美秀埒三竺。
笼影夜龛灯，板声晓堂粥。
匪经陆老学，孰识陈尊宿。
兵比休虎屯，盗俱就鲸戮。
耨镈衍新畬，燧亭隳旧筑。
连营释鞞琫，四野竞畚梮。
别墅喧榼壶，圜扉静敲朴。
今各有缊袍，昔俱无旨蓄。
骎骎熙运开，沓沓壮观复。
闾阎一烬空，栋宇万础续。
货廛富鲍鱐，米市积穜稑。
登临恣夷犹，生息赖亭毒。
扫阴开晚晴，破沍作春燠。
硗畴蹙龟纹，涸浍开瓦卜。
昏声沸群鸦，暮色隠孤鹜。
店遥旅叱馿，陇隔穉唤犊。
鴂谣音哳嘲，偻荷步彳亍。
浦溆出渔艇，埼碛泊商舳。
僧包侧肩挑，奚囊俯腰束。
护舍荒吠狺，投林倦翔速。
驿蹄雷铿鍧，野燎星熠煜。
警棚报冬冬，栖埘呼喌喌。
相与忘是非，足堪了昏旭。
矧兹瑞六霙，预云宜百谷。
狐兔各深藏，蝻蝝靡遗育。
潜鱼未拨剌，骇兽或踯躅。
倒影已巅崖，余凌尚丘麓。
宿孽芽嫩黄，流澌酝娇绿。
联拳一舂锄，格磔双属玉。
掏苗揽奇辛，擘蕾嗅幽馥。
蛰户咸伺霆，烧痕渐矜曝。
审观寒向阑，追念暑尝酷。
凉既免炮燖，温又救皲瘃。
大化有乘除，胜残无断属。
是邦信巍巍，厥闻久昱昱。
淮海分扬州，斗牛躔北陆。
秦汉会稽吴，隋唐新定睦。
户歌楚人骚，家佩桐君录。
入笼尽参芝，盈室肯薋菉。
辉凤远媒翳，祥麟哂童牿。
栋材茂椅桐，跃冶乳镠鋈。
贤守宋广平，兴君刘文叔。
征隠屈黈旒，哀惸极膏沐。
缅怀解剑耕，遐想负薪鬻。
咳唾变兴亡，咄嗟异荣辱。
荛夫被儒衣，耕叟辟家塾。
道味调漆胶，谊声协敔柷。
严范盛蒸尝，轩莱恪尸祝。
勃兴畏后生，朋来乐私淑。
骈肩长裾曳，比屋短檠读。
高科接踵武，雅德棻被服。
委巷致聘旌，徒步胹公𫗧。
车引太仆驺，马给上林蓿。
岂惟供爪牙，固将倚心腹。
文华凌屈宋，武略迈颇牧。
袁丝却腐阉，丙吉雪冤狱。
差毫别同和，立界辨刚欲。
达汝媲稷皋，退吾侪绮角。
中焉敛韬略，外也灭表襮。
村诂订荄箕，俚授折都郁。
四经审钩弦，三秀攻珞琭。
处士傲貂绅，侠徒竞鸡踘。
里闾剧华腴，官府务涵霂。
喝雉投彩琼，落雕捷鸣骲。
高赀轶陶朱，雄辨骋张禄。
美酿压郫筒，大烹椎獠犦。
舞残金凤欹，歌缓翠蛾蹙。
千楼向笛吹，万室陶巾漉。
余尊霑皂隶，残炙饫童仆。
遐征罕赍粮，酗寝或枕麹。
间尝极备无，一是耻呼蹴。
金彩剪胜幡，沙囊篆符箓。
秋枣溲{牛羊}膏，冬稻熬狼臅。
城市虽冯扶，郊野尚轩喾。
四时务锄耰，千村鸣杼柚。
颗粒本牛衣，丝缕出蚕{艹曲}。
{纟集}商何羡闽，药市勿诧蜀。
盛年念畴昔，微梦恍忽倏。
已知壮心违，未觉老颜恧。
久黏簿书黐，幸脱簪冕梏。
得与麋鹿群，敢兼熊鱼欲。
席珍非待聘，有玉谩韫匵。
冥心同子綦，徐步效颜歜。
一麾断鹓班，百举阅饩告。
仙忝真应宗，诗愧玄英属。
亲故焮妖灾，怨雠腾谤讟。
字幼窘空空，省躬危毣毣。
卑飞类鹪鷃，逸步谢骅骕。
庶几便帻幍，焉能事鞲絭。
双洪汹奔涛，孤派涩凝瀑。
窗徒聚雪萤，袍未释银鹄。
之子虞一夔，伊人郑七穆。
三足分鼎铛，两锋交箭镞。
塼埴冀良陶，粝疏就精凿。
诚难角妙染，缪许啐余莤。
狂吟动千字，豪饮辄百斛。
墨淡立儿研，杯迟走童趣。
自倚大户宽，岂畏险韵复。
胆痒生芒棱，唾圆洗尘醭。
登山石同憩，临流泉共匊。
被褐敌裘绮，羹藜胜粱肉。
砖罏煎茱茶，瓦豆饤茈菔。
园无迂叟花，亭有醉翁蔌。
棕疏摘麈柄，莎软敷狨褥。
藤阴皆帷帱，松韵即筇筑。
逸兴春空云，耐交岁寒竹。
山腴嘬糟狸，海异吮醤鲎。
黎斑屑鹧鸪，端眼濯鸜鹆。
书穷萧衍评，奕妙王粲覆。
生平嗜好迂，我辈友谊笃。
矢诗一赓酬，言志双启沃。
析理精洛伊，谈史究温涑。
望之真堂堂，毛遂岂碌碌。
虞初九百篇，方朔三千牍。
酸醎糅盐梅，杗桷裁棫朴。
论文如有竞，见义每相勗。
燕乐思鹿鸣，切磋慕淇澳。
公直性所钟，辛勤起常夙。
枿佞请尚方，抨妖官硩簇。
扣阍幡屡举，寓直被曾幞。
刚肠挫未衰，劲气老弥肃。
百粤转沅湘，九河交济泺。
魂惊舞波帆，力弱掀淖辐。
道异十获禽，理难百中鹄。
晞颜宁如愚，尚老且缘督。
浮荣等槐蚁，往事付蕉鹿。
乐天心自怡，知命頞奚𫖹。
于野同人亨，勿药无妄福。
攀附联瀛登，广胖适沂浴。
寄兴本真率，成章仍丰缛。
时能一来游，倾箧买醽醁。

君前郡文学，端自吾州始。
坛坫日以高，到处执牛耳。
平生洒落胸，作事故奇伟。
飞上南楼去，坐得数千里。
全楚带五岭，古俗甚丰美。
一昨干戈后，或未识瑚簋。
禾穞生黉宫，学士气如洗。
此行累佩印，良为吾党喜。
三闾屈大夫，四海习凿齿。
堂堂始兴公，亦从韶石起。
何地不生贤，幸勿遐陋视。
着意绚荒余，文物中州比。
况复多蜀客，谁其顾琐尾。
相与噢休之，我颇念桑梓。
垂老犹惜别，何以当马棰。
愿君为广厦，大庇天下士。

空庭两犀株，吹香满前轩。
颇疑顾虎头，幻此金粟繁。
或是乘鸾女，月窟分天根。
更与泻浩露，尽洗蜂蝶喧。
苦无好事者，为我载一尊。
而我子张子，古谊夙所敦。
肯将新诗句，到我罗雀门。
何殊小山赋，欲招楚客魂。
犀首累佩印，陋矣不足论。
老我罕出户，东墙甘曝暄。
应同花下醉，式副我愿言。

横出一枝谁与并，整青葱佩立多时。
窗明几浄好风日，移向此中渠不知。

寸草曾收药笼功，谁移野色近禅翁。
甘同木石抛闲地，耻附松萝上碧空。
旋长纤枝宜雨绿，未删宿叶待霜红。
为衣或许湘人采，清彻崇兰两佩风。

红尘飞不到阑干，十二朱帘卷暮寒。
上苑鶑啼花木暗，六桥人散水云宽。
春风玉佩骖黄鹤，夜月琼箫驻紫鸾。
檐外青青杨柳色，几回曾向画船看。

鸢飞鱼跃，凫短鹤长。
各适其适，孰尤彼苍。
奈何人异于万物，身备乎五常。
学关乎经济，志效乎忠良。
乃使蜗蚓同槁乎土壤，鸿雁俱逐乎稻粱。
精神所著，梦游八荒。
浴银河翻月之浪，熏旃檀带露之香。
戴芙蓉九华之冠，披云锦五色之裳。
骑祥麟兮翳彩凤，攀若木兮拂扶桑，直造乎玉皇香案之傍。
白虎守关御剑芒，荧惑执法齿发张。
皋夔丘旦列雁行，肃然鸣佩谐宫商。
关张卫霍立两厢，相向盾甲明如霜。
千官拜起低复昂，星辉霞彩难为祥。
一人殿中立宣扬，令臣奏事无恐惶。
臣愚幸睹天日光，愿拜短疏裨毫芒。
读罢帝亲把袖藏，曰汝所奏见未尝。
政如药性和温良，一一可以瘳民疮。
又如百炼昆吾钢，用之国可无妖祥。
惜哉无遇徒心伤，亟宜归世朝君王。
君王神圣今禹汤，勤求贤隽食不遑。
扶天大象亲提纲，充庭至宝皆琳琅。
尚怜空谷遗幽芳，蒲轮鹤诏纷相望。
赐汝紫绶黄金章，衮衣赤舄坐庙堂。
燮调万化跻时康，凌轹周汉超虞唐。
赐汝斧钺羽林枪，专征不义诛暴强。
火铃霹雳杵金刚，摄伏百怪回澜狂。
载命玉女斟霞觞，赐汝天酝九霞浆，一饮尽蜕藜藿肠。
令汝身贵家亦昌，不论中国蛮与羌，虫鱼草木皆春阳。
天子万寿永无疆，汝乘白云来帝乡，二十八宿参翱翔。
臣辞草茅不敢当，逊于稷契暨殳斨。

蓦地刚风折羽翰，懒将勋业镜中看。
时危羞佩黄金印，乍可无毡作冷官。

佩萸囊菊陟崔嵬，世俗想传有自来。
顾我此身强健在，不消囊佩亦无灾。

佩萸囊菊陟崔嵬，世俗想传有自来。
顾我此身强健在，不消囊佩亦无灾。

粤从太极分，大块溟涬泄。
人生于其间，三才位成列。
人极苟不立，清宁将竭裂。
厥初始断鳌，万古功卓绝。
谁触不周山，地摧天柱折。
娲皇不炼石，方圆成陷缺。
九载困怀襄，东柱至西碣。
乘载微司空，斯民化鱼鳖。
上下三千年，世变几更迭。
谁与持风轮，不至人类灭。
鲁庙祠太牢，汉庭定绵𫈵。
泽国访羊裘，东都树名节。
斯道无存亡，惟人善显设。
先后虽殊途，彼此有同辙。
山冢摧且倾，川流沸将竭。
托身止徬徨，劳心苦忡惙。
时无武城偃，谁知堂下蔑。
吏来方叫嚣，我行方蹩躠。
宾主成寇雠，樽俎化缧绁。
楚市愧受钳，山东羞折頞。
无处吁旻天，甘心死岩穴。
维北有星躔，煌煌西柄揭。
皇帝哀不辜，分符理司臬。
令出风霆行，章分云汉抉。
垂光烛幽壤，万里悉昭晰。
汲绠出深渊，千仞藉提挈。
自顾此身微，天地一瓮蠛。
自笑往事非，古今一剑吷。
鸟卵来仪羽，骏骨致汗血。
犁然心自孚，难以口腾说。
衣冠出藻色，诗书响木舌。
从此公道开，起我庶士揭。
不图老辕申，复见人稷卨。
苍生在巅崖，寄命方杌{捏扌=阝}。
山下豺狼多，况复昼噬啮。
皇皇倘无归，惸惸靡遗孑。
四海望公来，久旱望霓切。
惟有此西人，谓私我西浙。
永言誓澄清，且为沃焦热。
次第雨八荒，宁久民望觖。
严濑有男子，苦心头半雪。
受恩口难言，寤叹惟契契。
延伫羌思君，解佩愿遗玦。
遗玦不可得，采芳聊薄撷。

崇牙枞枞，贲鼓逢逢。
始作之以荆衡底贡之新革，试叩之以巴蜀故产之孤桐。
雷震一声草木拆，蠖信其屈龙起蛰。
天地䜣合万物苏，阳气宣声阴屏迹。
蒙瞍一鼓歌辟雍，始与斯民发童蒙。
大胥再鼓征学士，复与学者开天聪。
当其俎豆前陈，甫掖山立。
缀兆序位，登降终日。
吾故鼓之以相礼，所以作尔之强力。
乃若冠盖孔孟，佩服程朱。
鸡鸣而起，亦步亦趋。
吾故鼓之以戒晨，所以觉尔之迷途。
至若理欲昏明，义利白黑。
夕惕不谨，日省何益。
吾故鼓之以谨昏，所以使尔非心之必斥。
呜呼，鼓人职废周礼湮，方叔入汉鼓收声。
举世聩聩呼不应，千载孔堂丝竹音。
镗然一鼓惊雷霆，撼动天地众耳醒。
昌黎老死石鼓裂，愧我才薄争奈此鼓文。

绀裘久堕还天阙，结佩乘云遗玉玦。
耿光灭没不可望，一歃寒泉酹秋月。

喜诗如喜酒，举世流馋涎。
问酒有何好，妙处竟不传。
古人日已远，绝响三百篇。
后来谁措手，讽咏皆陈编。
自从骚选起，众作同虫蝉。
宪章日沦丧，变灭成飞烟。
翰林非世人，金晶应星躔。
手弄玉帝旗，堕作诗酒仙。
行迹老屐齿，侠气余龙泉。
淋漓洒醉墨，妙语穷真筌。
信手拈斧斤，一挥中方圆。
彼哉夸夺子，骇汗莫敢肩。
玉堂不能留，飘落南海边。
从此夸汗漫，一往五百年。
生平尚邱壑，梦想岷峨巅。
惭君赠醉侯，我饮不滴涓。
我诗如我饮，抚顶期相怜。
莫乞飞霞佩，学举白玉盘。

良苗已入土，田间水沄沄。
昨夜苗根发，翳叶如烟云。
草生害我苗，匝月一再耘。
是时人苦热，出门天未昕。
郁蒸体流膏，爬捽手生皲。
手荼拥根节，腰草驱蝇蚊。
青青衿佩子，从事哀我勤。
哀我勤自乐，尔非沮溺群。

芎苗高一丈，细花如申椒。
不独服芎根，衣佩或采苗。
清芬袭肌骨，岁久亦不消。
所以湘浦客，洁修著高标。
我老苦多病，风寒首频摇。
愿移一百本，溉根豁烦嚣。
虽无下女遗，干叶插盈腰。
逃泥贳旦暮，不学楚人谣。

月行十三度，昼夜风轮急。
不知谁鞭策，行天出复没。
我欲诉清虚，云路九万级。
梯飚空袅袅，月走那可及。
愿言住仙府，露重环佩湿。
将从匏瓜摘，复结汉津汲。
相期无情欲，不洒孤眠泣。
落杵玄霜寒，出削玉斧涩。
笑我南飞鸟，未办一枝葺。
归欤定惊魄，烟雾饱清吸。

忆昔战秋闱，不复返只轮。
嗟此无用学，棘猴费精神。
当时羞见月，月岂欲负人。
我去月千里，月来转情亲。
余音唱窈窕，小诗鬭清新。
团团桂树影，金粟香不陈。
便当结幽佩，凌空访仙真。
那知满夜夜，此去空尘尘。
翩然倚高寒，不数肇与晨。
笑渠老章句，步骤准过秦。

太玄八十一，经世加一倍。
方圆起参两，奇耦常相配。
大哉天壤间，理大独无对。
而数行其中，往往不相背。
冥探洞古今，幽讨极覆载。
吾求之瓦砾，数亦无不在。
阴阳如推车，五气如转硙。
杂然雾与珠，人物等唾欬。
恶或盗跖寿，善或伯夷馁。
人事非不明，所值互吉悔。
长平四十万，高下付一概。
谁尸造化笔，一一难归罪。
君言吾有数，万窍均大块。
试将握算推，不出范围内。
譬如埏埴人，万器同一焙。
前陶或坚牢，后陶或破碎。
中间又不同，纯驳千万态。
当时君与相，此年有真宰。
黄蛇吞舆地，或者非茫昧。
八宫卦纵横，四柱数进退。
以此尺棰义，合散无罣碍。
昔君雄少年，卢雉喝好采。
失脚落鹖冠，漕闱双奏凯。
尔来相乘除，得失赌一塞。
后夜北斗高，灿灿缀小沫。
瑟缩蛇入宇，蹭蹬鹏运海。
栖栖百巧穷，饶君三尺喙。
此来坐皋比，学子富衿佩。
喜持秘苑术，远与虚中辈。
诸公义财涩，枯槁喜一溉。
烦君测五纬，出没更明晦。
何时聚白羊，旦暮真可待。

曾住仙山九折岩，夜凉萝荔挂衣衫。
月窥樽里如相伴，人立花边自不凡。
丛绿联环玱玉佩，残黄锁骨现金函。
枝空蟾窟今谁记，犹道东陵系旧衔。

紫绶绯裳印佩金，我于数子总无情。
傍人门户传书客，投老田园识字氓。
世变委怀无逆顺，事机到手即功名。
子房收敛英雄迹，谁说神仙在谷城。

服食生平屑辟邪，死埋金粟或金沙。
忽惊秋骨开成雪，谁遣香魂化作花。
云外孤芳吟舞鹫，月中半影匿妖蟆。
先生幽佩乘风去，独向仙堂看织纱。

媒问嫠，汝何伤。
汝为闺秀时，辛苦事蚕桑。
僴瑟顺为正，婉娩礼自将。
笥中有练裙，衣上无明珰。
贫女古难嫁，卖犬办资装。
中年得夫婿，憧憧拜姑嫜。
肃容采蘋藻，洗手供羹汤。
良人正少年，相期家道昌。
良缘天所妒，夫婿奄云亡。
自从夫婿亡，十年守空房。
素帷代锦帱，苫席易牙床。
孤眠耿夜半，单立黯昏黄。
茕茕影徘徊，鞅鞅情彷徨。
皓月照枕衾，暴雨颓垣墙。
独寤谁呼唤，独语谁交相。
如凌空失翼，如涉川无梁。
嫠来吾语汝，琴瑟贵更张。
汝箧既单薄，汝门复凄凉。
汝寒何以衣，汝饥何以粮。
纺绩终难给，舂汲劳欲僵。
死者不复起，生者宜自详。
邻有美丈夫，颙颙更昂昂。
牛羊量用谷，金玉堆满堂。
画梁青琐闼，珠帘毹氍厢。
雕户金弹丸，宝鞍青丝缰。
旌旗明晚霞，剑戟磨秋霜。
奴隶厌绮纨，犬猫弃𫗠𫗮。
门下粲珠履，庭前沸笙簧。
出则专城居，入则侍明光。
一呼千夫诺，一指万夫张。
一笑生羽翼，一怒起锋芒。
吾慕昔蹇修，与汝解佩纕。
以此窈窕妇，配彼组绘郎。
花树戏蛱蝶，莲浦浴鸳鸯。
无烦赋藕花，且喜华枯杨。
何妨鸾舞镜，应彼凤求凰。
人无百岁人，倏忽如风狂。
莫将泡影身，徒置冰炭场。
死后留名节，身朽魂茫茫。
生前受富贵，志得意洋洋。
人生行乐尔，二者试裁量。
蔬食不日给，孰与饫膏粱。
荆钗不自谋，孰与云霞裳。
年滔滔不反，貌骎骎已苍。
败棋须换局，作戏且逢场。
文君慕相如，恢女唤江郎。
有发可重结，有耳何自戕。
试问东夷子，何如声伯娘。
信书不如无，未必有共姜。
鬼妻变人妇，毋作老死孀。

少年红烛照银卮，颇忆沙河共客衣。
今说宣威麟可佩，争如华表鹤来归。
秋香歙浦秔先熟，春早祁山笋更肥。
茗饮萧斋客见过，旧游谈麈雪霏霏。

夕阳隔溪明薜萝，数峰谿畔青嵯峨。
层霄仿佛相荡摩，谿流汹涌通银河。
金支翠旗飐山阿，风传雾乐锵銮鉌。
云封岩窦生灵禾，仙灵蜕久留仙艖。
弈枰丹灶斲月柯，漥尊土缶石臼磨。
苔剜藓刻千岁过，护以鬼物烦㧑诃。
谿南谿北夔罔多，𩽼鲂鳣鲔蛟鼋鼍。
雷声吭磕涷雨{雨/沱}，仙筇九节扶下坡。
红妆半醉谁娇娥，容颜二八细马驮。
下马避雨吴歈歌，兰麝馥郁飘绮罗。
灵箫学道蠲烦疴，湘浦解佩声瑳瑳。
双成饮罢鸣云龢，蓝桥一醉朱颜酡。
扶桑旸谷同碧涡，玄书宝文传岂讹。
浮生百岁如飞梭，当欢不欢奈老何。

孟郊尉溧阳，曹务缘诗废。
徘徊金濑傍，府以假尉代。
一生坐诗穷，酸寒见余态。
邢君世业儒，才猷乃十倍。
吏隠黄绶间，诗亦性所爱。
羸骖京岘游，古锦奚奴佩。
扣门索我诗，丁宁至于再。
我老学殖荒，久嗟诗力退。
肠肚纵煎煼，落笔与时背。
况复风雅衰，淫哇乱鄘邶。
济南名士多，此语出前辈。
我昔交数公，梦寐想风裁。
西窗剪残烛，顾影寸心痗。
北渚凌清河，平畴接海岱。
子行赋归与，我实增感慨。
为吾谢故人，德音幸时逮。

万古衣冠旧，三朝历数新。
青皇来远道，紫袖拜严宸。
花日明簪冕，槐云舞佩绅。
昭容当槛晓，宰相贺班春。
索令分同列，传呼掖老臣。
汉仪当日事，江汉四朝人。

盛世佳公子，明光避暑曾。
调冰初入水，和水亦成冰。
鸣佩朝仪凤，扬鞲夕臂鹰。
汲来金碗脱，搅碎玉崚嶒。
一吸风林壑，重倾雪肺膺。
琼姬持袖举，疑饮露盘升。

灏气泛兮虚寥，商籁发兮萧骚。
策逍遥兮玉囿，驾言陟兮弁之椒。
石林林兮献状，浮空倒影兮清苕。
漭具区兮泻碧，若杯水兮堂坳。
披素怀兮佩明月，{口酋}然啸兮泠飙。
阅古今兮宇宙，一日非近兮千载非遥。
嗟湛辈兮堙灭其奚数，慨其感兮临高。
水竹清兮秋晚，赋丛桂兮谁招。

飞蓬病叶声索索，暗壁孀娥梦中泣。
虫声萤影伴寒雨，二十三丝夜弹苦。
千花翻红上凉叶，万宝吹香落金雪。
佩萸戏马谁家郎，不管人间更漏长。

有美人兮山之阳，步秋翠兮搴孤芳。
姿绰约兮莹冰霜，珮珊珊兮摇明珰。
婉相顾兮袂载扬，闻语笑兮春风香。
口授余兮长生方，将俾尔兮寿而康。
黄鹄舞兮白云翔，殷空半兮鸣琳琅。
隔一水兮遥相望，欲往从之兮无津梁。
天风吹发兮毛骨凉，万籁发兮响笙篁。
恍身世兮俱相忘，惊梦幻兮意自伤。
觉山川兮阻且长，感游子兮思故乡。
白露滴兮月在床，五湖秋晚兮木叶黄。
兰可佩兮荷可裳，仰天一笑兮歌沧浪。

刚风吹翠冰，倒景浮玄枢。
萧台万八千，上有真仙居。
冰绡䌹清气，宝笈龛琼书。
至人青瑶冠，风动云霞裾。
顾我一笑粲，勺以青琳腴。
泠冷彻昆仑，肝鬲生明珠。
玉童发清谣，引鹤开金铺。
授我碧露笺，字字如琼琚。
跽受九拜起，云气随卷舒。
灵文眩五色，奥语探皇初。
青高不可极，玄晤常集虚。
玉苗日茂茂，珠蕊春如如。
天妙不费言，悟解超仙衢。
飞楼入紫翠，笑语多天姝。
驯龙耕玉田，小凤扶金车。
香满十二帘，春动红流苏。
修栏瞰云雨，黄道通清都。
忆昔游五城，十载才须臾。
正坐一念差，不觉秋尘污。
华池涤凡髓，重佩三元符。
凛凛不可留，欲去还踟蹰。
仰天发长啸，万窍皆笙竽。
约我更百年，来此骑鲸鱼。

冷风如冰月如水，夜久霜寒倚秋桂。
酒樽已眠人未睡，闲与孤蛩各言志。
宇宙宽闲容我辈，千古万古同一致。
天上人间好恶异，君子小人常倒置。
不愿建侯游万里，金印红旗拥千骑。
不愿闻鸡五更起，衮绣传呼趋九陛。
惟愿擘画千百岁，坐见无怀大庭氏。
不须结绳与画地，何者为愚何者智。
不蚕而衣不耕刈，不暑不寒春泄泄。
有酒如江碧浮蚁，一瓢日日江头醉。
醉后长歌语流丽，歌声透天天为喜。
赐我三元九霞珮，佩之乘风御清气。
虎豹遁迹鬼神避，意之所之身即至。
竦身蜚出扶摇外，直到天宫三十二。

新宫岩岩，佩玉翩翩。
毋曰予耄，而将闭闗。

我歌逺游篇，西望心悠然。
孰能为此游，渺渺重山川。
和鸾车班班，珩佩声珊珊。
块视几邱陵，带视几流泉。
正气凝阳刚，端操凌云烟。
犹将径天地，奚独此江山。
黄鹄以为御，鸾鳯以为参。
云旗何扬扬，八龙亦蜿蜿。
一举众山小，再驰天地寛。
三驾跨八极，高驰阊阖间。
正阳以为粮，六气以为餐。
金丹毓天和，玉色頩脕颜。
俯视世蚊虻，起灭瓮盎邉。
高超凌太初，达观真后天。
愿言膏吾车，执鞭随两骖。

绿袖斑斓上庆庭，莺莺燕燕竞新声。
庚寅初度逾三纪，丁卯秋来快一鸣。
九十春光清昼永，百千岁颂寿星明。
愿君高举纫兰佩，自古悠长是令名。

隘寺鼓钟透，殊庭瑞庆垂。
上清唐塑像，正一汉遗师。
经箓青城派，楼台紫极基。
尧天跻寿域，羽佩有威仪。

懐古凭髙厌客身，秋深愁望隔江城。
狂支灵运东山屐，醉漉渊明栗里巾。
楚泽岂无餐菊友，汉宫还有佩茰人。
今年不作风和雨，见得南山面目真。

云翘雨佩有遗仙，香火寜随世道迁。
庙始大同年纪著，额颁乾化敕碑镌。
凤闲露辇荒瑶草，龙湿秋衣翦玉莲。
堤上创新谁述记，却无门外一泓泉。

别来柳初茁，今见兰吐芳。
懐哉佩兰人，欲制芙蓉裳。
山空蕙帐冷，鹤怨秋夜长。
群峰暮耸峭，蚁梦犹一场。
乘传愧已添，刻意思所偿。
蚩蚩瘴土氓，见此泪欲滂。
针石一时投，若为起羸尫。
常恐二竖黠，神被膏与肓。
欲尽弃其旧，安得师之良。
夜梦毎插羽，飞到琴册旁。
非贪舐鼎事，欲窥枕中方。
缄縢倘寄翼，寛此百回肠。

谁扇洪炉欲煮铁，一寸如冰不曾热。
岁寒心事梅花知，炭事如何与冰说。
西岩结屋烟作罩，斑斑不露如隐豹。
人生大欲刚断除，静处生涯乃仁乐。
碧梧翠竹呈如琅玕，寒泉玉佩鸣珊珊。
终焉为计亦不恶，岂知白日生羽翰。
翻思一夜钟鸣时，先生髙卧如希夷。
何人更嗔瘴鬼疟，及锋而用皆惊疑。
荐泉采菊想遗迹，奚其与侣昌黎伯。
薫莸已定人所知，聊把曾游纪岩石。

独抱琴声感岁年，捜趣外欲无弦。
广陵寂寂嵇生去，秋木幽幽鸣犊贤。
一点山泉岩窦雨，数声瑶佩泬寥天。
音徽千载何人会，愿和薫风殿阁前。

带牛佩犊俗难平，喜得公来便息兵。
最是有功能不伐，君前犹自逊王生。

身佩安危三十年，谗锋虽中节弥坚。
古今多少功名在，谁得如公五福全。

月夜梅花下，开樽谁主宾。
梅花娇欲语，让我白头人。
娉婷楼上女，无乃花中神。
下楼款懽笑，莫惜抛千金。
纎纎出素手，为我弹瑶琴。
自言谙古调，妾心合君心。
感君纒绵意，未弹先有情。
妾佩明月光，妾衣云霞轻。
共君骖白凤，一息超玉京。
君看天帝女，嫁与牵牛星。
天河万里长，鹊桥岁一陈。
安得河水干，夜夜长相亲。
君能挽天河，一洗八极尘。

衣缥缈，佩丁东。
金茎滴香露，玉树生凉风。
冲破青冥跨黄鹤，身披星斗珍珠络。

君不见秘书外监贺放翁，镜湖一曲高清风。
又不见太子师傅两疏氏，东门祖帐罗群公。
人生晚节良不易，颓波直下谁障东。
使人知有在我者，二三君子为有功。
我公金华山下住，赤松安期白云处。
风骨细瘦真神仙，急流勇退不肯顾。
我昔山中想风采，几回击节归田疏。
适来追陪水苍佩，亲见辞归白云路。
御笔擢公领蓬山，师表玉立东宫官。
两年苦口一去字，未许鸥鹭从公闲。
瑶池深深锁策府，玉皇宫阙侨其间。
暂分赤符管下界，半空云气常往还。
多少持麾辞上国，悠悠风尘见此客。
莫作寻常太守看，疏贺以来伟人物。
夜瞻婺女次舍中，一点光明射南极。
公归眠食重调护，世道尚凭公气力。

平生凉薄资，埏陶误大窑。
谁知此石怪，愈沃乃愈焦。
昆仑织火鼠，顿易鹑衣飘。
荣我丝萝附，免此蒲柳凋。
服之雪漫白，长袂风摇摇。
表之以雾縠，缘之以烟绡。
振衣从姬满，佩玉游西瑶。

金螺晓气照人寒，手把天浆领佩环。
夜月送鱼来赤壁，秋风吹雁发衡山。
东南折处旗花见，牛女光中槎影还。
见说青年文赋好，士龙一笑共云间。

拔出金佩刀，斫破苍玉瓶。
千点红樱桃，一团黄水晶。
下咽顿除烟火气，入齿便作冰雪声。
长安清富说邵平，争如汉朝作公卿。

玉堂学士催班鹭，粉省潜郎趣佩麟。
来往神仙同碧落，后先岳牧总词人。
阳坡共喜瓜时及，朝路相期柳色新。
握手论交拼一醉，东风散作满城春。

翩翩紫马绚银潢，春入梅花新雨香。
牛斗剑芒浮翼轸，岷峨佩影度潇湘。
东南麾节精神合，上下风云意气长。
且为绿{酉灵}拼一醉，传呼联辔觐明光。

麾节东南会一堂，兰亭昨日记流觞。
六丝星度银潢影，五彩春浮玉翠香。
院柳旧云怀燕语，野华新雨挹虹光。
凤池对秉他年事，伫看天街接佩泪。

我爱临封好，江流压水滨。
东山画屏展，北阜翠虬驯。
十里长松道，三春解佩人。
乘闲狂太守，屐齿往来频。

佛宫金碧开朝霞，游人杂遝来正哗。
危弦促管竞繁咽，罗袖对舞春风斜。
子时投闲一往步，正见绿树团丹花。
举头惊看不忍去，却视姝子犹泥沙。
稍开欲谢各自好，似为悦己为容华。
归来想像入秀句，刻缀玉佩锵珩牙。
尚嫌独赏不尽意，邀我共赋雄其夸。
欲将奇警谢妍丽，力竭未有锱铢加。
急须取酒趁残艳，犹胜落尽干咨嗟。

汉家万国朝元正，帝呵风师洒其廷。
雨寒成花皆六出，一洗天地尘埃清。
高风半天卷云去，空色绀碧惟华星。
金乌东来照宫殿，瑞气著物皆光荣。
绣衣虎士扶修旗，皂旄绛幅纷葳蕤。
洞开重门纳冠剑，肃肃环佩来东西。
乐悬未作舞在缀，雉扇稍映宫帘垂。
黄钟独奏君德盛，赫然天日当彤墀。
群臣拜舞千万寿，四方来王敢不祗。
愚闻圣人制礼意，上崇一尊临众卑。
等威殊绝防僭慢，非止矜丽夸雄为。
仰瞻仪物固自肃，又况烜赫铺德威。
小臣不及观放仗，趋出恍惚犹惊疑。
朝廷大体安敢识，赞咏盛节形诸诗。

苍碑剥龙螭，突兀古殿侧。
世变文字异，岁久苔藓蚀。
谅非好事者，尘土未尝拭。
我来仰首看，百过不自息。
曩者魏方盛，帝丕托威德。
驰驱百万众，南指斗牛域。
誓将殄氛祲，饮马长江邑。
翠华郁回翔，高会夸故国。
肃肃环佩响，煌煌羽旄饰。
鼓钟何镗锝，淮汉为震仄。
罢飨示得意，摛文永镵勒。
从臣梁孟皇，隶法当世特。
奉诏无与让，淋漓奋其墨。
尔来几千岁，卓卓见筋力。
端庄九鼎重，劲挺群珪植。
威仪商山老，气象汉庭直。
惟昔铭栒戈，先儒固难迹。
况我鄙陋极，视此空叹惜。
常恐日磨灭，不辨点与画。
呼工模于纸，一扫见白黑。
缄包比琼瑶，把玩废寝食。
于时大经九，有诏讲谬忒。
刊之太学中，为后代法式。
冲卿邦家彦，学问古今积。
辞端海鲸运，笔力霜鸷击。
况兹服儒官，洒翰固其职。
楷模所流传，历世动千百。
自非体法正，徒使观者惑。
厥初篆草隶，根本君已极。
聊持钉张玩，庶以参得失。

欢常以饮合，欢意则非外。
今吾二三子，共此西轩会。
主人吾儒秀，言与二雅配。
酒行倡大论，文字略琐碎。
上言评人物，要当本诸内。
下言讥为学，不以满自概。
唐之众诗人，区别各异派。
一经君子评，敛凿弃秕糒。
予曰吾圣俞，名足通后代。
答我文如韩，尚有六经在。
况吾何所立，闻誉若抱趸。
圣俞善诱掖，斯语不无戒。
意欲令吾曹，事业进以大。
我虽顽无能，闻此亦健快。
呼觞满自引，不畏坐客怪。
归来书短篇，聊以记所佩。

松乔去我久，高驾不可攀。
何意尘外游，近在王城间。
先帝昔临御，抱冲启玄关。
营宫奉岳镇，缥缈当人寰。
疏泉抗台殿，拟迹三神山。
想像列仙下，半空来佩环。
云车倏容与，旄节俨成班。
翩翾万玉女，红颊翠羽鬟。
世人那得见，石坛空自闲。
伊予厌羁跼，酷甚负病瘝。
兹行适所愿，帖若贾在阛。
春风吹园桃，几日朱霞殷。
寒碧竹间见，新黄柳际还。
主人非素期，促具初无艰。
抗侯角善手，持觞发欢颜。
尚无形骸累，安问绂与纶。
跋马兴不尽，东池水潺潺。

昔予有行迈，辱赠猗兰辞。
今我复来游，重贻黄鹄诗。
兰以喻芳洁，撷佩正所宜。
鹄以兴翅邈，鸾皇共追随。
句成自有法，意厚良不訾。
投非所当授，乃反骇且疑。
兰生深林间，蔼然抱幽姿。
鹄有江海志，孤轩谢羁雌。
残折兰色改，跂尚鹄性悲。
愿君两置是，逍遥以相期。

人情纷言伪，吾道本一纯。
苟为趋向合，不待结约亲。
曰今得夫子，所涉无异津。
邀我醉华馆，正逢雪花春。
谈笑不近俗，文史自娱宾。
明发枉嘉赠，辞气玉醴醇。
三复同心言，杂佩非所珍。

驰道尘清生紫烟，帝临原庙拜衣冠。
日华先向金舆动，霜气犹通玉仗寒。
后骑绵裘明粲粲，侍臣瑶佩响珊珊。
一闻佳句歌熙盛，不减都人夹路观。

寥落霜园树，萸房独照秋。
实兼兰佩结，香近玉卮浮。
嗔蕊醒残醉，纫红感旧游。
三英佳句在，殊喜继风流。

参差天仗拂云台，雉尾分行剑佩来。
万寿称觞臣节罄，九韶张乐帝颜开。
班趋玉佩花相斗，舞入文茵雪屡回。
疏贱恭承湛露赐，惭无辞藻咏康哉。

参差天仗拂云台，雉尾分行剑佩来。
万寿称觞臣节罄，九韶张乐帝颜开。
班趋玉佩花相斗，舞入文茵雪屡回。
疏贱恭承湛露赐，惭无辞藻咏康哉。

高堂突兀里人惊，丞相规模固自宏。
移石远分嵩峤色，凿池切放潩泉声。
茱萸结佩聊同俗，鹦鹉传杯岂吝情。
右席先生亦华构，便应次第落新成。

击壤歌，击壤歌，仰观俯察如吾何。
西海摩月镜，东海弄日珠。
一声长啸天地老，请君听我歌何如。
君不见丹溪牧羊儿，服苓餐松入金华。
又不见武陵捕鱼者，舣舟绿岸访桃花。
高人一去世运倾，或者附势类饥鹰。
况是东方天未白，非鸡之鸣苍蝇声。
朝集金张暮许史，蠛蠓镜里寄死生。
犀渠象弧谐时好，干将镆铘埋丰城。
失固不足悲，得亦不足惊。
秋花落后春花发，世间何物无枯荣。
十年漂泊到如今，一穷殆尽猿投林。
平生舒卷云无心，仪舌纵存甘喑喑。
噫吁嘻！豪猪靴，青兕裘，一谈笑顷即封侯。
后鱼才得泣前鱼，予之非恩夺非雠。
眼前富贵须年少，吾将老矣行且休。
休休休，俯视八尺躯，沧海渺一粟。
忆昔垂九龄，牵衣觅李栗。
回头华发何萧萧，百年光阴如转烛。
乃歌曰：不编茅兮住白云，不脱蓑兮卧黄犊。
仰天拊缶兮呼乌乌，手持鸱夷兮荐醽醁。
乃赓载歌曰：招夷齐兮采薇，拉园绮兮茹芝。
折简子陵兮羊裘披，移文灵均兮佩琼枝。
敢问诸君若处庙廊时，食前方丈、侍妾数百得志为之而弗为。

银台香露洗金卮，玉佩飘飘醉欲飞。
想是龙宫春宴罢，凌波归早湿绡衣。

石门仙人云霞裳，飘飘飞佩来山房。
松间看鹤不相见，灵风满路馥天香。

飞佩乘风海上游，麟洲有路透炎州。
仙人养就千年鼠，时采长毛织火裘。

季鹰真达士，弃宦归东吴。
禄无盈寸荣，盎无升斗储。
盘桓吴溪上，所乐只在鱼。
怀组夸乡里，佩印骄妻孥。
朝从高鸟翔，莫随舜华枯。
富贵岂不好，不能少须臾。
朔风吹尘沙，出门皆畏途。
抱影廓独倚，新荣非良图。

我有诗一编，率皆恳切辞。
但写肺腑苦，不求言语奇。
矢口吐愤气，焉知诗非诗。
脆语剪风露，叨叨儿女痴。
昂然大丈夫，以身佩安危。
何时把杯酒，大笑信双眉。

素志欲隠去，蜕名辞笔耕。
偶值恶劫来，眼界乱纵横。
穷北洞窟底，窜出老魔精。
被发走如风，四臂狞双睛。
面窍喷毒火，直射日月盲。
一海人髓酒，五石瓠为觥。
鬼鼓遍空响，白气幻长鲸。
夜叉发群机，炮炮打玉京。
老仙战股立，手扶鳌极撑。
昼弑盘古死，紫微贯搀枪。
诸天落泪雨，终夜淋漓倾。
灿人变丑相，螽目豺狼声。
饿虎插翼飞，善类谁能撄。
送命纳彼啖，游魂嘈冤情。
血冻天下立，赭铁蛀玄虻。
雨肥髑髅腥，生菌高于楹。
独抱深痛蛰，数与死相争。
读史见义事，意气如云生。
图穷匕首见，今岂无荆卿。
真孤匿山中，今岂无程婴。
获得九尾龟，灼纹横庚庚。
大宝子传子，垂统无毕程。
高声叫乱世，聋瞽豁痼酲。
速卸胡儿衫，仙带飘佩珩。
身辞陷阴路，火邦即蓬瀛。
我秉正直心，明比日更明。
豪兴凌高秋，磊落人之英。
决当勇于动，持平平不平。
手劈虚空开，身提天地行。
千妖百裂死，万古一掷赢。
独出娑婆外，世界悬空擎。
猛飞大山来，突立青峥嵘。
劫初第一峰，鬼神不识名。
树粲百宝花，石削五色琼。
香霏月中髓，碧沁秋痕轻。
天上辟新国，以正治八纮。
大赦统干运，平心持道衡。
洪福溥无疆，一切命皆亨。
下界齐拜舞，笑贺群相迎。
愧昔染腥辱，悦今趋义荣。
净脱夙骨臭，莹然澄秋泓。
正性本不坏，生死通一诚。
逆爽殄微尘，王气光太清。
犀象怯汉战，草木助晋兵。
周勃军左袒，杜甫诗北征。
赵祀必不绝，宋礼吾足评。
我土我百姓，永劫心不惊。
天君坐灵台，誓行前后盟。
念念死亦咒，愿宝期必成。
口血宁有变，浩劫光晶晶。

圣主游心六艺文，先皇成宪自常遵。
天人亲屈九重问，岭海同归一视仁。
已忝胪传魁众俊，复叨燕衎逮微臣。
终身祗佩丁宁训，远到功名愿自珍。

紫霞之佩绿玉筇，鞭笞鸾凤八极空。
碧泓照人悬万瞳，黄冠无数趋下风。
自言试邑沧海东，飘忽风雨倾槐宫。
湛卢夜吼将安从，尔来长啸招葛洪。
丹气不死横为虹，全胎十月还倥侗。
三花自聚天无功，笑我双鬓垂秋蓬。
十年白石煮不红，安得四方上下如云龙。

近种鹿葱碧，初抽鹄觜黄。
千年入风雅，一草寄纲常。
澹日空阶影，余春宫佩香。
此时忧正切，对尔可能忘。

秦望诸峰入几看，仙居缥缈五云端。
天高地迥三千界，月白风清十二阑。
碧海气清珠佩湿，明河影落玉箫寒。
超然身在鸿蒙上，何必蓬莱跨紫鸾。

海鲵吹腥浪千尺，野渡横舟人不识。
春风未暖六经灰，闲抱黄庭煮白石。
绿章夜彻九虎关，坐使业海生青莲。
蟾蜍窟冷手自探，西湖一鹤梅花仙。
四时茫茫行大块，君向何山飞羽佩。
双袖携云发天台，孤竹骑龙穷地肺。
瓣香持谒三茅君，上清秘笈开琼文。
十月婴儿谁抱送，飞出泥丸跨丹凤。

玉佩珊珊不可招，眼空尘界等秋毫。
山林贞白三层迥，湖海元龙百尺高。
自笑行藏关气数，肯将歌舞换风骚。
卷帘最爱南山近，坐听松声起碧涛。

客乡吊古重登临，隔水斜阳鸟语深。
赐葛尚余唐阙梦，倾葵犹抱楚臣心。
蒲边腊酿供华发，楝后春风在绿阴。
桃印灵符何必佩，乾坤正气古犹今。

畹中有幽兰，风露饱清抱。
含章不求闻，坐见九秋老。
夫君日已远，佩饰为谁好。
何如敛余芳，山林养枯槁。

蝇头蜗角两无营，心地宽闲景亦清。
山色浅深分远近，云容舒卷弄阴晴。
晓窗对菊思元亮，秋佩纫兰效屈平。
独倚西风凝望眼，一行雁影夕阳明。

妾肌如玉颜如花，长眉窈窈青山斜。
深闺学成新妇礼，镜鸾不与留年华。
昨朝东邻裁嫁衣，今朝西邻催结褵。
自怜孤灯照春梦，年年风雨梨花时。
不怨父母贫，不恨蹇修拙。
妾生赋命自坎𡒄，底用闲情写红叶。
千丝万丝霜练光，与谁织作云锦裳。
千针万针两黼黻，与谁佩服朝明堂。
吁嗟妾薄命，薄命可奈何。
失时还自羞，失身羞更多。
妾宁失时无失身，平生分定月下绳。
但把贞心守贞色，肯信婵娟解误人。

从来美玉价连城，结佩乘风十二京。
携上峥嵘今有约，好留彩笔调清平。

啬语养气海，啬食养脾土。
啬虑养心神，啬劳养筋膂。
衰年百事袪，寄息此环堵。
危如突围将，钝似滞风贾。
颠仆冀赊延，空羸待偿补。
夸虚道蟊贼，逞获命斤斧。
收君詅痴符，佩我养生主。

有铁莫妄镕，镕作侠士椎。
有帛莫妄缝，缝作山人衣。
君看天放翁，气貌绝清羸。
濩落七尺身，仁义充肤肌。
无家救人穷，无田恤人饥。
江湖三十秋，白头转岖崎。
余情尚洒洒，不吐酸寒辞。
事慕古豪杰，诸儿那得知。
或云有仙骨，深中愈难窥。
趫腾华佗戏，偃蹇梁鸿噫。
世态贵反复，口语澜翻飞。
夫子顾之笑，百触不发机。
宁当待沟壑，西山古谁悲。
佩君珊瑚钩，酌以玻璃卮。
相知岂云无，去去勿复疑。

闲身不用苦咨嗟，随分风流阅岁华。
白日垂帘同卖卜，清流岸帻胜趋衙。
飞书漆椠诗无草，夹注高檠眼未花。
更喜芳邻连二妙，时时衿佩问东家。

引蔓牵藤寸管头，扶骊剔蚌出风流。
三千龙女抛珠佩，一个儒生拥碧油。
莫是前生封即墨，便堪作酒博青州。
齐奴倘会清妍意，免得红裙逐翠楼。

年年佩温故，先入一枝来。
岁寒吾与女，欲别重徘徊。

江左夷吾本胜流，晚因造膝却生愁。
紫囊肯上斯人腕，敢怨离骚佩不收。

矩步规行范古今，山樵野牧共讴吟。
荷衣兰佩通身是，却看离骚不入心。

村庄一樽酒，谁与语悲辛。
衿佩空相负，诗书不救贫。
天寒负米客，日暮倚门人。
遥睇长江水，西风犹怆神。

镜山欲相访，马首已之东。
常日对衿佩，此行如燕鸿。
将归逢所与，有约竟成空。
若到斋中日，为予传主翁。

独佩传家印，芹宫一线春。
居然风月意，笑却簿书尘。
溪水吾同味，檐花道固贫。
迂寒从献笑，肯与俗为邻。

拟驾奇肱阅四方，转头又是海生桑。
雁虽有帛难寻汉，猴纵无绯肯拜梁。
泱漭黄流翻地轴，屈盘紫气贯天章。
箧中留取秋兰佩，不识人间有水苍。

月佩云冠白雪缨，枳花香里见诗人。
武城半载尝闻政，洛社他年傥卜邻。
四海人皆知凿齿，一蓑谁复识玄真。
斯文共缔千年好，杯酒欢娱迹总陈。

西风吹客浮仙槎，万斛诗香散幽遐。
琼裾翠裳佩九霞，赐我羔酒龙团茶。
剪锦飞落山人家，黄绢幼妇无以加。
衰贱何足辱齿牙，相看白髪羞黄花。
西山薇蕨东陵瓜，前村烟雨黄犊车。
共嚼秋芳咀春华，茅斋饮尽邻可赊。

度德宜滕长，论交堕鲁皋。
凄凉当岁晚，潇洒见时髦。
常恐诗无证，空知调欲高。
扶疏才社栎，变化岂胥涛。
阔略三冬学，增多一字褒。
大篇参往箓，异事诧吾曹。
昔嗜梁台选，仍耽郢士骚。
长歌落涧谷，中夜骇猿猱。
攻苦鹈濡翼，求朋鹿食蒿。
家无彦弘在，乡失吕温豪。
击拊当谁听，荒芜尚自薅。
英英善和柳，皎皎义熙陶。
步骤才难至，图回首屡搔。
较深搜石髓，务洁取溪毛。
推激吾非党，讥诃物得逃。
辞连盘谷稼，想到武陵桃。
朝逮虞渊暗，宵几鹖旦嗷。
含愁全庾赋，寓乐间庄濠。
不谓尘明镜，何殊赠佩刀。
音书无雁往，时序迫蝉号。
嵇向诸人远，周雷再世遭。
未应求善贾，孰不饮醇醪。
并席葭依玉，清言輠炙膏。
斯期方缅邈，北望寸心劳。

岁芳兮婉冉悲，江空兮兰枻归。
人婵媛兮胡来迟，憺风魂兮佩谁思。
素衣兮俨黄里，玉襦兮蒙翠被。
明波渟渟兮渺愁予，含香怀春兮中心苦。
昔遗褋兮今契阔，伫佳期兮窅修绝。
幻尘缘兮謇中忧，时既晏兮不可留。
泛云𫐌兮水裔，𫄙予瑟兮难理。
人奚归兮路苍茫，湘有皋兮春绿起。

北风刮地愁云彤，草木烂死黄尘蒙。
挝鞞伐鼓声冬冬，金鞍铁马摇玲珑。
将军浩气吞长虹，幽并健儿胆力雄。
战车轧轧驰先锋，甲戈相拨声摩空。
雁行鱼贯弯角弓，披霜踏雪渡海东。
鬬血浸野吹腥风，捐躯报国效死忠。
鼓衰矢竭谁收功，将军卸甲入九重。
锦袍宣赐金团龙，天子锡宴葡萄宫。
烹龙炰鸾割驼峰，紫霞潋滟琉璃锺。
天颜有喜春融融，乞与窈窕双芙蓉。
虎符腰佩官益穹，归来贺客皆王公。
戟门和气春风中，美人左右如花红。
朝歌夜舞何时穷，岂知沙场雨湿悲风急，冤魂战鬼成行泣。

行都元帅千蹄马，腰佩角弓箭盈把。
浣花溪头具小舟，击鼓吹箫行酒斝。
舞腰袅娜锦缠头，风吹金缕随东流。
公孙弟子背面笑，拔剑一击蛟龙愁。
万里桥西有茅屋，杜子当年来卜筑。
湘江一醉不复归，四松寂寞擎寒玉。

昔君坐谈诗，古音振宫商。
昔我起舞剑，三尺星斗光。
我剑何慷慨，君诗何老苍。
感此一笑叹，徒成九回肠。
久别忽想见，岁月惊惶惶。
岂无平生友，对面险太行。
知心今几人，况复天一方。
安得飞霞佩，共挹天瓢浆。
道义有真乐，何必甘膏粱。
临行劝我酒，我饮不尽觞。
一饮情易阑，再饮情更长。
斜阳重回首，烟水空苍茫。

十载驱驰翰墨场，翩翩霞佩高颉颃。
赋窥贾马搜班扬，诗崇晋汉卑齐梁。
斯文未丧道未亡，欲寻坠绪何茫茫。
萧骚裋褐凄风霜，匣中蛟龙吼干将。
男儿有志行四方，安用把笔工文章。
掀髯长啸俛大荒，残烟落日尘沙黄。
纷纷蚁穴争侯王，邯郸一梦炊黄粱。
断鹤续凫谁短长，世间万事俱亡羊。
何如长歌归故乡，古松流水遶石床。
浊酒一壶琴一张，卧听孺子歌沧浪。

锵然非金亦非玉，壹片宫商纷其触。
歘如环辔玲珑摇佩旌，铿如鸣球拍琴九奏箫韶声。
凄如孤鸿叫群嘹唳穿云去，清如幽泉滴沥飘落断崖处。
余音欲断还复鸣，咄咄胡床静中据。
乃知檐铃适与风相会，锵锵铮铮可听不可佩。
我怜其轻脆不足恃，戛则成音击则碎。
嗟哉无情之物能感人，浮华言语自古多误身。
喧然声名满天地，好声过耳俱成尘。
物情万变伏还起，人生几何安足恃。
何如物我两忘言，云在青山水在月。

锵然非金亦非玉，壹片宫商纷其触。
歘如环辔玲珑摇佩旌，铿如鸣球拍琴九奏箫韶声。
凄如孤鸿叫群嘹唳穿云去，清如幽泉滴沥飘落断崖处。
余音欲断还复鸣，咄咄胡床静中据。
乃知檐铃适与风相会，锵锵铮铮可听不可佩。
我怜其轻脆不足恃，戛则成音击则碎。
嗟哉无情之物能感人，浮华言语自古多误身。
喧然声名满天地，好声过耳俱成尘。
物情万变伏还起，人生几何安足恃。
何如物我两忘言，云在青山水在月。

苍梧之南湘水头，烟波逐客增离忧。
重瞳孤坟閟白日，双娥贞佩摇清秋。
江空夜闻鬼对泣，泣罢仍为鼓瑶瑟。
瑟声渐杳江声长，丹枫坠影天霜白。
临江被髪招帝魂，拔剑欲断东流奔。
东流无穷帝不返，呜呼薄俗无由敦。

我师文靖公，一传子朱子。
佩服中庸书，静中识根柢。
秋月湛冰壶，莹彻无瑕滓。
延平建精舍，盛德宜世祀。
君往坐皋比，文行成粹美。
秋风送书船，南上二千里。
讶君来何暮，衿佩争倒屣。
鸣道铎方振，问字酒已俟。
九京如可作，文靖公亦喜。
予友有黄功，昔分教于此。
颇知文风盛，十室九儒士。
是行若登仙，剑气炯青紫。
只恐席未温，思归慕园绮。

我师文靖公，一传子朱子。
佩服中庸书，静中识根柢。
秋月湛冰壶，莹彻无瑕滓。
延平建精舍，盛德宜世祀。
君往坐皋比，文行成粹美。
秋风送书船，南上二千里。
讶君来何暮，衿佩争倒屣。
鸣道铎方振，问字酒已俟。
九京如可作，文靖公亦喜。
予友有黄功，昔分教于此。
颇知文风盛，十室九儒士。
是行若登仙，剑气炯青紫。
只恐席未温，思归慕园绮。

坡翁昔年五十二，翰林侍读为学士。
溪翁年德与坡同，官职胡为未相似。
我道闲人胜贵人，傥来轩冕溪云比。
翁今田园濑水上，颇胜求田阳羡里。
翁今有弟夜雨对床乐，颇胜卯君怀远驿中有感秋风起。
有时笔床茶灶泛洮湖，柳外梅边从徙倚。
诗筒经卷静工夫，光景流连一弹指。
不论众醉与独醒，不问此非并彼是。
客来不必及时事，有酒且斟无即止。
从今笑傲五百年，铜狄铜𫘞皆敝屣。
小山老桂敷秋香，下弦月照西风凉。
今夕如此好风月，胡不招邀坡翁霞佩同颉颃。
翁今放舟何所适，新诗漫表长相忆。
舟中不可久留兮，盍早归来共赋碧云餐白石。

月照空梁几梦中，翩然环佩下天风。
十年不到澄江上，一櫂能来濑水东。
湖海交游今渐少，英豪见识略相同。
旧时东野吟诗处，何日携壶酹此翁。

兰佩蓉裳似倦游，东隅虽失尚堪收。
君骑漱玉亭前马，我舣投金濑上舟。
八品一官俱独冷，两州千里隔三秋。
南溟鲲化君能事，甘分西湖侣白鸥。

苔色排檐绿上阶，诜诜衿佩集虚斋。
耳根厌听闲风雨，惟有读书声最佳。

湘云离离沉晓月，疏麻夏死白水发。
传芭楚女辞帐中，夜逐霓旌南过越。
荆岑越峤殊百草，恨结柔丝香不老。
红英捣盐实斧创，青子满地枝如扫。
刺桐树朽猩猩在，佩杂芳蕤散秋海。
乡来青凤食花去，瞻望灵均涕零雨。

青枝啼鸟波延延，方士指海谈神仙。
五云垂天光属夜，老父相传说车驾。
千官此地佩宛宛，舟发黄门止供顿。
绕樯赤日护龙旗，西北驿书驰羽箭。
百年尘空沧海晚，月落无人度灞浐。
鸡鸣白石烂如银，蓬莱不见夷州远。

凄凉携子女，冠佩赴重阴。
塌井千年事，青天此夜深。
哀辞山石刻，恤典海舟沈。
里族南薰梦，东都直至今。

北岸有高楼，其南多药树。
仙人昼采之，遗佩乡江渚。
化为绿绮琴，轸徽微已具。
有客来南方，振衣坐其处。
风吹朱鸟巢，欲落鸣至曙。
山分地肺云，水流天目雨。
别去重所思，别时不能去。

五日泣江蓠，骚人沉佩褋。
年深吊古客，满门垂艾叶。
既垂青艾叶，复竞画舟檝。
明时内阁子，供奉进瑶帖。
岂复怀沅湘，历舜愬往牒。
江流物色改，看画泪承睫。
仿佛旧居人，指点失故业。
三户空鸟啼，九疑列如堞。

落叶昔日雨，地上仅可数。
今雨落叶处，可数还在树。
不愁绕树飞，愁有空枝垂。
天涯风雨心，杂佩光陆离。
感此毕宇宙，涕零无所之。
寒花飘夕晖，美人啼秋衣。
不染根与髪，良药空尔为。

金蓉山上云采采，白麟溪前水归海。
溪中赤文长鲤鱼，恨无神翅谒龙威。
广陵城头大风急，吹散游魂归未得。
不结琼英后土祠，当充兰佩离骚国。
富贵易夺生莫移，谁肯杀身为联枝。
鹡鸰原上赴急难，我有冠裳可不如。
子孙至今无裂籍，六代传来犹一日。
白头秀才夸能文，得似君家好弟昆。

锦袜生尘脱红玉，琼蟾夜抱金娥哭。
芙蓉露瘦寒花钿，𫛛鹊楼空冷银烛。
轻鸾小凤横紫箫，彩云密漾青霞绡。
桂心沁入锁子骨，蕊宫贝阙天都遥。
玉床梦断心欲死，独抱秋衾咽香髓。
方瞳白羽青简书，驾月骑风渡瑶水。
琼楼碧户翠雾香，紫兰结佩红薇囊。
云车仙子不可识，芳卿寄谢真荒唐。
蔗浆不饮啼寒泪，不悟齐人少翁诡。
安得天上蓬莱宫，却着人间马嵬鬼。

觅宿村溪远，逢人面目生。
习移多佩犊，气怒鬬呼鹰。
天阔秋阴重，风高夜柝惊。
迟明怀宿饱，股栗履春冰。

沉沉万仞渊，下有骊龙珠。
佩之寿松乔，售之富侔都。
贪夫临渊羡，重利轻微躯。
百金不龟药，千金水犀珠。
丹砂与翠羽，陆产海所无。
赍装涛浪中，巨阙光炯如。
粲粲两青童，骈肩问所须。
再拜上珠翠，敢问龙起居。
青童粲玉齿，云龙卧玄虚。
为君穷珠山，鞭云取长驱。
云急风更恶，苍梧来时徐。
丹药两须失，哀哉饱鲸鱼。

宿雨卷余芳，庭户绿阴静。
玉仙从何来，服佩淡如莹。
迎飚薰自远，承露色弥正。
尚嫌脂粉涴，肯与頳紫竞。
姚黄花中尊，择配此其称。
寰尘暗京洛，偃蹇谁敢娉。
当年广陵谱，艳赏非不盛。
翛然林下风，政以道韵胜。
过期知益希，含章隠希病。
斜日下游蜂，一笑阑独凭。

南山有田不归种，大瓠濩落无所用。
遂令沉沉走长江，万里艰危忆君共。
尝疑公佩延平剑，引得九渊龙子哄。
雁汊渡头鏖北风，真是脱身人鲊瓮。
当时意气杯溟渤，笑杀篙师穷欲恸。
千金之子不垂堂，默坐沉思还自痛。
归来结屋万山中，手植桃花欲成洞。
敲门者谁吾故人，色笔荧荧如彩凤。
连宵剧谈山月落，一浣胸中尘土空。
忻然共驾赴幽期，满路薰风入吟讽。
万村孤馆明且洁，浴罢桃笙玉壶冻。
神君谒帝愁昼热，夜半骑{马京}不施鞚。
偷决银河灌火轮，玄化阴机神簸弄。
小溪如线不自容，更奈乱流趋者众。
划尔掀波似转雷，居然入室如流汞。
须臾便恐化桑田，咫尺还忧没茅栋。
绝怜榻上闹蛙黾，安得天边明䗖蝀。
午楼欹枕听涛声，唤醒六年淮海梦。
青山淡淡坐神驰，白鹭悠悠空目送。
明朝水退得新晴，两鸟故应天所纵。
乃知处险自有道，一静可以该百动。
横石断桥沙迳曲，苍藤翠木烟霏重。
小车穿壁我徐行，瘦蹇涉流君自控。
狂游满眼惊俗辈，疲役回头惭仆从。
倩谁写作山行图，持似衡湖作清供。

虞山摴西城，尚湖绕其趾。
青屏照玉镜，屈折十八里。
传闻汉真人，丹成飞入水。
到今水不腥，鱼鳖长而美。
往年山中人，夜半忽惊起。
神锋闪烈电，烁烁光不已。
平明𣃁山骨，石函半镵毁。
土花蚀苍龙，岁月不可纪。
玄灵启幽秘，结构此经始。
云香染衣佩，岚翠袭巾履。
道人方晏坐，秋叶打窗纸。
西风送诗句，吹入千岩里。
收拾费工夫，远来将举似。
见叟却忘言，炉烟生棐几。
徐云乘兴出，兴尽行当止。
山中有缘事，比欲相料理。
白鹤数日饥，吾今且归耳。

彭城陈师道，三州一学官。
高文曾苏敬，伟节章赵叹。
百世有斯人，嫡孙承后山。
君材中梓漆，壤错榛与菅。
藻芹味苦淡，辄当粱肉餐。
莫终三釜养，竟堕一毡寒。
荣枯数前定，出处身两难。
腐鼠或青冥，枳棘栖孔鸾。
升高足易蹶，恬处寝亦安。
逆君散花洲，西上卷雪滩。
皋比第一义，子佩正聚观。
士方从北学，音已变南冠。
俎豆器疑朴，诗书味转酸。
何人力不变，此道独追还。
金溪有陆叟，昔仕乾淳间。

龙驹凤雏两陆子，并驾秋风鞭𫘧駬。
老眼一见失惊喜，定知乃翁元不死。
生子真足慰人心，景升诸儿豚犬耳。
满朝誉翁不容口，世禄固应传不朽。
为官岂计多得钱，取印终须大如斗。
我是韩家十八郎，里中曾拜北平王。
碧梧停鹄已飞去，玉雪娟娟今在傍。
往事伤怀泪如水，矻矻穷年吾老矣。
欲追霞佩小颉颃，手倦束书携不起。

君家全盛日，父子佩金鱼。
太母尝甘旨，曾孙列起居。
荣华既消歇，忧患却乘除。
执绋门生老，何堪数挽车。

川上女，行踽踽。
翠鬓湿轻云，冰肌清溽暑。
霞裾琼佩动春风，兰操蘋心常似缕。
却恨征途轻薄儿，笑隔山花问妾期。
妾情清澈川中水，朝暮风波无改时。

兰径香薰幽佩，竹风凉度疏帘。
情长锦瑟弦断，绣倦金缄倒拈。

侍儿传野约，趣伴出邻姬。
竹外花迎佩，溪边柳笑眉。
春随流水远，日度锦云迟。
拾翠人争问，含羞独有诗。

满庭修竹动秋风，掠地无痕一径通。
影弄绿窗金琐碎，声归宝瑟玉玲珑。
流云不碍湘妃佩，隔水还疑蔡女桐。
曲罢岂知鸾鹤在，翠霞飞去玉台空。

瘦腰春病不成围，闲逐秋千荡画衣。
香散天风兰佩堕，声摇环玉彩绳飞。
飘飖似跨双鸾去，闲雅宜从月殿归。
无力尚怜扶不起，翠蛾犹蹙怨斜晖。

喜闻环佩响然臻，笑语芬芳绝世尘。
林壑荒凉无所有，殷勤送似一枝春。

上元曾记昔年游，歌曲如山浩莫收。
公子喜陪苍玉佩，佳人笑指水晶球。
一天星斗飘仙乐，万顷芙蓉簇彩楼。
风雪与谁堪说梦，酒阑惊觉在吾州。

千金买铅刀，佩者增意气。
岂知丰城匣，云深不知处。
道逢张与雷，握手笑相谓。
灵物宁终潜，时来会飞去。

多士当文治，明良际盛时。
骚坛先佩印，策阵已搴旗。
西极蹄千里，南溟翼四垂。
疾雷天地破，崩岳鬼神移。
学过三都赋，神超七步诗。
阴何须大赏，鲍谢只平欺。
尺璧光难掩，华钟响发迟。
人游丹桂窟，凤哕碧梧枝。
汉室方虚席，枚皋复擅词。
数承恩诏见，趋赴重官仪。
黄阁登清要，苍生息旧疲。
星辰侵履舄，桃李傍阶墀。
珂里豪家逐，铜驼乐部随。
行歌金騕袅，醉舞玉参差。
杜曲花偏满，蓬壶酒不辞。
弓开射熊馆，剑倚化龙陂。
秀彦居同宷，轩车出共驰。
侯门相杂遝，寒素独吁嘻。
尘榻应容下，仙舟可待追。
亦惭才莫逮，终负志难衰。
攀附羞萝茑，徬徨向路岐。
未酬题柱兴，徒抱练丝悲。
幽谷音犹涩，盐车力尚卑。
泥途淹𫘧駬，荆棘困黄鹂。
𪾢睆还求友，腾骧却避羁。
愁吟长铗伴，闲梦矮床知。
缝掖今谁贵，乘桴任所之。
短章非善颂，聊以展吾私。

雨巾风帽别真师，雪满天坛驾鹤迟。
囊佩山图行几日，棋逢仙客看多时。
丹房芝术春英长，玉洞烟霞夜梦离。
定有壶公远相送，瓢中添著几篇诗。

汉祖龙飞日，真人豹隠中。
纶音来蓟北，驿传起江东。
圣德深弘教，玄门厚植功。
垂衣轩帝治，问道广成风。
兽梦符坤极，鸿门建震宫。
雨敷皇泽意，雪应紫宸衷。
白玉刊章重，黄金范櫑雄。
制词天藻叠，冠佩露华浓。
宣室繁厘受，高禖敬祀恭。
严斋迎景祚，正念格晨穹。
宇宙枢机运，雷霆寂默通。
扈骖銮从近，恩赉上方隆。
裔演留侯系，经开柱史蒙。
五朝膺显渥，百辟仰精忠。
宗戚勋封盛，师生禄秩崇。
力辞君九锡，首迈爵三公。
第宅仙官府，逍遥绮皓翁。
漆园春未老，蓬岛药何穷。
诏下瑶京鹤，神升绛阙虹。
自期冲举去，谁识寿龄终。
霄驾烟霞远，星坛杖屦空。
图容曾翰苑，遗迹漫崆峒。
太上元无象，微谣讵得工。
独存清净化，为国致年丰。

半山松菊黯风烟，犹有新词世共传。
暗叶宫商那有韵，绝无脂粉却成妍。
趋朝玉佩行行整，入手骊珠颗颗圆。
老子平生端崛强，可能著句独浑然。

臞仙非臞惟少肥，风骨耸峭无妍姿。
有口不餐世上味，颇黎琢碗盛珠玑。
手挼脚踏思烂熳，笔头芳香撷江蓠。
出古彝鼎或莫识，欲为平淡愈崛奇。
论攒众口每如此，近日始读阅古诗。
瘦劲老硬铁诘曲，龃龉不棘险不巇。
此天与才未易学，太白吻喉贺肝脾。
我喜欲绝彼乃怪，颈被惊缩牢如龟。
深閟龙宫足瑰诡，犀燃惜仅一二窥。
咏歌盛功代有作，吉甫宗元愈奚斯。
铿轰炳耀震宇宙，荡涤万世清风吹。
先生笔力妙如许，模云绘月岂所宜。
何不飞霞缀为佩，驷以玉虬翼两螭。
直从昆仑阆风苑，横绝四海窥荒维。
左拔太华取巉绝，右抉星宿分芒辉。
一跳突入东壁府，涤砚倒泻银河漪。
咀盘嚼诰继雅颂，音被箫韶记之夔。
与仪鸾凤舞百兽，垂亿万载无穷期。
夜梦群仙领此语，曰不如此材无施。
先生首涂定何日，愿执鞭弭长相随。

礼备乐成，乾健天行。
帝容有穆，佩玉锵鸣。

紫坛岳立，神光夜烛。
有俨旒采，有鸾佩玉。
霄垠顾佑，祖宗熙穆。
对越不忘，俾尔戬谷。

高台按虚境，飞驾罗太空。
小兆佩神虎，每来清夜中。

先人有敝庐，涪水之东边。
我罢汉中守，归此聊息焉。
是时五六月，赤日烘遥天。
山川尽{火参}燥，草木皆焦燃。
尘襟既暂解，胜境乃独专。
高林抱深麓，清荫密石绵。
层岩敞户外，浅濑流窗前。
邀客上素琴，留僧酌寒泉。
竹簟白石枕，稳处只屡迁。
忽时乘高风，远望立云烟。
野兴极浩荡，俗虑无一缘。
气爽神自乐，世故便可捐。
却忆为吏时，荷重常满肩。
几案堆簿书，区处忘食眠。
冠带坐大暑，颡汗常涓涓。
每惧落深责，取适敢自便。
安闲获在兹，恍若梦游仙。
行将佩守符，复尔趋洋川。
山中岂不恋，事有势外牵。
尚子愿未毕，安能赋归田。

次公清而狂，其本出天性。
惜哉公廉质，不以儒术正。
陷害公峭刻，奸犯语坚劲。
在位及贵戚，合然仇怨盛。
稀迁愈失意，躁戾因以逞。
王生识其趣，劝以全寿命。
胡为不开纳，封事转凌横。
五帝官天下，此语岂君听。
上怒以不改，章下求众定。
礭然金吾奏，直以大逆订。
虽为郑昌颂，万嫉掩一诤。
遂尔属诸吏，羞复受笞榜。
行当北阙下，辄引佩刀刭。
时虽众所怜，终为端士病。

婉婉西邻女，韶颜艳朝霞。
淑性自天与，少小传令嘉。
孝爱亲党重，巧慧闾里夸。
其母最娇怜，看若眼下花。
自从挣冠笄，未始离窗纱。
读书佩箴戒，举止无纤瑕。
求媒不自审，得婿非良家。
如以琼树枝，使之并蒹葭。
忆初行嫁时，遗赠矜豪华。
明珠蹙袿裾，杂宝装簪珈。
余赀讵可数，但较辇以车。
其姑本寒种，贪壑常谽{谷牙}。
得妇不问好，求索惟无涯。
侍奉四五年，叫物愈饿鸦。
百欲一不应，用毒同虺蛇。
岂惟被诟辱，抑亦遭笞挝。
驰使执贱役，课责日夜加。
手指尽秃瘃，鬓髪仍髟髿。
一旦不任事，病骨枯若槎。
委顿卧在床，尚尔磨怒牙。
既死亦不顾，但恣攫且拏。
闻之道路人，涕泗而咨嗟。
养女择所适，此事宁轻耶。
家法要相委，在迩不在遐。
娉礼贵得中，尚约不尚奢。
尊章若慈仁，至死甘苎麻。
请看西邻女，一失千里差。

季秋阳馆事严禋，能飨洪惟上至仁。
游庙衣冠参帝坐，侍祠簪佩俨星辰。
欢声被宇和于律，协气流天蔼若春。
即见陪銮千万祀，岂长如此在遐垠。

皇祖配帝，岁祀明堂。
冕服陟降，玉佩玱玱。
疾徐有节，进止克庄。
维时右享，日靖四方。

崇崇其坛，屹矣层级。
佩约步趋，降登中节。
左瞻右睨，祥风蔼集。
斿旆羽纷，昭鉴翊翊。

名稽汉仪，歌参唐宗。
往于卿少，乘秋气中。
周天而行，如姊之崇。
可飞霞佩，下瑠璃宫。

冠佩雍容，时惟上公。
享于清庙，陟降弥恭。
笾豆静嘉，粢盛洁丰。
孝孙有庆，万福来同。

尊斝星陈，罍幂云舒。
来贰鸾觞，玉佩琼琚。
相予严祀，秉德有初。
对扬王休，何福不除。

礼既行矣，乐既成矣。
维祖维妣，安且宁矣。
皇举玉趾，佩锵鸣矣。
拜贶总章，于厥明矣。

笙箫纷如，陟彼庙庭。
锵锵佩玉，怀兹先灵。
神保聿止，音容杳冥。
繁禧是介，万年惟宁。

雝雝玉佩，清酤惟良。
粢盛具列，有𫗣其香。
怀其徽范，德洽无疆。
于兹燕止，降福穰穰。

佩玉锵锵，其来雝雝。
陟降孔时，步武有容。
恪兹祀事，神罔时恫。
绥我邦家，福禄来崇。

登献罔愆，俎豆斯彻。
神具醉止，礼终乐阕。
御事既退，珊珊佩玦。
介我繁祉，歆此蠲洁。

登隆妙号，钦翼渊宗。
茂宣德礼，有恪其容。
奉璋升荐，垂佩弥恭。
扬休咏美，以间笙镛。

明德崇享，磬筦锵锵。
铿兮佩举，峨冠齐庄。
肆陈有序，承箱是将。
其牲伊何，笾豆大房。

秉心齐明，奉牲博硕。
匏丝铿陈，冠佩俨饰。
其肆其将，明神来格。
执奠维何，猗欤币帛。

崇崇广坛，严恭祀事。
威仪孔时，周旋进止。
锵若环佩，诚通于幽。
相于农植，邦其咸休。

明昭惟馨，威仪孔时。
锵锵鸣佩，钦荐牲牺。
惟恭惟祗，无愆无违。
周旋中礼，肃恭委蛇。

佩玉璆如，黼黻襜如。
承神不懈，讫获嘉虞。
圣皇命祀，臣敢弗恭。
凡尔在位，翼翼雍雍。

皇皇灵德，经纬万方。
承诏摄事，陟降以庄。
高冠岌峨，长佩锵洋。
嘉承神贶，令闻不忘。

上公摄事，衮服斯皇。
礼容济济，佩响锵锵。
灵斿惚恍，嘉荐令芳。
神具醉止，降福穰穰。

武德洸洸，日靖四方。
百王所祀，休有烈光。
命官摄事，佩玉锵锵。
思皇多祜，以惠无疆。

绅緌舒舒，佩环铿铿。
陟降上下，坛燎光明。
有盥于罍，有帨于巾。
不吴不敖，庶以安神。

尧天协纪，舜日扬光。
淑慎尔止，率由旧章。
佩环济济，金石锵锵。
威仪炳焕，至德昭彰。

待漏造王庭，威仪盛莫京。
纷纶簪组列，清越佩环声。
礼饮终三爵，韶音毕九成。
永同凫藻乐，千载奉升平。

四序伊始，三阳肇开。
条风入律，玉琯飞灰。
望云肃谒，鸣佩斯来。
称觞献寿，瞻拱星回。

金奏在庭，有酒斯旨。
颙颙卬卬，向明负扆。
湛湛露斯，式宴以喜。
佩玉蘂兮，罔不由礼。

天子当阳，臣工率职。
流水朝宗，众星拱极。
环佩锵锵，威仪抑抑。
上下交欣，同心同德。

帝率四海，承颜尽恭。
端闱肃设，群后来同。
玉佩锵鸣，衣冠有容。
英韶节步，磬管雍雍。

峨峨绣扆，旋佩以登。
如彼杲日，凌天而升。
玉色下照，亹亹绳绳。
猗欤大孝，四海其承。

天门九重，荡荡开彻。
金支秀华，垂绅佩玦。
或导或陪，率履不越。
注民耳目，四表胥悦。

巍巍天宫，洞开阊阖。
旗常葳蕤，剑佩杂沓。
宝册启行，法驾继发。
铄哉盛典，快皋胥悦。

煌煌册宝，天子受之。
言徐其行，肃展迺仪。
其仪维何，剑佩黄麾。
鸾驾清跸，耸瞻九逵。

神人和怿，天日淑清。
王母来燕，必寿而名。
琨庭璈音，五云佩声。
勉勉我皇，遹昭厥成。

朝阳已升，薰风习至。
乐奏既成，礼容亦备。
玉佩锵鸣，帝徐举趾。
壶政穆宣，以听内治。

卜月惟良，练辰斯臧。
臣工在庭，剑佩玱玱。
来汝疑丞，明命是将。
有淑其仪，无或怠遑。

鼓钟喤喤，磬筦锵锵。
剑佩充庭，济济洋洋。
礼典告备，皇心乐康。
于万斯年，受福无疆。

帟旒云舒，金秀充庭。
璇卫銮华，蒨佩垂{纟呈}。
皇容熙备，柔仪顺承。
三宫齐懽，万福昭膺。

瑶册玉宝，烂然瑞辉。
旁翼绛节，上承紫微。
璆鸣朝佩，徐出兽扉。
登进坤极，益彰典徽。

于维皇储，玉润金声。
体震之洊，重离之明。
册宝具举，环佩锵鸣。
守器承祧，惟邦之荣。

有来振振，月重轮兮。
瑜玉在佩，綦组明兮。
左征右羽，德结旌兮。
步中采荠，矩彟循兮。

郁郁芳兰，佩服珍之。
温温恭人，福履绥之。

帝还于次，佩玉其徐。
帝色不渝，罔解如初。
凡百府司，各祗乃位。
敢不肃恭，以讫尔事。

华胥佳梦惟闻说，解佩江皋浪得声。
一夕东轩多少事，韩郎虚负窃香名。

波翻雪浪养云涛，亭压兰江意气高。
楚国兴亡何处问，佩兰人去有离骚。

天下英雄只豫州，阿瞒不共戴天雠。
山河割据三分国，宇宙威名丈八矛。
江上祠堂严剑佩，人间刁斗见银钩。
空余诸葛秦川表，左袒何人复为刘。

蜿虹绛彩垂霄路，白波渺渺散寒露。
横空掷绮结飞梁，叆叇青云匝风御。
飏金排玉水晶宫，鸾佩霓襦笑相遇。
兔停玉杵取玄霜，吴质无端强猜妒。
窥见腰中三尺冰，便疑斫却婆娑树。
桂香广陌不得留，灼灼修娥谩回顾。
天孙飞梭织冰纨，帝子吹笙湿香雾。
笑指瑶台十二层，只怕结邻未相许。
潋滟金枢烟水寒，会驾飞轮撇波去。

溪旁老子宫，古松奋苍鬣。
修迳烟霏深，中岩祠像设。
岩头流云漫，千丈藤萝结。
猿猱跃其间，手疑攀日月。
岩下缓经行，人间诸想灭。
文楸飞雹铿，朱弦浮磬彻。
此山宇宙初，谁擘坤轴裂。
六丁曾一戏，万古留洞穴。
仙翁昔此栖，还丹成白雪。
佩环升倒景，遗台犹岌嶪。
菊秋风日佳，归艎双桨歇。
便欲茆三间，于此谢尘劫。

一室萧疏甚，禅床印佛宗。
树阴生石藓，茶鼎带松风。
去去水千里，行行山几重。
佩琴与诗卷，回首翠微中。

云袂飘摇翠佩环，仙姿绰约紫霞冠。
虽然谪在西风里，合作人间小牡丹。

武夷之山奇而青，九曲之水秀且清。
山奇水秀佳气萃，孕毓多少名公卿。
世运推来五百岁，岳渎又应一贤生。
相国萧何储大昴，谪仙李白扶长庚。
拍塞家声今几载，云来见此千人英。
年少万卷付一读，胸中霜气秋空横。
骅骝不作伏枥态，梦寐抵掌收功名。
属时绿林肆分扰，邻疆鼎沸无遑宁。
笑看吴钩应嚼齿，折冲不辞鞍马尘。
发输红腐活饥殍，呻吟变作讴歌声。
勾稽讵足究施设，直须舟楫济通津。
幕府筹功居第一，联翩奏剡飞天庭。
日边消息清夜至，芝泥炳焕皇恩新。
铨闱行脱囊中颖，佩玉鸣珂游帝京。
书云过后两旬及，还是霄躔初度辰。
和气恰随阳气转，台星还并寿星明。
北山底处香风动，湖山里外祥烟轻。
帏罗幕绣玳筵列，歌珠舞翠金壶倾。
未祝修身如成子，未祝庞眉偕钱铿。
但愿登金仍步玉，盐梅商鼎早调羹。
归来武夷溪九曲，幔亭曾孙旋寻盟。
眉寿堂中恣盘礴，摩挲铜狄细推评。
武夷之山比公寿，与公千岁同峥嵘。
九曲之水酿公酒，与公千岁供寿觥。
我亦更办诗千首，一年一首伸贺诚。

胎仙舞处叠琴心，坛月高时闻佩音。
九锁山扉元不闭，对闲诗句为谁吟。
长生可学凡成圣，陈迹休令后视今。
欲饵流膏种松子，参天会见一千寻。

山蟠鳌足云千丈，溪折羊肠路九回。
神石肯穿秦斧凿，古坛曾见汉楼台。
秋山风雨银河下，月夜笙箫玉佩来。
山自青青泉自洁，百年踪迹几苍苔。

跨鹤仙妹已九霄，尚余胜地景偏饶。
石盘洞口疑无路，水绕山根忽有桥。
楼殿云栖迷晓日，筠松风度响寒潮。
番君可笑成痴绝，妄拟阳台佩辇邀。

云外仙花众莫俦，广寒宫殿足清幽。
根盘天上一轮古，香落人间八月秋。
玉兔杵频金粟碎，素娥佩湿露枝稠。
史君方运吴刚斧，要放清光照此舟。

洞天宫中清无尘，纷纷霏霏翔五云。
光浮阆风蔼无垠，中有神仙相辈伦。
服曳云章玉佩珣，时闻金钟催朝真。
仙班序列觐紫宸，琼花羌灵飞翁翁。
水晶帘卷许行循，群仙以我丘壑身。
相与笑语交益亲，玄谈妙句泣鬼神。
一局围棋度几春，大开十二楼宴宾。
玉真安排云锦茵，天女竞着绛霞裙。
盎缶罍洗罗珠珍，金炉龙脑香腾薰。
七宝蜡炬光如银，凤泉饮散醉醺醺。
天子呼来不得臣，宴罢乘槎渡汉津。
玉皇遽遣使者巡，使者交荐有大勋。
玉皇诏归眷注勤，不容山中伴帝君。

□□霞佩久蹁跹，峭壁崚嶒驾紫烟。
天下名山无此境，世间何地更寻仙。
云迷古洞还丹室，鹤护仙家种玉田。
我欲携书来此住，隠屏峰下弄云泉。

日诵哲师记，岁通圣人书。
前冈复后麓，俨在中间居。
佩月而冠云，被服以璠玙。
沧海朝奋驾，昆仑暮停车。
矫然竦上征，浩荡游太虚。
竟当一悟足，纷历万变余。
危机易翻覆，末世多崎岖。
主公总军戎，参佐谋议摅。
环帐募敖曹，夺营走休屠。
宁知情事异，岂谓才智疏。
归饮永嘉水，胜食建邺鱼。
缅想过西山，薰风袭芙蕖。
朗明观众妙，冲漠味至腴。
身治为物基，学广充理储。
潜深下董帷，抱独吟葛庐。
经纶有时命，吾子意何如。

手执筇敲结佩刀，直趋危顶一峰豪。
回头朝市声声远，接武烟霞步步高。
天上召雷池水涨，人间祷雨穴风号。
九千七百三十丈，翠压江湖几点涛。

懊恼鸳鸯未白头，却寻遗翠失芳洲。
离魂暗逐明珠佩，远目偏伤紫桂楼。
湘水渺弥归别渚，陇云容与澹新秋。
菖花若有重开日，得见菖花亦自羞。

溶溶春水碧生池，上相临观许从随。
万姓歌呼喜游豫，几人出处佩安危。
雨余空谷云归早，风满长林鸟下迟。
笳鼓明当催晓发，柳烟花露湿旌旗。

鸣泉出涧洁而莹，尽日锵锵解佩声。
绝俗不须频洗耳，试听余响自心清。

黄鹤山中黄鹤观，黄鹤仙人此修炼。
功成羽化归丹丘，环佩珊珊度遥汉。
昔闻有鸟名令威，去家千年今来归。
仙人一去不复返，长松落雪秋霏霏。

兰梅逐候舒，种此欲何如。
兰叶堪崇佩，梅花好寄书。

琼佩霞裾云锦裳，胸中指塞贮琳琅。
词章莫测波澜阔，谈笑惟图书传香。
与我多应邻臭味，于人宁有别肝肠。
一州斗大非公处，早晚催归白玉堂。

飞泉山脚水盈盈，溪会亭前就榜名。
驻目合流寻异派，爽心临眺胜登瀛。
游人暗认仙原景，清耳微传玉佩声。
依约白莲当日事，社中贤令有渊明。

炎气涨空碧，散作藕花秋。
幽趣兰为佩，浮生芥作舟。
可人从远别，何日许重游。
奁玉清无底，楼居第几州。

将欲言治人，必先由正身。
身正人自治，此化行如神。
总总群圣书，论说尤谆谆。
后贤守为法，不敢忘逡巡。
有欲著其迹，更假他物伸。
或取几杖明，或用盘盂陈。
或则铭于座，或则书于绅。
此皆贪道者，欲己日夕亲。
涵泳既滋久，盛德光璘璘。
鲁侯相门子，佩义而服仁。
来乘别驾舆，齿髪何青春。
开口议政事，条件皆有伦。
春露与秋霜，畏爱其吏民。
尚惧有片缺，不使其质纯。
乃于厅事侧，开轩承甲寅。
题曰三省堂，大构高榜新。
地古物象野，水竹清衣巾。
公暇每居此，寂嘿如隠沦。
冥心以自观，外揣复内循。
一有所不逮，补绽无纤尘。
既已自作诗，文理相彬彬。
宛转示明戒，欲使风俗淳。
愚重侯所存，再拜无辞频。
待己固如此，贤哉君子邻。
常愿此基构，永不罹荆榛。
有坏则请修，使之名不泯。

尘埃衣襟改颜色，独洗青衫三十年。
足迹不入奔走途，来往铨户鞋履穿。
一时同上青云人，往往裨补造化权。
朝梳满手见白髪，叹息不置齿牙间。
只言归田有几亩，种秫欲酿山中泉。
腰边即见佩铜墨，我喜百里疮痍痊。

我爱孟坚文学饱，持笔去作将军客。
铺张大汉征北功，手携直上燕然刻。
千载事挂单于眼，至今犹若擒白黑。
几年羌夷疮一方，窟穴未扫壮士瘠。
我生南方长诗书，爱国区区肺如炙。
欲于塞外勒姓名，往往夜梦贺兰石。
一来长安事刀笔，驽骀不展刍粟力。
峨峨李公邦之梓，声载百郡理霹雳。
今年权佩庆州印，上马威至吞秋色。
羌夷奔走若奴婢，剺面童子嗔可掴。
白头庆民能记数，前时太守有阴德。
试求园中手栽树，边人应作甘棠惜。
老幼事公如父兄，妥帖不敢相干极。
子来别我省塞上，霜风渐着边树赤。
尘埃恨绊不得往，安得钻肩生羽翼。
子今才华笔端富，山川去入风雅国。
黄云白草牛羊肥，区落鸡犬晴历历。
将诗写作聚米图，归来为我一指画。

西征七年四方病，关中所向尤疮痍。
欲令福星及憔悴，千里特辍廊庙姿。
公如手持天子德，家至户到人人施。
秦俗斗暴号难理，列郡京兆犹鼎糜。
公来宽假讼诉少，杻械颠倒生菌芝。
神疑公惠入人浅，六月岩谷囚雨师。
雩坛滴酒土未干，霶霈已洗旌旗归。
老农笑呼刺史雨，菽粟茂好公所携。
几年军须俗枯槁，老幼不足蒿与藜。
薄田今亦夏秋稔，窦窖饱满鸡猪肥。
公之去思甚明白，众口已写德政辞。
镌镵不要路傍石，人心自是长安碑。
今年夷马饮泸水，苴土新佩黄金龟。
相如才高去谕蜀，弩矢故事重光辉。
雍人欲把寇恂借，益部已叹廉公迟。
傅岩今属九折外，帝梦即往西南涯。

溪蛮昔负命，杀气凌南州。
城郭涨烟火，堂皇啸蜉蝣。
被髪尽冠巾，吾人反缧囚。
行剽至杪忽，归载越山丘。
驱攘事虽定，收合信疮疣。
不有异泽霑，何令余患瘳。
寒风在林鸣，君马不能留。
初佩太守章，慨然任人忧。
问俗灰烬余，咄唶令心谋。
士材为世用，因难乃知尤。
烦苛一荡涤，幽远遍怀柔。
四封鸣鸡犬，五谷被原畴。
里闾多娱宴，歌鼓震溟陬。
明义每所希，古人不难侔。
日月有常运，志士无安辀。
山川自兹始，努力千里游。

郑生双瞳光欲溢，我意海月藏其中。
齿清发绀心独老，秋崖直耸千年松。
来趋学宫业文字，进退佩玉何玲珑。
一朝束书别我去，马蹄脱若风中蓬。
当今文人密如栉，子勿浪漫西与东。
处身不可不择处，一跳万里无还踪。

柳色映驰道，水声通御沟。
虽喜芳物盛，未同故人游。
叩门忽去我，跃马振轻裘。
佩印自兹始，过家当少留。
中园何时到，薇蕨亦已柔。
山翠入幽屐，渚香浮回舟。
阡陌有还往，壶觞时献酬。
应笑天禄阁，寂寥谁见求。

万山临汉皋，峰岭颇秀发。
王繁旧居处，荒草久埋没。
解佩盖已迷，沉碑终自伐。
最宜北城望，正值氛霭歇。
缥缈出烟云，清明动毛发。
留连至归时，长见西林月。

五朝坏冶归皇极，万里车书共太平。
胡马不窥光禄塞，汉家常肄羽林兵。
柳间自诧投壶乐，桑下方安佩犊行。
高枕四封无一事，腐儒何幸偶专城。

收科同日曳华裾，砉划惊闻刃有余。
骢马已腾双阙路，木牛还实太仓储。
多歧易感千名别，置袖空荣一纸书。
欲佩左符瓯越去，更从南斗望单车。

往昔佩觽日，童蒙幸相求。
中间万里别，倏忽二十秋。
人事固契阔，歳华易如流。
闻君尚黄绶，失意成白头。
奄速不可期，升沉亦难谋。
宁知及门晚，忽辱从政优。
感旧劳心肠，相从恨淹留。
寄声不尽意，何以纾离忧。

鬓髪今日白，山林未能往。
每逢负郭趣，嘿有归田想。
置酒松柏间，当春更萧爽。
欣欣二三子，相与留一赏。
早花何娟娟，秀色倾宿莽。
驯禽声喧呼，永不忌罗网。
物情乐于适，未必在深广。
育育井中鱼，胡然困偃佒。
佳哉主人翁，示我以天壤。
放怀寓一醉，益愧鸣佩响。

岁晚节物变，会难羁旅悲。
疏灯照四座，残菊醉空卮。
歌阕风雨起，舞余冠佩攲。
天明念陈迹，忽忽丛予思。

忧患使志衰，羁旅哀年迈。
夙昔仰高山，迩来得倾盖。
孤游幸无恨，三益良有待。
惠我金玉音，醒如濯聋瞆。
怅然反自感，久矣病昏惫。
微君念气臭，谁与振菅蒯。
聆弦感英韶，观海惮珍怪。
内省终悬罄，无由报杂佩。

我昔居宋都，潜有伐树忧。
不期得君子，卒岁同优游。
杨生旧相知，情分故绸缪。
阮公出倾盖，而肯如白头。
古人有忘年，嗟我非此俦。
譬如羔袖微，岂可参狐裘。
知人视其友，孔圣称焉廋。
所以梁楚间，亦闻东家丘。
相从未云厌，相别难自留。
赠我数百言，精神露蛟虬。
杨子期我用，谓当佐王侯。
阮公推我文，云可齐尹欧。
斯言岂易当，斯道岂易求。
奈何千金珠，中夜而暗投。
书绅愿自勗，杂佩非可酬。
欲知相忆心，淮水清悠悠。

我求一州牧，竟至无津涯。
相看佩铜虎，似欲凌青霞。
分陕本相事，憩棠成棣华。
优游山河胜，肯厌多风沙。

汉阴灌园叟，抱瓮力难任。
规为一何拙，机事自伤心。
赐也不受命，愧之汗沾襟。
至言与世邈，幽操非俗寻。
以此高宇宙，岂知倦山林。
彼哉夸夺子，佩服烂朱金。

鹰隼羞逐巢上雏，骐骝耻随厩中驹。
由来俊迈恶羁絷，子独三年留上都。
江南秋风鲈鱼美，庖鲙炊粳东入吴。
腰间兰佩垂左右，船若神仙人不如。
会稽古来好风俗，严助买臣相继驱。
近来太守廷中臣，拔贤好善当朝无。
子今东去怀自许，解榻非君尚谁与。
克日飞声动洛阳，听君如听雷门鼓。

三清殿前木槿树，朝繁夜暗自相催。
晨光始出洛水上，暮雨又下云阳台。
仙姬神女衣服丽，紫玉杂佩垂玫瑰。
春余众木苦寥落，况乃渐逼清秋来。
繁花满目真可惜，稍稍万户铺苍苔。
黄冠道士情意薄，见似不见年年开。
清风满席车马少，莫与共赏倾金罍。
尝疑壶中有仙术，安得升天系白日。

懰栗看秋尽，差池感岁穷。
薄寒侵白罽，危叶陨青枫。
零落茱萸佩，淹留桂树丛。
年光不可玩，生意羡冥鸿。

江南太守水斋居，残雪层冰正满渠。
忽忆山阴乘兴往，可怜心抱向人摅。
放歌浩荡惊狂客，换酒从容解佩鱼。
四座欢衷两倾倒，归鞍欲犯夕钟初。

童稚闻君赋上林，校雠偏愧接华簪。
朝廷礼乐推先进，莫叹郎潜佩肘金。

深林幽寂秋雨晦，丛兰猗猗无所佩。

小庭追凉月生衣，红蕖静对丹桂枝。
凌波亭亭仙佩冷，弄香袅袅香风吹。
百忧身世得一笑，二妙风流此一时。
阑干独夜发深省，凭诗寄与心相知。

太乙真庭结宝坛，中涵元象本无言。
三山波涌楼台近，北极星环剑佩尊。
岁入飞宫初在丑，神移列驭直从坤。
妖氛自逐灵旗卷，瑞谷常登御廪蕃。
晓日破红浮鬭栱，夕云凝紫护周垣。
龙随御笔栖碑首，鹤带仙书语洞门。
天马应歌来仗卫，岳祗聫职听朝昏。
传闻词客新吟苦，玉案才承上帝恩。

燕居宣圣像，侑坐祖黎公。
矜佩一朝集，弦歌九族同。
夜窗书案雪，春服舞雩风。
长使南湖学，千秋纪此翁。

文献家声远，簪缨世德昌。
几篇青玉案，三佩白银章。
北苑新阡好，平原旧业荒。
百年乔木在，留得耐风霜。

画船催鼓送将行，一醉离觞下玉京。
延阁漏闲空紫槖，洞庭波起猎红旌。
曾冠獬廌奸回詟，却佩龙泉种落惊。
莫向江城叹卑湿，贾生不似使君荣。

六宫春色醉仙葩，绮户沉烟望翠华。
琥珀盘生山芍药，绛纱囊佩木香花。

东望海波苍茫浩渺无所极，高浪洪涛黯风色。
翻星倒汉天地黑，阴灵出没互相索。
东方曈昽景气清，庆云合沓吐赤精，蓬莱瀛洲杳如萍。
遥观五楼十二城，群仙剑佩朝玉京。
祥风缥渺钧天声，彩幢翠盖烟霞生。
鸾歌鳯舞入帝乡，紫麟徐驱白鹤翔。
餐芝茹术饮玉浆，千年万年乐未央。

宫漏清高处处闻，六街寂寂夜将分。
南下河梁缅诘曲，北瞻禁阙郁缤纷。
黄金锁闭斗城斜，白玉楼通上帝家。
若木未光潜日月，神仙不动积烟霞。
铜壶银箭夜何长，杳杳亭亭未遽央。
复道回廊接西掖，千门万户遥相当。
宛转徘徊不能驻，复出宫城透宫树。
宫树乌飞月欲西，烛光一道照沙堤。
龙骑联翩排阊阖，鳯帷岑寂对狻猊。
广庭肃肃延冠带，剑佩峥嵘百神会。
施政发令四海春，庙堂垂衣天宇泰。

于嗟古之道邈既远兮，日陵夷而就衰。
群儒角逐异端竞进兮，圣涂榛枳幽昧而难知。
君独耻从众人之后兮，轩然高举远取而穷追。
拨去虹蜺汛扫氛浊兮，廓然廼得睹夫朝曦。
授邑于雒之南兮，始者既学今得而施。
归风俗于醇厚兮，又何西门卓鲁之足为。
消奸化桀折牙杜蘖兮，寂不知其所之。
何者为令之德兮，黄童皓首接手而游嬉。
菽粟露积牛羊被野兮，百里独比于太古之时。
予愿解冠弃佩兮，受一廛于伊之野。
蓑身笠首兮，同邑民以熙熙。

剑山中断融为川，清江双流郁回旋。
沟塍阡陌粲如绣，香秔紫芋皆良田。
地灵物秀气淑美，由来衮衮生英贤。
朝家文明所及远，于今台阁尤蝉联。
猎缨鸣佩走声望，出入金马如云烟。
奈何应辰独𡒄坎，华发未得离宾筵。
玙璠悬黎已为宝，结绿岂得偏弃捐。
愿君弹冠自重惜，邑人行诵子虚篇。

昆吾道远不复通，世传切玉谁能穷。
宝刀近出日本国，越贾得之沧海东。
鱼皮装贴香木鞘，黄白间杂𨱎与铜。
百金传入好事手，佩服可以攘祅凶。
传闻其国居大岛，土壤沃饶风俗好。
其先徐福诈秦民，采药淹留童丱老。
百工五种与之俱，至今器用皆精巧。
前朝贡献屡往来，士人往往工辞藻。
徐福行时书未焚，逸书百篇今尚存。
令严不许传中国，举世无人识古文。
嗟予乘桴欲往学，沧波浩荡无通津。
令人感叹坐流涕，锈涩短刀何足云。

剧谈惊满座，音貌独琅然。
可惜郦生老，谁知苏季贤。
青囊世外药，碧幕醉中天。
不佩黄金印，都缘负郭田。

万骑入榆关，皋兰苦战还。
摧锋佩刀缺，蹋血马蹄殷。
铙吹来风外，牛羊出雾间。
须知沙塞恶，壮士变衰颜。

冠佩郁相映，由来积德家。
一时推隽异，四海走声华。
图籍添舟重，江山忘路賖。
夷涂指霄汉，跼骥不须嗟。

金马延群俊，芸香聚众书。
杳疑神境绝，深与世尘疏。
气逼烟霄爽，光分日月余。
不材叨误选，故友幸联居。
云盖森胡骑，天阍谨契鱼。
后先陪贾马，左右揖严徐。
朱阁霜清外，璇题日上初。
辞林精采撷，艺圃纵游渔。
决胜楸枰暝，穷欢绮席舒。
朝昏升紫闼，咫尺待雕舆。
玉垒俄乡思，铜符忽诏除。
彩衣承几杖，华毂照园庐。
四郭柑垂荫，千塍稻散渠。
壶浆迎露冕，铙吹拥高旟。
有德能仁虎，无欺耻怒狙。
道途繁揖让，犴狱绝沦胥。
滞穗栖场圃，鸣桴静里闾。
贫宁费官烛，饥不茹家蔬。
翁子怀青绶，文园驾赤车。
古今相与校，胜负定何如。
上正开宣室，人方诵子虚。
追锋行入谒，委佩复传胪。
抚已聊晞骥，临民遽起予。
居然耗廪禄，岂不愧簪裙。
鹈翼颜何厚，锥囊意未摅。
因循恋糠籺，汩没老涂淤。
自顾徒为尔，诚非益者欤。
俄承吕公檄，遂策阮生驴。
驿骑传巴徼，诗筒达鲁墟。
琳琅固无价，燕石敢沽诸。

舜禹曾何与，羲农实强名。
含灵徒叶赞，造物始无情。
阊阖非烟澹，觚棱晓气清。
葳蕤大衢隘，殷辚外朝盈。
鲜旭分衣绘，薫风拂佩琼。
华颠方内集，殊俗海隅倾。
棨戟金闺奥，囊书赭案横。
敷言齐列位，稽首从群卿。
不报乾坤施，难图日月明。
仁心由性得，治体与时行。
金石皆中款，丹青岂外荣。
功归元首重，泽及草茅轻。
业业冲虚意，区区爱戴诚。
何为犹让德，不以慰怀生。
退复歌天保，期于采颂声。

柱史有名迹，清才自天纵。
构思庆云合，落笔醴泉涌。
歌诗与文赋，铮铮人口讽。
扬袂入泽宫，鹄心一箭中。
恃才善戏谑，负气好侮弄。
大志有谁知，细行乖自讼。
小谏事世宗，惕惕佩光宠。
太祖方历试，握兵权已重。
上书范鲁公，先见不能用。
历数不在周，讴谣卒归宋。
汗漫失屠龙，接舆遂歌凤。
行荷伯伦锸，高卧毕卓瓮。
神德不为嫌，优待台谏俸。
晚求万泉令，吏隠官资冗。
一旦随朝露，识者弥哀痛。
无子嗣家声，身世若一梦。
文编多散失，人口时传诵。
空持一器酒，何处浇孤冢。

去年暨今夏，承诏祠天神。
昔当摇落时，宫叶红纷纷。
此来芳春暮，宫草青蓁蓁。
三日奉斋洁，百骸祛垢氛。
御署致恭虔，天香何絪缊。
监祀黄门郎，摄官紫微臣。
松枝拂剑佩，树影光搢绅。
灯烛晃白昼，香花蔼清芬。
金殿礼神仙，瑶坛醮星辰。
至诚不为己，玄鉴当福仁。
质明祀事毕，复命趋紫宸。
扬鞭入村落，缓辔聊逡巡。
麦田少时雨，蚕月无闲人。
自惭怀禄仕，蠹此力穑民。
又抛三洞趣，来入九衢尘。
不如韩道士，长此养天真。

冥心阅群动，亦各趋所安。
胡为名利人，戚戚常鲜欢。
吾生四十四，结佩呼郎官。
掌言入纶阁，待诏直金銮。
匪谓得禄少，所嗟行道难。
前年谪滁上，忧畏双鬓残。
赖有琅邪溪，时濯尘缨冠。
朝佥徙淮海，任重力易殚。
君恩讵可报，感激涕汍澜。
民瘼不能治，恻隠情悲酸。
况复多病身，名宦心已阑。
归田未果决，怀禄尚盘桓。
公退何所适，池亭一凭栏。
旭日媚春卉，微风生鸣湍。
呵僮勿挟弹，留客不持竿。
用冀鱼鸟驯，熙熙肆游观。
神仙未可学，吏隠聊自宽。
孤吟刻幽石，此义非考槃。

兰省方雠乙夜书，襄阳迎侍暂脂车。
挥毫偶未归纶阁，衣锦何妨奉板舆。
岘首碑前留马足，鹿门山下宿僧居。
汉皋游女曾相识，应解鸣珰换佩鱼。

鲍照贻我羽人衣，下直何妨尽日披。
老去自堪将野鹤，客来休更佩金龟。
官供谩说青绫被，私便全胜白接{罒/离}。
未脱朝簪恋明主，耿怀空作谢君诗。

再入承明旧直庐，腰间仍得佩金鱼。
重批汉武求贤诏，曾上东方自荐书。
红药篇章应感动，紫泥封检未生疏。
樊川杜曲休劳梦，日日延英侍玉除。

岁暮山城雪，民和岁有秋。
深闻五袴咏，聊减贰车愁。
凌乱藏溪寺，霏微洒郡楼。
冻宜粘酒旆，香好试茶瓯。
逐吹殊无定，连宵势未休。
仙娥低粉面，熊耳压峰头。
树老花重发，川长缟不收。
平沉采芝洞，深锁避贤邮。
麋鹿全迷迳，鹰鹯不下鞲。
夜村埋古屋，丹水咽寒流。
上洛城中客，梁园日下州。
前年直纶阁，腊月奉宸游。
六出寒光乱，重瞳喜气浮。
催班临秘殿，称贺拱凝旒。
漠漠笼天仗，轻轻落御沟。
瑶池同皎洁，珠箔助飕飗。
民有丰年望，君无旰食忧。
佩垂延喜玉，服曜吉光裘。
鸡树令开宴，鸳行许命俦。
千锺方滟滟，三爵未油油。
举白朱颜凝，飞文彩笔抽。
传宣须尽醉，御札遣冥搜。
晚出苍龙阙，骄驰紫燕骝。
自惭生草泽，人指在蓬丘。
薄命诚非据，清途不久留。
左迁来僻郡，对景忆瀛洲。
谪宦谁还往，贫家自献酬。
敢言无俸禄，且喜润田畴。
凤阁名虽黜，貂冠命亦优。
山中甘散秩，膝下奉晨羞。
默默惟思过，陶陶亦自由。
摇头咏诗什，合眼入衾裯。
祇恨方于枘，何尝曲似钩。
讵能悲𫛳鸟，早合畏牺牛。
玉冷期三𦶟，兰香任一莸。
梦中非蛱蝶，世上本蜉蝣。
祸福如亡马，机关喻狎鸥。
甘贫慕原宪，齐物学庄周。
尚赖迁鶑侣，旁依建隼侯。
愿随商洛叟，击壤颂皇猷。

谁信人间是与非，进须行道退忘机。
卦逢大壮羝羊困，乡入无何蛱蝶飞。
泽畔衣裳兰作佩，山中生计竹为扉。
饥肠已共夷齐约，一曲高歌去采薇。

圣君重卜祀南郊，仗用黄麾间白旄。
仙吹冷翻苍玉佩，晓霞晴透绛纱袍。
天开兜率斋宫静，海涌蓬莱帐殿高。
迁客生还知有望，商山不敢读离骚。

彩城残月带微霜，版奏中严夜未央。
三献欲终侵曙色，百神齐下散天香。
珠旒微乱埙篪韵，柴燎轻笼剑佩光。
此夕商山对何物，猿啼鸟哭树苍苍。

岭南为郡带名曹，万里江山兴咏饶。
皇宋声诗归雅正，有唐门地本逍遥。
雪霜思苦虽侵鬓，金紫恩深已佩腰。
旧草满囊胜薏苡，几联乘醉写芭蕉。
进来圣主回天眷，抄逐蛮僧过海潮。
何事曹南得披览，韶程风什似闻韶。

君不见天上星辰拱环极，忽然陨地变成石。
又不见云中鹰隼横高秋，有时拓翼化作鸠。
人生进退甚类此，左迁右转谁自由。
忆昔逢君在邹鲁，翰林丈人东道主。
一言得意便定交，数日论文暗相许。
迩来倏忽十余年，共上赤霄连步武。
禁中更直承明庐，深喜蒹葭依玉树。
两制惟君最清慎，笔力辞锋有余刃。
方期夜直金銮坡，谁知共理淮阳郡。
官衔新换版曹郎，腰佩初悬列侯印。
西垣三字班列闲，南面百城资望峻。
且应尽意颁诏条，岂复回头顾文阵。
下车果有讴谣生，卖刀买犊民归耕。
黄发老农鼓腹唱，雪花双鹿挟辀行。
棠阴露浓滴朱绂，麦秋风冷吹红旌。
行春多暇吟情发，闲作长歌寄同列。
歌中首写明君语，指点神仙为旧侣。
严徐虽合在蓬瀛，邵杜已闻为父母。
重来便恐调金铉，无复区区掌文翰。
直如经岁未征黄，道在何劳重嗟叹。
入则步苍苔，咏红药，了事舍人孙处约。
出则张皂盖，拥朱轮，贤明太守召信臣。
请君屈指数交友，似此宦名能几人。
逢时谁不欲行道，遇主我亦思庇民。
功名富贵皆待命，出处语默聊卫身。
一车甘雨方建隼，万国淳风莫泣麟。
他时宣室召贾谊，贤人事业当并伸。
檐间忍见乌兔走，鉴里星星将白首。
休耽铃合家藏书，且酌郡斋官给酒。
婴儿稚女满眼前，莫负时光笑开口。

白铜鞮侧花迷坞，解佩江边柳拂青。

尽垂华发恋金门，独乞悬车未五旬。
清世一般为隠逸，碧霄两处应星辰。
绣衣脱下宁妨贵，锦帐眠来不称贫。
潇洒易添新道气，光阴难改旧风神。
老轻白傅方归洛，乱鄙黄公始避秦。
象简岂同青竹杖，廌冠争胜白纶巾。
世间名系昌朝客，物外衔称太华人。
醉指鳌头为别业，吟夸仙掌是比邻。
剑生尘土揩磨懒，书带烟岚{日煞}曝频。
石鼓晓听殊待漏，玉潭时看异迷津。
琴怜徽外声弥澹，酒爱𥬠中味更醇。
精细处方因疗鹤，等闲开食为迎宾。
芝田女仆皆能采，兰佩儿童亦解纫。
丹诀有灵还似性，诗篇无病恰如身。
要君计想嫌弘景，弃室翻应笑子真。
预祝全家上升日，愿停绛节许相亲。

清晨三绿袍，罗拜北堂高。
积善因先烈，余光及尔曹。
勿矜从事早，当念起家劳。
修立皆由已，何人可佩刀。

慕德闻风久，论交倾盖新。
何须半面旧，不待一言亲。
讲道切磋直，忘怀笑语真。
重言蒙跖实，佩服敢书绅。

曲阜兮遗墟，先师兮阙里。
神仿佛兮如在，涕潺湲兮不已。
穷天地兮一人，掲日月而照临。
生无万乘之位兮三千之徒心服而四来。
嗟愚陋之不明兮乃商赐之为疑，羌纷纷其妄作兮悖道违义而弗自知。
顾六艺之折衷兮取舍纵横而协于道，后世苟轻肆于胸臆兮必遽贻于诟病。
三纲立而五教明兮实治世之宏矩，履厚地而戴高天兮胡一日之可舍，宜万龄之庙貌兮春秋不乏其时祀。
合仁义以为冠兮结忠信而为佩，集道德以为裳兮服文章而为带。
列笾豆为左右兮蘋藻牲牢而洁肥，酌玉醴以为酒兮错琼瑶而为粢。
升堂而北面兮望冕旒之巍巍，惟神明之降鉴兮洞精神其来歆。

云蓊蔚兮山之巓，瞻岳灵兮望青天。
崭岩崷崪兮磅礴无垠，巄嵸嵂勃兮宁一以为仁。
草木杂而罗生兮人不可名，鸟兽蕃而走集兮虞不能知。
因高错事兮道此跻陛，登岱勒成兮胡为而七十二君。
齐余心兮不外，高余冠兮甚伟。
撷芳杜兮为衣，掇紫芝兮作佩。
柏实兮松华，石髓兮兰英。
蕙肴陈兮玉案，明水湛兮清尊。
诚拳拳兮不解，寐接神兮恍若有言。
嵩高峻极兮生甫与申，周道将明兮宣以中兴。
水旱不常兮虫螟以灾，稼穑卒荒兮民生流离。
劳来安集兮之子之功，祐此下民兮宁遗神羞。

浮花浪蕊自纷纷，点缀莓苔作绣茵。
独有猗兰香未歇，可纫幽佩系余春。

仕宦远故乡，古人之所讥。
怀禄去养亲，千锺且为微。
当世倅州行，二美其庶几。
符竹非不贵，诚与雅志违。
独驾箳篁车，东南去如飞。
所怀恋晨昏，奚论官等威。
遥遥七闽山，乔木正芳菲。
驷马过旧游，道路增光辉。
荣观慰亲心，佩绶纡银绯。
上堂拜庆日，喜气生庭闱。
躬扶版舆去，径入牙城扉。
潭潭公府盛，华显犹布韦。
膳羞盈其前，酒红鱼蟹肥。
人生苟适意，富贵安所希。
况今邦伯贤，早辞尹王畿。
亦从北堂养，再拥双轮归。
君欣旧知己，复得相亲依。
守相同乡州，会遇时所稀。
纯孝自感人，远近闻风徽。
岂徒对交亲，夸诧昼锦衣。

忆昔初读南华篇，但爱闳辨如川源。
沉酣渐得见真理，驰骛造化游胚浑。
潜心四纪不知倦，闲日讲解时寻温。
其言无端极放肆，大抵顺物尤连犿。
六经高深如韫椟，百氏蔽偏迷蹢阍。
伯阳语道最渊邃，中士尚或疑亡存。
竺干权实信广大，妙用不出我藩垣。
伟兹三篇粹精奥，推本一化开幽{亻民/日}。
反复孝慈去愿誉，胎育仁义除诈谖。
情类相亲自才德，踶跂不立存朴惇。
寓言本为大方设，吊诡难与常人论。
祖尚玄虚灭理学，乖背宗旨由后昆。
遂矜放旷为任达，由此道真流亡反。
自非通识造闳远，安能超悟还淳元。
大钧斡旋本何有，相禅以种纷无垠。
载其形声直喑醷，感彼气类相嬗媛。
死生之辨在旦夜，梦觉之异分形魂。
神奇臭腐互美恶，蜩甲蛇蜕奚代迍。
卵胎无以易生种，风化自尔成虫蜫。
出入于机泯无际，始卒若环焉可扪。
芒乎万致始同体，明以一指弥滋繁。
异则肝胆为楚越，同则萧竹犹枅圈。
真宰难以眹迹见，灵台莫由形器援。
何者非彼何者是，孰为亲爱孰为怨。
六凿相攘有利害，两溢类妄成斗喧。
至细不必陋蛮触，倪大恶用惊鹏鲲。
天机所动体各适，足行岂异唾者喷。
外物既重内固拙，瓦注则巧金乃殙。
物之傥来莫御止，心所希跂俄屯{愍心=月}。
有疾无用亢豚免，其迹已陈刍狗燔。
全生难恃社之栎，移是不定腊者{月昆}。
逢真令尹魄栩栩，恍丑全人脰肩肩。
因知祸福相倚伏，故于得失无螴蜳。
惟能胆阕以生白，是乃孰耰而厌飧。
道非处服无不在，人以德性为之原。
有情有信非可致，一满一虚常不腾。
九年大妙得之野，参寥疑始传诸孙。
豨韦以之挈天地，堪坯以之袭昆仑。
明此南乡唐尧帝，明此处下素王尊。
众人逐物但役役，一曲自守常暖暖。
修躬明污躬则殆，饰智矜愚智弥惛。
单豹治里外逢害，张毅修襮中成殟。
退不为宾颍阳乐，荡而伤性喣水踆。
二子高节去孤竹，三闾独清浮湘沅。
弃世终亦馁薇蕨，行吟徒自悲兰荪。
彼为礼义矫末俗，犹以佩玉趋櫜鞬。
将明是非崇世论，何异狐白资绁袢。
礼义治则忠信薄，是非著则名实翻。
尚贤贵德下滋伪，信赏明罚民尤冤。
宋荣犹然在讥世，其于毁誉方汶汶。
列子待风乃轻举，岂若御辩常掀掀。
至人达观齐物我，直往上古惟愚芚。
内通耳目外心智，旁挟日月超乾坤。
安时处顺任天倪，抱德炀和遗世喧。
悗乎忘言喙鸣合，窅尔自静鲵桓潘。
养生之主悟文惠，治气其勇过孟贲。
形形不形睨初始，物物不物邻羲轩。
得计弃智任鱼蚁，劳形怵心嗟虎猿。
呼我牛马谁毁誉，梦为鱼鸟还潜翻。
其穷不屑涸辙鲋，其高乃况南方鹓。
方其息死乐枯髑，亦既恬生慕孤豚。
尝闻藏言乃笑杖，既见偃室聊歌盆。
畏龙不羡宋人乘，睹鹊自感雕陵樊。
广莫将植拥肿木，江湖可浮瓠落樽。
不将不迎随物化，一龙一蛇更蛰蜿。
以道泛观未切著，得时而行或曲卷。
皇王上下惟变适，周鲁舟车殊运奔。
顾指不为天下化，排进靡使人心偾。
人于应问见影响，物被生杀通凄煖。
赏罚九变得其序，泽流万世非吾恩。
相{次/韭}乃合儒与墨，小辨岂数衍与髠。
河伯不逢海若语，岂知至道无穷门。
云将未得鸿蒙问，乌睹生物复其根。
神而化之不蘁立，未之尽者能诲啍。
长波所荡满今古，异代相应犹篪埙。
喟予所禀实樗散，作器自愧非玙璠。
逢辰偶得仕通籍，徼幸当与游西昆。
材力未足胜螽股，取舍徒思择熊蹯。
行年六十粗知化，藏经十二无能翻。
平时有志在寥廓，遇事无意从缗昏。
撄而后宁亘岁月，老之将至忘寒暄。
盱盱未免囿于物，扰扰不异风中幡。
昨从京辇絓丹笔，复得淮壤乘朱轓。
偶逢乐岁少休息，历览士俗因周爰。
提封乃是昔仁里，访古时复登平{辶备/录}。
城中蝶巷接蓬头，郊外鱼台连漆园。
悠然清风隔千载，独有遗像当高墦。
山川世异改城郭，岁时人罕羞蘋蘩。
先生县解出无有，后世景仰空擎拳。
大布緳履生弗饰，岂蕲朽壤衣如𫞩。
乌鸢蝼蚁死不避，安用丘墟祀有膰。
虚堂虽异生存处，操趣犹令贪薄敦。
我怀方外想音采，坐视券内驱冥烦。
曳涂窃企濮水钓，投犗更思东海蹲。
子葵虽未得其道，意而固愿游其藩。
圣人之书议者扁，妙斲之质良在懮。
空遗糟魄宁咀味，纵有履迹焉投跟。
何当一发鸡瓮覆，因而更焚驹项辕。
天光内照宇自泰，人益不累中无闷。
云谁嗣响可晤语，至理竟亦归无言。

出拥朱轓就镇雄，须句封国济亭东。
干旄光动奎躔外，阃节权并鲁分中。
两绶雕鹰纹异绣，半符鱼虎佩兼铜。
朝廷慎重惟良选，定有能声惬帝衷。

雩帝临初孟，涓辰用吉辛。
肄仪惭陋学，司直接名臣。
出从笼街驭，时观避路人。
雨余鲜野服，云霁变鱼鳞。
觚陛牲匏洁，公卿冕佩轃。
共期严荐享，上副圣心纯。

夕雨初开霁，晨霜已结寒。
增裘肌怯重，对酒面生丹。
急节惊收潦，归心念采兰。
昕趋更清栗，委佩缀公桓。

一入石渠署，八逢霜树寒。
任讥书尚白，不废研磨丹。
骑省愁看鬓，骚人兴佩兰。
壮年几已过，游乐谢曹桓。

吴越开基旧土疆，鉴山仍是种瓜乡。
七朝赐履加尊宠，五世苴茅奉宪章。
里社依然题昼锦，昆云不绝佩鞶囊。
人怀余德能封殖，犹有当时似盖桑。

桃杏初开已去家，又逢兰菊绽新花。
感时谩缀茱萸佩，惜别应怜棠棣华。
迢递宦游来日下，悠扬归思绕天涯。
一尊重到平津合，惆怅文窗旧绿纱。

佩韘相从四纪前，鲤庭论契荷忘年。
文如潘陆倾江海，学造重黎绝地天。
簪绂弃来名已厌，乡闾归后乐应全。
冥飞尚隠樊笼旧，未副初心愧昔贤。

晓漏催银烛，新春趁贺朝。
御香烟馥郁，宫佩影飘飖。

吾子命世豪，术学穷无闲。
直意慕圣人，不问闵与颜。
彼昏何为者，诬构来{口颜}{口颜}。
应逮犯秋阳，动为人所叹。
不恤我躬瘁，乃嗟天泽悭。
令人念公卿，烨烨趋王班。
泊无悯世意，狙猿而佩环。
爱子所守卓，忧予不能攀。
永矢从子游，合如扉上镮。
愿言借余力，迎浦疏潺潺。
亦有衣上尘，可攀禆泰山。
大江秋正清，岛溆相萦弯。
四盼浩无主，日暮烟霞斑。
水竹密以劲，霜枫衰更殷。
赏托亦云健，行矣非闲关。
相期东北游，致馆淮之湾。
无为袭宁嬴，悠然及温还。

忆昨此地相逢时，春入穷谷多芳菲。
短垣囷囷冠翠岭，踯躅万树红相围。
幽花媚草错杂出，黄蜂白蝶参差飞。
此时少壮自负恃，意气与日争光辉。
乘闲弄笔戏春色，脱略不省旁人讥。
坐欲持此博轩冕，肯言孔孟犹寒饥。
丙子从亲走京国，浮尘坌并缁人衣。
明年亲作建昌吏，四月挽船江上矶。
端居感慨忽自寤，青天闪烁无停晖。
男儿少壮不树立，挟此穷老将安归。
吟哦图书谢庆吊，坐室寂寞生伊威。
材疏命贱不自揣，欲与稷契遐相希。
旻天一朝畀以祸，先子泯没予谁依。
精神流离肝肺绝，眦血被面无时晞。
母兄呱呱泣相守，三载厌食锺山薇。
属闻降诏起群彦，遂自下国趋王畿。
刻章琢句献天子，钓取薄禄欢庭闱。
身着青衫手持版，奔走卒岁官淮沂。
淮沂无山四封庳，独有庙塔尤峨巍。
时时凭高一怅望，想见江南多翠微。
归心动荡不可抑，霍若猛吹翻旌旗。
腾书漕府私自列，仁者恻隠从其祈。
暮春三月乱江水，劲橹健帆如转机。
还家上堂拜祖母，奉手出涕纵横挥。
出门信马向何许，城郭宛然相识稀。
永怀前事不自适，却指舅馆接山扉。
当时髫儿戏我侧，于今冠佩何颀颀。
况复丘樊满秋色，蜂蝶摧藏花草腓。
令人感嗟千万绪，不忍苍卒回骖騑。
留当开樽强自慰，邀子剧饮毋予违。

盛世千龄合，宗工四海瞻。
天心初吁俊，云翼首离潜。
德望完圭角，仪形壮陛廉。
徐鸣苍玉佩，尽校碧牙签。
纶掖清光注，銮坡茂渥霑。
文明诚得主，政瘼尚烦砭。
右府参机务，东涂赞景炎。
庙谟资石画，兵略倚珠钤。
坐镇均劳逸，斋居养智恬。
讴谣喧井邑，惠化穆苍黔。
进律朝章旧，疏恩物议佥。
通班三殿邃，徙部十城兼。
申甫周之翰，龟蒙鲁所詹。
地灵奎宿照，野沃汶河渐。
首路龙旗盛，提封虎节严。
赐衣缠紫艾，卫甲缀朱綅。
海谷移文省，溪堂燕豆添。
班春回绀幰，问俗卷彤襜。
舟檝商岩命，熊罴渭水占。
治装行入觐，金鼎重调盐。

高亭豁可望，朝暮对溪山。
野色轩楹外，霞光几席间。
树侵苍霭没，鸟背夕阳还。
草带平沙阔，烟笼别戍闲。
圃畦荷气合，田径烧痕斑。
樵笛吟晴坞，渔帆出暝湾。
登临及芳节，宴喜发朱颜。
夹砌陈旌旝，褰帘进佩环。
观风南国最，应宿紫宸班。
康乐诗名旧，芜音讵可攀。

山陂畴昔从吾亲，诸父先生各佩纷。
零落长年谁语此，迟回故地却逢君。
衣冠偶坐论经术，襁褓当时刺绣文。
更怪高材终未遇，有司何日选方闻。

西江望士众长兼，卓荦传家在一男。
壮志异时开史牒，妙龄终日对书龛。
桂堂发策收科选，樱苑颁诗豫宴酣。
大邑援琴聊试可，小州怀绂果才堪。
分台拜职荣先入，抗疏辞恩耻横覃。
劲操比松寒不挠，忠言如药苦非甘。
龙鳞直为当官触，虎穴宁关射利探。
朱毂兽头终协梦，粉闱鸡舌更须含。
均输北转荆门鹢，劝课西临蜀市蚕。
期信有儿迎郭伋，食贫无地乞羊昙。
櫜垂铃栈驼鸣{囗曷}，节拥棠郊虎视眈。
归见广墀瞻斧藻，对扬初服改朱蓝。
进班华省财方阜，出按穷边虏稍戡。
帝命贾琮当冀北，民歌姬奭次周南。
投壶飨客鱼无乙，伐鼓搜兵马有驔。
鲸鬣掀红旗杳杳，虬髯咤黑纛𩭹𩭹。
威加诸部风霜肃，惠浸连营雨露涵。
大斗时时能剧饮，轻裘往往祇清谈。
乾龙已应天飞五，晋马徐观昼接三。
道在君臣方自合，德侔卿长亦谁惭。
便蕃肯较平生宠，放旷皆知雅性妉。
委佩去辞廷殖殖，扬舲来得府潭潭。
一尊客语从容尽，千里人情委曲谙。
岂但搢绅称召杜，故多扶杖祝彭聃。
幕中俊乂闲刀笔，帐下骁雄冷剑镡。
楚地怪须留汲黯，萧规疑欲付曹参。
从来贵势公何慕，自是贤名上所贪。
未信逸身今以老，且当忧国每如惔。
论心邂逅胶投漆，搔首低徊雪满簪。
镇抚未惊移岁月，追攀曾许赏烟岚。
余欢遽隔新亭饯，宿惠难忘旧馆骖。
卷曲尚谁知散栎，峥嵘空此咏枯楠。

铭旌萧飒九秋风，薤露悲歌落月中。
华屋几人思谢傅，佳城今日闭滕公。
名垂竹帛书勋在，神寄丹青审象同。
天上貂蝉曾梦赐，归魂应佩紫阳宫。

熙河形势压西陲，不觉连营列汉旗。
天子坐筹星两两，将军归佩印累累。
称觞别殿传新曲，衔璧名王按旧仪。
江汉一篇犹未美，周宣方事伐淮夷。

青琐初辞佩守符，过家衣锦耀乡闾。
丹心忽厌承明直，白首犹刊丽正书。
满目湖山真吏隠，半空楼阁信仙居。
若耶老叟嗟来暮，应向江头待隼旟。

先公道义交，晚得苏公佐。
俾予往拜之，兄事安敢堕。
漂忽十五年，日月如旋磨。
近佩荆州符，吏牍方自课。
苏侯乃外台，庶几容谬懦。
若获巨木阴，似翳桑下饿。
相约待秋深，事隙得高卧。
风洒渚宫凉，碧溪绝尘涴。
穿林或倦行，拂石还分坐。
夙怀讵仿佛，幽事信坎坷。
除书走马来，换节长淮左。
嗟予踽踽游，有唱期谁和。
楚老遮郭门，扳留知不可。
别酒虽无欢，归帆幸少垛。
苏侯贤大夫，历数今谁过。
议论抵庙堂，有力莫能破。
挺如白玉圭，棱角不可挫。
大匠斲明堂，宜居左右个。
犹驰使者车，挟策均万货。
淮人久焦枯，苏息在欬唾。
倾酒吐长言，遥为淮人贺。

驾车跨马声嘈嘈，长剑阔佩横满朝。
尘埃走趋颜发老，先生久客得无劳。
夜来气味有秋色，归心斗与秋风高。
揭竿跨浪好归去，扁舟烂醉眠云涛。
大小不能荐天子，遗诗有意徒哓哓。

凉风飘洒入高阁，满城绿树飞云涛。
渴来梦吞沧海阔，醉后眼挂青天高。
湘江姹女碧瑶佩，金谷谪仙红锦袍。
吴儿柔软不惯见，应笑侬家诗酒豪。

喜君又佩鱼符去，驷马雍容朱两轓。
自昔诸侯颍阴国，太平宰相魏公孙。
水边日落旌旗暗，花外风高鼓角喧。
到部行春应未晚，绿村正是杏梢繁。

琳琅之宝出荆山，合作珪璋与佩环。
楚泽白茅最微陋，何缘亦在贡书间。

妖花烂漫敌清才，邺骑还惊宝玦来。
郑国枉教兰作佩，定应不识楚江梅。

诗入鸡林白傅才，当年曾佩左符来。
尊前依旧江山好，不见章台驿使梅。

鸾节朝元昨日归，玲珑玉佩解云衣。
几多碧玉凤凰尾，斗向秋烟不肯飞。

悠悠大块间，万类纷相敌。
伟哉拔俗人，真宰岂无力。
六经陷邪说，释儒共一律。
天未丧斯文，公生抱绝识。
著书罗古今，射策开胸臆。
前辈几欲尽，后来昧所适。
天将激颓波，公生秉孤直。
数谏难居中，三已无愠色。
海宇属无虞，天工或旷职。
天保祐皇帝，公生蕴奇德。
培拥栋梁姿，一旦壮王国。
禁网虽小宽，疲俗未全逸。
惟天念我民，公生富才术。
发扬云雨势，诸方待膏泽。
天既责公深，眉寿夫何惜。
行看佩相印，不羡登仙籍。
南山雅望重，北斗威声赫。
禀生固难朽，吐纳自不息。
惟昔轩冕徒，尤喜山林迹。
留侯追赤松，志就亦何益。
傅说为列星，但已脱寰域。
孰如我公贵，与国长无极。

儒肠多病怯肥膻，海产从来独所便。
淮甸风宜乖素嗜，江乡水品忆经年。
分甘已佩公情重，加饭宁须俗祷虔。
食箸不停资大嚼，免教馋吻镇流涎。

章句横行古道堙，先生笔力障颓津。
高文简得春秋法，大体严如剑佩臣。
冰铁刚颜低狱吏，云风壮略疏边人。
谪官竟死空名在，一读遗编泪满巾。

南辕适郢都，日与冥山背。
重生与徇名，夙昔不相待。
藜羹采薇蕨，芰制兰为佩。
游乐天地间，安知一身外。
麒麟鬬大荒，日食星见沬。
夷齐饿西山，咨嗟尔胡罪。

白水帝旧里，大火天明堂。
王都异丰镐，原庙崇高光。
毕命继三后，商邑正四方。
保厘自古贵，佥曰朝论昌。
前旌鸟隼旟，左佩麒麟章。
厄途乱铙吹，先路交壶浆。
风物盛山东，令人忆游梁。
缅然严邹徒，赋笔尝慨慷。
废池扫清冷，旧苑开荒凉。
终留相如坐，一伴凫雁翔。

升曦上南山，千峰云碧明。
晨风激寒水，琴瑟环佩声。
蚕老桑柘空，麦熟黄鹂鸣。
浩然田野兴，遂尔忘都城。

去水不可还，逝者日已疏。
悲忧若沈疴，百药无能除。
英英韶华子，夭夭昔同车。
令德其芬芬，佩玉联琼琚。
舟移悼藏壑，天祝嗟愁予。
蕙兰秀不实，徒见荆棘墟。
含凄抚众稚，吊影还室庐。
高天杳茫茫，日月空居诸。

昧旦从吏役，中昃既休闲。
慨然田野兴，策马从近关。
谢公虽朝裾，雅意存东山。
相期物外游，待我季孟间。
晴阳煦烟郊，蔼蔼春气还。
南溪已浮冰，乱石声潺潺。
意得境弥好，形劳心讵艰。
名园得暂息，奇树多可攀。
去水贯林竹，修篁夹澄湾。
波光龙蛇行，微风鸣佩环。
窄径偶深入，交柯存勿删。
并流一长啸，照影清心颜。
胜事岂有尽，向此同蒯菅。
发兴自我辈，忽如远尘寰。
严城迫归鞅，夕阳稍朱殷。
后游期不忘，秀卉春斓斑。

侧江小屋香酒醅，出林缭径藂花栽。
溪风暂过响修竹，岭雪未尽兼寒梅。
往游武昌值佳境，白云漫漫萦崔嵬。
孙家旧事颇可见，樊山杳霭临钓台。
赤壁楼船不余烬，属车豹尾空尘埃。
埋名腐骨彼谁子，正见邱墟黄土堆。
三分割据亦徒话，今人尚为羞瓶罍。
谢公伏令首佳句，游衍相与期江隈。
次山孟宰继有作，漥尊取饮摩苍苔。
两公雄才又超拔，明珠照人眸睑开。
腾龙始知爪牙壮，掣鹰无复毛羽摧。
腰金佩鱼见官秩，不似迁客谈象雷。
朝廷一入不得出，邱壑何事烦公来。
南人歌声易慷慨，公诗感激成叹哀。

似薄凝霜不振威，端凌爱日夺光辉。
变成盐浦风沙乱，卷起涛江海上飞。
西望屯云瞻魏阙，正思鸣佩贺端闱。
孤城牢落无来客，坐待山明见翠微。

学子青青佩与衿，湘中携手一伤心。
君为壮者我白首，家在秦州书万金。
失马颇能如北叟，似鸮那复怪南禽。
相怜羁旅方无友，赍赠醇醪稍献斟。

子云投阁为奇字，君山杀身非谶书。
埋狱谁能知匣剑，焚城何意祸池鱼。
赐玦应知谢冠佩，杖藜自尔就田庐。
丈夫盖棺事乃已，白发勿羞樵与渔。

捷书吉语报安西，辨色彤廷喜气齐。
萧相论功非汗马，晋公成事有通犀。
尚方制作皆金玉，委佩光华想虹蜺。
欲问九环加赐衮，何如判白授封圭。

维昔东巡狩，天王景宅朝。
金椎隠驰道，象载下招摇。
吕应青云近，关迎紫气遥。
旄头前诏羿，陪乘后征侨。
奉引三司肃，中坚万马调。
旗常乱辰象，剑佩杂琼瑶。
多士和相让，诸侯贵不骄。
海神来积雪，仙驭会祥飙。
象帝初观妙，犹龙此见谯。
强名大朴著，将隠德音昭。
上善泉仍洁，知常桧后凋。
虚心明左契，闻道首参寥。
绛节宾闲馆，璇宫盛绮寮。
洞天留白日，书法秘青霄。
瑄玉严禋祀，歌童采夜谣。
众神如向座，佳气郁通宵。
陇麦闻重秀，房芝搴紫苗。
醴泉甘愈疾，舞凤乐仪韶。
举翼王乔{血／与}，排云子晋箫。
颂厘知简简，奏赋欲飘飘。
丽泽惊雷雨，鸿恩霈蓼萧。
百年皆就见，比屋幸宽徭。
牧马犹如隗，封人预祝尧。
欢声喧望幸，旧里不崇朝。
万域车书混，重明祲沴消。
鼎成因脱屣，桑变忽观潮。
云雾常疑祀，衣冠祇葬桥。
藏书思柱史，问远谬祈招。
跃马遵遗辙，谈王就采樵。
生迟千一旦，无所效刍荛。

禹积基壶口，尧仁被冀方。
官迎赤车使，诏选琐闱郎。
力学推元稹，高才属长康。
壮怀来慷慨，得志自轩昂。
爱直容知默，中和异吐刚。
一台传駮议，二府见分章。
前效平原浅，严威夏日长。
居常祇逢掖，试跃即干将。
云汉昭回地，鹓鸾八九行。
穹庐休夕拜，覢弩备晨装。
洚水成滔陆，流庸颇异乡。
挂冠劳畚锸，佩犊问耕桑。
哺乳增𫌇粥，完肤涤痏疮。
朴忠将漕最，惇厚训兵强。
冀马罗驰传，河鱼饱食鲂。
细书夸睇视，淳酎沃烦肠。
肯作田园计，宁嫌鬓发苍。
能令老者奋，直与大鹏翔。
处世当何语，怀君岂易忘。
哂由终所畏，与点自知狂。

手种丛兰对小亭，辛勤为访正嘉名。
终身佩服骚人宅，举国传香楚子城。
削玉紫芽凌腊雪，贯珠红露缀春英。
若非郢客相开示，几被方言误一生。

骄阳逢密雨，岁事可遥占。
洒砌凉堪喜，通宵滴未嫌。
渠淙鸣玉佩，檐逗水精帘。
草木神俱王，仓箱望已添。
炎蒸俄尽涤，秋意忽相兼。
稍霁循幽圃，重寻晚笋尖。

疏顽曾是费𬬻锤，从昔叨蒙国士知。
一阻门墙惊岁月，几回魂梦到嵩伊。
神仙客佩黄金印，燕赵人斟白玉卮。
薄宦浪抛东阁去，君恩未报叹衰迟。

清晨三绿袍，罗拜北堂高。
积善因先烈，遗光及尔曹。
勿矜从事早，当念起家劳。
修立皆由己，何人可佩刀。

弄珠解佩风流古，缓带轻裘道味闲。

禁阁深严帝策书，侍臣才调蜀相如。
屡从金马辞番直，又下承明佩左鱼。
弩矢前驱登北固，壶浆迎路过姑苏。
使君诗老江山胜，早晚新篇到石渠。

劲风疏雨深秋节，古寺重扃独坐人。
菊色未开期有待，萸香欲佩使谁纫。
登高莫作西城望，把镜须怜白发新。
持酒劝君休惜醉，定知归日不盈旬。

衙退冠佩捐，吏休簿书却。
山城宾客稀，永日卧高阁。

文章异域有知音，鸭绿差池一醉吟。
颖士声名动倭国，乐天辞笔过鸡林。
节髦零落毡吞雪，辩舌纵横印佩金。
奉使风流家世事，几随浪拍海东岑。

在昔皇祐，蛮党交构。
聚为伏枭，起为攫兽。
出人不意，其锋甚锐。
州无敌兵，城无守备。
所在奔亡，贼势益张。
横身捍蔽，爰有晋康。
羸兵数百，摧坚沮敌。
殊死血战，气吞逆贼。
按剑一呼，眦裂吻拆。
凶焰方炽，公方虎视。
人方忧死，饱食鼾睡。
勇如项籍，哀歌恻恻，为虞姬泣。
康州不然，忘其妻息。
猛如敖曹，强梁粗豪，伏藏于桥。
康州不然，坐叱凶妖。
李陵壮夫，终降匈奴，老母何辜。
颜鲁虽贤，所守不坚，大节不全。
奇哉康州，其勇绝类。
以义配勇，其本在内。
不动如山，不倾如地。
何物可摇，何兵可制。
如令不死，社稷所恃。
如令复生，可备宿卫。
佩刀骖乘，势戟殿陛。
用之朝廷，朝廷之纲。
使当一面，胜于金汤。
无疆无界，人迹鬼方。
知有斯人，中国之光。
若斯人者，决不徇利。
肝胆可沥，头璧可碎。
生乎由是，死乎由是。
生亦可贵，死亦可贵。
死而有子，时方三岁。
死中得活，此乃天意。
使世其家，世为忠义。
子子孙孙，永不失坠。
我为此诗，激励万世。

黄河南畔伊川北，姚家宅是真花窟。
古来多少豪奢儿，埋却千鶑万鶑骨。
中央精粹得之多，西方秀气来相和。
天与明光常借日，水宫暗脉正通河。
春风如酒半酣时，谁教谷雨报花期。
司马坂前娇半启，洛阳城内人俱知。
姚家门巷车马填，墙头墙下人差肩。
花上红绡都蔽日，花傍翠幕恰如烟。
玉面儿来争供帐，锦袍郎去鬬抛钱。
无人不说姚花好，费却春功亦不少。
日长风暖绿梢低，坐上金仙困将倒。
麹尘餠剂和香檀，何以贮之承露槃。
烂锦脱来嫌太艳，鲜衣染就欲骖鸾。
君看此花肌肉丰，一尺余高千万重。
妆面深藏青步障，宝冠斜堕碧霞丛。
步摇好称钗凤凰，玉镮犀佩珠鸣珰。
帝女何缘心好道，阿娇安用金为房。
绀窠累栖舒雁雏，沈烟喷出狻猊炉。
一种养成余意态，千花瘦尽春肌肤。
峨峨一器欹且倾，覆杯难辨锺与觥。
染以鲛绡求正色，叩之玉挺希宫声。
魏家红共牛家碧，迭霸花中耸高格。
如今俛首甘下风，九十种中为第一。
此花莫似武昭仪，出得宫来不画眉。
情貌欲为狐媚态，衣裳却是比丘尼。
杨妃本是倾国身，脱却红襦号太真。
河水欲濡头上髻，马嵬犹著旧时裙。
物色一定犹可疑，人心多变宜难知。
容易莫评真与欺，貌或如是心或非。
君不见老庄有深意，万物之中最防伪。

此花出在海州东，千涛万浪围山峰。
不知谁是栽花翁，花根屈曲蟠双虹。
英英鬬繁葩葩丰，晨霞夕霞滴不供。
欻有神物射蛟龙，团团血溅摇春风。
超然花格非凡容，吴姬半亸钗头红。
谁人移下海中山，神仙姊妹来人闲。
人闲无玉可消斑，歌姬舞态都且闲。
当时血泪乱瑶关，金槃洗面痕犹殷。
吹箫郎去先骑鸾，妆未成时情已阑。
汉皋台下娇蹒跚，曾解明珠瑶佩环。
无媒不嫁矜殊颜，自共美人香往还。
霓衣同步绀云车，麻姑面上藏丹砂。
绿鬓已坠金钗斜，酒红不着罗衫遮。
且教半笑含春华，但恐分飞成乱霞。
宜哉天下为名花，连根都种名卿家。
温温容态孰可加，有如女德贞无邪。
共君醉倒插乌纱，从他群儿笑哑哑。

国艳虽殊情太少，蛾眉不画双瞳了。
新就明河洗面来，更佩明珠踏瑶草。
不用朱鸾与紫霞，玉麒麟驾白云车。
君看面上都无邪，更看身上都无瑕。
越王国女金可邀，卓王孙女琴可招。
更有秦王家弄玉，嫁人只被爱吹箫。

张子非不厚，涕泗中夜起。
兰蕙虽已衰，松筠正堪佩。
君爱兰与蕙，忘我筠与松。
君爱洛阳官，弃我淮上翁。
翁如扬大夫，其心甘贱贫。
不投天禄阁，却反离骚文。
骚人虽已殁，万古为忠魂。
欲知冤愤气，但看苍梧云。
冤情寄湘水，冤声寄湘竹。
年年霜露时，夜夜秋声哭。

我有一筒诗，写出千年意。
将令后世观，不是前言戏。
感君再唱洞庭谣，我亦重歌酬子惠。
古人达者尝有云，富不如贫贱胜贵。
君不见古之富贵郎，父祖俱封异姓王。
一门五侯三将军，弟兄同入中书堂。
对开大第连几坊，私门列戟森锋铓。
十二帘卷珠荧煌，双姬扶起坐牙床。
绿鬟红袖花成行，左盼右顾生春阳。
高车食客剑佩锵，堂上已满坐两廊。
巨镬大鼎烹牛羊，玉壶挹酒金船长。
美人拜客求尽觞，歌姬一误已绝吭。
缠头彩币堆如冈，酬歌买笑金鸳鸯。
奴袍火浣直两箱，三千厩马红锦障。
厕帏文绣炉熏香，更衣侍妾如闺房。
主人意气秋鹰扬，其心端如彩凤凰。
一言合意青云翔，须臾睚眦磨刀枪。
门前腊月可烘裳，一日失势成冰隍。
小者腰领尸道旁，大者连颈宗族亡。
犬鸡散尽空遗墙，野鸟入室山魈藏。
呜呼哀哉可叹伤，至死不悟犹陆梁。
古来如此有多少，岂似洞庭湖上老。
无租无税一生闲，有饭有鱼一杯饱。
日落波闲烟正昏，云开湖口山光晓。
棹翁适自巴陵回，挂帆直指潇湘道。
有言不问俗穷通，何忧可入翁怀抱。
修竿短棹已自足，更有前村一茅屋。
卖鱼沽酒任醉醒，绣户朱门自歌哭。
嗟予未往心先慕，更谢棹翁询去住。
风前月下有谁知，醉魄吟魂自来去。
堂前画作荆南图，梦中记得巴陵路。

昔之别驾，则有王祥。
其民歌之，海隅称焉。
今亦有人，能绍厥后。
民之悦之，称不容口。
庶民所见，乃其皮肤。
见察情伪，见敏簿书。
见法平恕，见狱空虚。
事见无留，才见有余。
己不敢肆，人安厥居。
其所见者，止于君子。
良士大夫，谓其所性。
得之刚毅，所以能断。
所以无蔽，所以敢为，所以勇义。
决遣簿书，是其余事。
汉之朱博，赵张龚尹。
抚恤大众，何独古人。
王祥虽贤，失在宝刀。
正而平者，心则不摇。
人或赠之，则弗受之。
借曰受之，何佩有之。
弗佩曰正，曰平维平，宜于朝廷。
用之一方，一方之纲。
在我者正，是谓为政。

昔之别驾，则有王祥。
其民歌之，海隅称焉。
今亦有人，能绍厥后。
民之悦之，称不容口。
庶民所见，乃其皮肤。
见察情伪，见敏簿书。
见法平恕，见狱空虚。
事见无留，才见有余。
己不敢肆，人安厥居。
其所见者，止于君子。
良士大夫，谓其所性。
得之刚毅，所以能断。
所以无蔽，所以敢为，所以勇义。
决遣簿书，是其余事。
汉之朱博，赵张龚尹。
抚恤大众，何独古人。
王祥虽贤，失在宝刀。
正而平者，心则不摇。
人或赠之，则弗受之。
借曰受之，何佩有之。
弗佩曰正，曰平维平，宜于朝廷。
用之一方，一方之纲。
在我者正，是谓为政。

余虽不作洛阳客，自有吟魂兼醉魄。
吟魂醉魄御风行，看尽千花万花色。
宁知洛浦有人留，挽定春衫归不得。
脱身误入嵩山中，山中逢见白须翁。
欢然借我双金童，须臾引入花林中。
乱花深处迷西东，花光照天香薰空。
金盆挹酒双瑶锺，酒酣邀我吟春风。
绀云千丈挥玉虹，搜罗万变穷神功。
有人飞下紫霄峰，酬诗解佩声玲珑。
余方却步不与语，笑余不似郑交甫。

轺车使者良苦辛，手持汉节入红尘。
青嶂断时初见日，黄沙飞处不逢人。
妾身安在何足恤，红帘翠幕遮罗裙。
男儿大抵贵忠义，而况委质为人臣。
不忧死节奉王事，但恐偷生为妾身。
妾嫁郎时尚痴𫘤，可惜黄金如土卖。
误将玉体与儇儿，身卧污泥佩兰茝。
无礼无义将奈何，但抱罗衣千万带。
欲令高节比梁鸿，说与墦闲仍不改。
莫嗟远别离，离合良有时。
所愿君自爱，养取胸中奇。
莫恨别离久，愿君自持守。
所守义或非，得之适为丑。
君莫爱妾身，妾以死奉君。
一片玉为面，百尺布裁裙。
子亦当何如，为国爱其躯。
一节死不变，如妾事吾夫。
束带人待行，牵衣未能别。
遗子酒一卮，听我歌三阕。
其一献君寿，白髪为君偶。
其二祝康宁，玉体和而平。
其三无累家，无令妾咨嗟。
不患不富贵，所患入于邪。

彼美东南隽，尧时作外臣。
有何归去物，全得老来身。
一节都无变，平生总是真。
勇于罗守退，甘似庾郎贫。
士望今谁耦，儒林旧绝伦。
其心醇是本，以德厚为珍。
避盗抽园笋，容奴取库银。
时情付流水，外物尽浮云。
久矣谋闲坐，谁乎愿要津。
书藏万卷好，诗换一筒新。
聚道为家法，分粮恤外姻。
清风还楚部，余惠在江民。
藉草宜兰佩，穿松称鹿巾。
鲙材须活鲤，羹剂要香莼。
日暖花村路，风温荇浦春。
耽吟白居士，沈醉李仙人。
骥凤鸣来久，驹雏教已驯。
义终光国史，名自压朝绅。
顾我愚而陋，烦公爱以仁。
深恩无报处，北望正劳神。

不似严生乞会稽，一身名义总无非。
何须佩印如金斗，若论还乡胜锦衣。
行处眼前新事满，坐来门外故人稀。
有时载酒寻闾巷，认得当年老父归。

金谷栽培异，春皇养育殊。
一枝轻耸翠，双萼密承朱。
根是鸳鸯化，生来姊妹俱。
同行虽有伴，并寝总无夫。
共鉴匀妆脸，偷霞点绛肤。
东邻与西子，谢女共罗敷。
解佩还曾否，为云总解无。
情深难独步，力弱易相扶。
卓氏弥伤寡，长门愈恨孤。
鬬夸红粉面，齐著绣罗襦。
尽好藏金屋，谁堪作舞姝。
郎须待刘阮，家想住秦吴。
翠幕浑遮步，雕阑并向隅。
黄金难买笑，为尔倒金壶。

酒阑歌已阕，解佩灯先灭。
罗帐隔清风，玉腕摇明月。

紫瑶阙上烟霞晓，赤玉阶前剑佩齐。
十二金童传诏罢，云冠星弁一时低。

紫府真人朝玉京，三千玉版先进名。
叩头欲跪紫烟合，但闻玉佩玲珑声。

冠佩严严坐绛云，环兵列仗是何人。
诸仙禀命群灵肃，玉册金符尽在身。

凤节霓旌拥万神，五云车骑驾龙麟。
腰闲独佩黄金箓，元是瑶宫第一人。

佩环声动出金华，凤引鸾随入绛霞。
行到瑶台云路狭，侧身趋避玉妃车。

玉佩珠襦自辟尘，瑶池浴罢卧红云。
指挥莫放香波去，留与龙儿并凤群。

江西词客休刺船，马上俊郎休弄鞭。
且看满城花落地，恰如穷谷晓时天。
松林独干凌坚操，麦垄疏毛白少年。
犬信宜将筒护纸，鸿书须用帛为笺。
月中两艳非投暗，物里千形不较鲜。
最好一环围井口，有时数点露山肩。
纷来上相挥长麈，侧去诸卿蔽曲旃。
水畔谁为佩珠女，车中人是行云仙。
吟裁笛竹清梅瘦，忽爨琴桐湿更烟。
近日无钱酬酒媪，且教借卖漫翁田。

鲁巷予方乐，秦楼子幸俱。
所期为列女，应不讪庸夫。
野叟田无璧，仙娥佩有珠。
鸾歌迎弄玉，麟脯宴麻姑。
自是闺中秀，何烦脸上朱。
君看阆风客，亲驾五云车。

平生富情义，至死不寐悔。
更无桃花米，惟有银鱼佩。
一家将奈何，九子尚无配。
魂兮且勿忧，幸有山公在。

请符又作浙东行，六郡争驱绀弩迎。
环佩声回尧陛远，旌旗光动禹川明。
山烘橘柚香浮席，溪涨菰蒲翠彻城。
人在蓬莱仍昼锦，会稽故事两兼荣。

河津女娟者，可与壮士俦。
简子欲南渡，谁人为撑舟。
娟奋红袂起，姿容盛优柔。
长篙与风快，大翼如云浮。
顷刻易千里，恬然济中流。
心情忽感慨，为子发清讴。
波涛激无际，骇畏事祷求。
杳冥若影响，自尔蒙神休。
交龙助其维，归櫂勿夷犹。
闻之意饱满，春风满华斿。
祎褕响环佩，蘋藻奉荐羞。
岂独女子事，可况公与侯。
一言固有合，半策或见收。
惟其遇不遇，通塞难相谋。
旬月取汉相，安怪田千秋。

盛夏众芳息，景物殊寂寥。
庭前有百合，颖然学春娇。
数枝己耸茂，百朵尤富饶。
拥蔽因巨叶，纷数假长条。
吐秀偏得地，争妍欲干霄。
素粉间璎珞，轻黄染琼瑶。
静若宝幢植，动如鸣佩摇。
尽向杲日丽，不畏炎风飘。
太守雅好事，得之诧朋僚。
绮思入新句，彩图上轻绡。
众目遂赏玩，英华不虚凋。
此物既异常，论议有以招。
人情爱恶间，轻重何以辽。
或谓花之祥，或讥草木妖。
嗟予岂博物，智虑随日消。
欲穷造化理，茫昧增无聊。
疑此亦偶然，发之自根苗。
莫议妖与祥，为公续长谣。

要道根皇极，纯王揽懿纲。
域中洪造广，天下大形彊。
臣主同千载，藩宣奠四方。
乾文耀参井，地镇耸岷梁。
景谷余波迥，灵关古塞荒。
限蛮唐节制，析部汉封彊。
石穴延通道，山扄设巨防。
利源充内帑，兵势压巴羌。
付畀关休戚，权宜任弛张。
紫封传墨敕，金印坐黄堂。
自昔都俞重，其谁德业彰。
乖崖施远略，忠献绍前良。
乐得中和职，人跻富庶乡。
含生知化力，永日载春阳。
渗漉渊源在，醲醇骨髓藏。
深和流耳目，盛事载缣缃。
岁月徒为久，风猷信不忘。
恩褒贾逵祀，人爱召公棠。
桧有乔枝茂，兰宜后叶芳。
惟公真辅翼，与世会明昌。
间发乾坤秀，亲逢日月光。
国华增黼黻，地宝献琳琅。
尹道存先觉，轲心蕴至刚。
朝廷尊阀阅，士党贵文章。
髙视云霄路，遐飞翰墨场。
鹏图指溟渤，骥步得康庄。
藩会初关决，仙瀛已践扬。
本元游秘府，侍从陟清厢。
伟望全康济，周才历浩穰。
中天承帝选，南国抚民伤。
使范资勤恤，君言务肃将。
绣衣新灿灿，大旆远皇皇。
赈惠常闻黯，澄清乃识滂。
疲羸起沟壑，暴滥去豺狼。
大节坚持守，纯忠自激昂。
还登文石陛，频上谏书囊。
人鉴分今古，神龟宪否藏。
斯猷三接告，至理一言详。
柱下尊良史，螭头立左郎。
纂修该七法，注录擅三长。
午夜星垣迥，南风省户凉。
挥毫纶彩烂，垂佩玉声锵。
春老常联萼，云晴雁缀行。
雄名出苏李，公论美常扬。
眷倚隆矜式，咨询行赞襄。
得人居内相，有道辅明王。
大手凭才识，深谋协典常。
五花曾执判，七宝屡登床。
燕见趋东阁，优容对未央。
仪刑真謇謇，谟训极洋洋。
重委台纲正，终图国体康。
至诚频启导，大事费裁量。
多僻消芽孽，群邪洁肺肠。
谆谆闻药石，凛凛畏冰霜。
论议他奚恤，猷为己所当。
安危一身系，出处万民望。
蔡俗嗟延哺，尧心虑纳隍。
建侯崇屏翰，选德庇灾殃。
异政乘时立，清飚与惠翔。
界中生穞谷，境上散飞蝗。
儒将能专阃，神兵岂顿铓。
十连循节钺，四面固金汤。
拓地归充国，谋军得子房。
天威神臂指，戎气窒喉吭。
属国恬怀抚，函书耻谩狂。
具赡宜庙幄，遐福合陵冈。
迺顾西南远，明如左右旁。
大门堪世守，舆颂愿时飏。
命策荣千矢，封圭判二章。
物传家乃旧，刀应梦为祥。
善事知弓冶，奇毛识鳯凰。
百寻标落落，万顷信汪汪。
庙瑟余音静，庖刀发刃钢。
阔难求畛域，微不误毫芒。
雅意儒为宝，宏规沼象璜。
鲁公先请学，高{目矢}力崇庠。
教化惟敦奖，衣冠敢怠遑。
七经登讲舍，数仞企师墙。
乐善无遗芥，惩非易去稂。
百城损慱塞，万井绝贪攘。
牧厩寛收敛，穷阎饱歳粮。
吏奸藏瓜吻，人瘼愈膏盲。
昔谓庖厨侈，徒矜口体尝。
爱心加俎豆，和气落壶觞。
蔀屋晴曦烛，枯荄湛露瀼。
盛时逢召杜，奕世见龚黄。
至矣纾宵旰，熙然协雨旸。
里闾敦悌让，原野竞农桑。
指顾宁陬落，生成及稻梁。
边声息金鼓，民室富囷仓。
共乐亲荧座，佥期辅峻廊。
定登贤相器，行促舍人装。
奕奕驱轺传，喈喈餙镂钖。
矢谟勤翼舜，纳诲永隆商。
郑武髙风盛，韦成懿迹相。
洪𬬻专鼓铸，大鼎荐烹鬺。
浩漡跻民域，安平援世航。
诗人褒绣衮，坤道吉黄裳。
歌舞真贤进，光华至治香。
欲知能事毕，四海处陶唐。

雁塔题名故事存，泮宫镌柱又增新。
十行诏下方求士，千佛经中定有人。
锦绣燐斌涪水画，风雷变化集英春。
公卿皆向此途出，岂待区区佩瓀珉。

公居何事葺幽轩，客味萧条称养闲。
人笑规模犹物外，我怜风景胜花间。
秾林鬬影舒帷幕，浅溜余声杂佩环。
欲把郡图传向此，座中常得见岷山。

羡君方寸最澄清，何必沧浪更濯缨。
玉麈纵谈聊入幕，锦衣归养自专城。
交情久似乔松茂，诗兴浓如皎月明。
阅味来章佩勤好，却惭尘耳听咸茎。

岁令春为首，人君德体元。
宸居太极殿，星拱紫微垣。
历运千龄协，梯航万里奔。
同时禀正朔，大号一乾坤。
谋野曾绵蕞，沿波未涤源。
典章归独断，期会肃常尊。
礼乐谐虞舜，师儒陋叔孙。
曲台司肄习，执法纠哗諠。
旧史精穷讨，非经不引援。
殊疆今辐辏，古辙此还辕。
陛峻黄麾建，旗张直盖屯。
地图包海画，庭燎彻宵燔。
班位分贤戚，铜玑定晓昏。
仙盘凝沆瀣，禁漏泻潺湲。
呼旦传鸡唱，填街列虎贲。
六军衣锦绣，八骏辔玙璠。
绶采由官别，冠梁以秩论。
国容修卤簿，武事设櫜鞬。
鼓吹依宫架，关扄辟路门。
簴文雕猛鸷，路饰缋蟠蜿。
牙瑑中严版，珠联告止旛。
金床置符宝，土贡杂瑶琨。
百辟稽名实，诸王固屏藩。
立墀隆辅弼，述职简要番。
省寺兴颓敝，材能慎选抡。
班齐序鸾鹭，仗转骇鲸鲲。
圭镇唐仪易，袍纱汉制存。
鞘鸣龙扇合，帘卷兽烟喷。
陟降天威重，颙昂玉色温。
泰平安可象，造化本何言。
悦豫阴阳盛，渊深宇宙呑。
江河宗渤海，山岳望崐崘。
牍奏龟麟应，书先稼穑繁。
历阶臣委佩，宣诏使临轩。
进有称觞庆，初无解剑烦。
南山赋周雅，北斗揖尧樽。
济济华夷抃，雍雍信义惇。
登歌形瑞物，旅舞异梨园。
翠凤闻箫集，朱熊负案蹲。
四清备钟磬，二律下匏埙。
宠锡需云泽，均霑湛露恩。
拜吟三夏享，饔盛九牢飧。
受觯充醇醴，加肴饫熟蹯。
摰勤供雁雉，羞洁具蘋蘩。
布治从丹阙，怀仁感陆浑。
祥光腾广坐，和气冒陈根。
蓬岛风长习，扶桑日向暄。
前楹秀芝草，阿阁长鶵鹓。
社稷生灵福，邦家政教敦。
年年朝溥率，基业壮中原。

蕙本兰之族，依然臭味同。
曾为水仙佩，相识楚词中。

湖光漾碧霄，飘然一方舟。
绿窗屡还复，檀桨双夷犹。
雨色芰荷晚，风香蘋藻秋。
凫鸥解相信，随桡过前洲。
落落二三子，载酒相与游。
清言惬素尚，大笑忘幽忧。
洞庭醉渊明，剡溪浮子猷。
人生似飘瓦，所愿非所求。
濯缨渔父达，佩兰骚人愁。
不须吴姬婉，莲间听淫讴。
鄙哉遁功业，方为五湖游。
吾曹诗酒中，此乐为最优。

大梁三尺雪，冰泥变尘坌。
千驺国西门，俨若钟在簨。
使君御之行，往殿股肱郡。
玉符佩祥麟，车旟舞飞隼。
去国虽所怀，而在百里近。
朝方背象魏，暮已跨封畛。
荥阳介两京，左右事控引。
咽喉半天下，客车日交轸。
闭关非人情，饰传古所哂。
使君锦幖仙，才业苦清敏。
故人毁誉忘，要使仁义尽。
昔贤此为政，遗爱浃微隐。
国人赋缁衣，千载声亦泯。
二者在君兴，无嗟设施窘。

遥想千冠佩，朝元太极天。
鸣鞘开殿户，索扇起𬬻烟。
庆事通祥表，和声入乐悬。
江湖祝尧意，仁寿万斯年。

自有逃虚乐，徒兴尚白嘲。
晚槐嘶意急，蠧木啄声敲。
犬傍青篱卧，童寻赤枣捎。
微茫枕间梦，安稳睫边巢。
困忆石泉弄，渴思冰蜜钞。
袭香兰入佩，益气芑充庖。
疏洗王家竹，诛鉏宋宅茅。
东亭真可乐，万事付纷殽。

公干方吟簿领迷，浩然诗句慰相思。
壮怀已有潘毛叹，陈迹犹怀汉佩奇。
塞下书音稀雁足，江南秋味忆莼丝。
祝君多种官田秫，欲趁渊明酿酒期。

桃花飘泊万红英，独佩诗囊傍水行。
二月东风撩霰雪，峭寒天气作清明。
病怀敢有贤劳叹，壮志徒因节物惊。
樽酒喜亲陶靖节，经帏仍近董先生。

林梢黄绿野禽鸣，泱漭春阳泛地平。
禁火人家甘冷淡，浴蚕天气趁清明。
谁将马络寻春去，独佩诗囊傍水行。
稚女弄花田叟醉，笑歌真是太平声。

芳丛百朵烂红云，曾倚西轩醉两春。
梦雨一惊巫峡曲，佩香常记汉江滨。
病怀日负杯中物，花意今看檐上尘。
回首东风君自问，栏边更有后来人。

悄悄登山临水兴，纷纷泛菊佩茰人。
不须吹落簪花帽，但愿常存漉酒巾。

西堂昔时冷萧条，使君名高堂为高。
流虹碎□勤镌雕，粉黛翕倏随挥毫。
太守浩燕觞九牢，门前过客罗百艘。
檐褕晔晔烂亭皋，切云危冠控豪曹。
秋鹤霜毛飞锦袍，六鹊曳地横金腰。
轻罗韬烟媚中宵，缓歌阁舞萦云髾。
赵人手提千牛刀，目视大犗如鸿毛。
太守巨笔驱波涛，指画风云惨动摇。
佩牛带犊如销膏，区区古人无是超。
吴秔如脂敢百筲，连车折轴弃道交。
釜区争先走名豪，旋鲈掣酒飞千舠。
杜伯称觥酾醲醪，翳翳禾黍藏笙箫。
太守浩燕乐岁饶，岂徒割烹盈大庖。

郑圃仆射陂，汉阳郎官湖。
郎官何为名，张谓佩使符。
泛觞江城南，乃与太白俱。
明月一万顷，清光天下无。

好在庐陵守，年来强健无。
一麾新佩印，三瑞更为图。
善政传江右，飞书到海隅。
缅怀乌府旧，何日笑谈俱。

素发庞眉一陋儒，常陪龙友到禅居。
我随益者诚多幸，人叹贤哉愧有余。
坐上共飞纯玉斝，腰间齐佩白银鱼。
高吟清论常终日，会数朋交信不疏。

始闻定作阅古堂，又闻定有阅古诗。
扬之远定五千里，思得两翅擘以飞。
偶闻人来说堂事，初敝两壁无尘疵。
间时公来命绘匠，亲以玉指交画挥。
教令某载若某状，匠拜奉命唯不辞。
左图守相父母吏，右状将帅熊罴姿。
长冠峩峩伟笏佩，鬬以玄白为裳衣。
屹如丁宁立以议，逊若避让行而随。
图成俨毅色可詟，过吏不敢窃目窥。
仍令大笔署行事，写出黑胆朱肝脾。
死者有灵如不泯，合有英气来附兹。
故公之谋不知出，宜有神鬼阴助其。
茫茫九泉谓巳朽，岂意一旦存形仪。
请留中壁素莫绘，待千岁后公以归。
当搜国匠第一手，状写公像存依稀。
要知文完武绳备，遗与万世瞻思资。
我知观者定堕泪，不复岘首羊公碑。
又闻当世大手笔，磊砢诗句相撑支。
手搏蛟龙拔解角，爪擘虎豹全脱皮。
郓州溪堂遂寂寞，韩诗尘蔽人不吹。
想应从此传万世，粹玉贯串珠萦累。
小戎何为而缩伏，久滞公斧血不滋。
何时功成事业就，两手一扫清三垂。
归来天子喜以颔，泰阶辉焕平无欺。
次招当世草茅士，各使呈露心腹披。
缔裾联缨上廊庙，留与后世图为师。
然后回谢阅古堂，彼合异代今一时。

方春不种兰，终岁无自佩。
良田弗加芟，徒穉亦无岁。
空令雨露恩，日夕被蒿艾。
安坐饥怨天，此理果谁在。

平居汩汩喜自堕，万事过目不省窥。
一年南北两见雪，未始把笔成一诗。
朝看气象浩茫昧，夜归瞑想通幽疑。
梦乘虚空谒帝所，砆礩象柱承琼榱。
坦涂壁垩相照射，鹤扇亏蔽狐腋帷。
帝旁鲜鲜舞万女，宝绡雅冶吹裳衣。
累𧏖贯瑀错组佩，斥弃朱黛素两眉。
撩搔王母戏华髪，袒脱姑射争肤肌。
提珰掷珥互投报，顾我尘垢加笑讥。
其傍临临立万鬼，帝所宠与借色辞。
密呵细纻赐裘舄，笑齿发露寒差差。
诸神敛避不敢望，弃唾堕落成珠玑。
朝懽嚱怡弃烟霞，暮慨吁吸成云霏。
互偷天帑购党与，散布万玨分千珪。
纨罗练縠不计数，逆取倒曳交横披。
鞭驱巨灵劫夸父，挥斧解系关星机。
东观豗颓堕壁角，南顾秃鬝亡斗箕。
其他杂冗莫分辨，徒见漫乱如箩筛。
雷公争前泣诉帝，至此岂可无省知。
愿分羽卫𠡠天讨，助以积雹千山齐。
金神拥遏按行道，后乘驾以万玉蜺。
宝刀联翻夹鐡盾，玉戟钩子横珠旗。
天风萧萧吹缟素，贝甲合阵穷天围。
磨砮插羽注万矢，强弩竞发相联飞。
奸穷诈极不保守，引组自缚相连归。
累俘奏恺闯天陛，越雉拔羽按舞仪。
帝呼祝融付焚弃，散灰下地无留遗。
徴朋索党计轻重，斩戮屏翳囚风师。
扶桑瞳瞳露轩豁，日御复反天衢驰。
觉来四顾骇皓白，心与恍惚争是非。
冬雷无声电不照，疑亦众鬼乘其私。
天髙地下非所职，且可把酒无嗟咨。

竹风何撩萧，昼静发寒籁。
修纤谔天官，扬揖纵玉佩。
岂无俗子遇，自会幽人爱。
心虚中养恬，节密外御介。
春萌喜含养，夏箨竟分解。
无花与物争，有荫亦人赖。
威威南山凤，尔飞何时届。
道远寜不饥，寒枝久虚待。
岂非缯缴虞，安有羽翮态。
当奈叶间虫，蠧尔所食坏。

风吹冬暖变春暖，江梅艶艶横新枝。
经年不逢间何久，忽此相遇如有期。
初开珊珊尚寂寞，仙人缀佩悬瑶玑。
后日重来不可辨，漫漫月树留寒辉。
清香芬敷去何远，可惜不使蝶得知。
游人争至无日夜，对之但笑果喜谁。
不知春工用何术，抟造万物皆可为。
得非各使出所巧，约与鬭竞合一时。
不然裁剪未易给，鞭役众鬼寜不噫。
终年成功财几日，旋亦堕坏良可悲。
传闻昔时大烹享，九牛合鼎羊豕随。
一取所实荐滋味，神啜不吐人食宜。
安知后世无所用，儿嚼不美还弃之。
古今万事皆若此，为尔绕树成嗟咨。

幽兰生深林，不佩亦自臭。
天马苟伏皂，驽足日加骤。
兰生喻人学，不为仕乃究。
马伏侔自怠，一失遂永后。
以今曷为言，念子不可逗。
前我初识子，爱其肌骨秀。
又观所为诗，往往擅髙右。
迨熟相与言，低俯如有就。
我乐成美者，遽以古诗叩。
上言髙雄张，中杂富贵鬬。
且将起其贪，固欲激其懋。
尚谓非重邀，犹恐信不厚。
挥汗谢为书，戴雨去自奏。
予始喜此读，若获弦逐彀。
如何答我诗，遽此与前谬。
我始得则谢，实若答雉嗅。
大凡欲有为，当决如蝠狖。
苟进又安退，何自鼠穴首。
吾见人自荒，未有耕不收。
设或坚决为，加以勤自副。
石将为溜穿，曲亦因累揉。
大可入圣域，中能践贤囿。
借使不及然，犹足闻见富。
中吾不可止，在我固无疚。
已迷不自复，惧子遂著陋。
听之无予违，斯言将不又。

酒盏厌连行，众客喧已醉。
忽得簿上籍，共出名外仕。
孤昂忽雄轩，泯默亦驯致。
追争相后先，得失自愚智。
随时有能称，逐衅得呵訾。
有非人力为，竟亦天幸值。
或果以祸覆，亦有终自遂。
卒无及物效，徒自髙人气。
回樽变新局，忽若已异世。
嗟人久已迷，髙爵乐自嗜。
谁为衎衎饱，竟是孜孜利。
矜骄决雄奢，摧折叹淹滞。
昏昏忘所大，扰扰争其细。
安知茫昧间，身非天所戏。
是非未暇辨，欢戚先已至。
退之昔裁诗，颇以豪横恃。
暮年志气得，金玉多自慰。
买居纪堂荣，顾影乐簪佩。
喜将闾巷好，持与妻子议。
彼哉何足道，进退于焉系。
安知九列荣，顾是德所累。
寜论圣人为，适莫固以义。
有时曲肱乐，不以易富贵。
吾曹颇勉修，兹道久自诣。
何必问浮云，斯理固可视。

吾病不喜语，客来但寒暄。
颊舌且不能，况事文字间。
彼总乃吾旧，不见今三年。
一日踏我门，告我将南迁。
问之行所止，其去何由缘。
言方学从师，惜以日月闲。
将求佛所宗，就乞世未传。
浮舟江海波，蹀屣山岳颠。
行方极所到，未可岁月还。
谓余昔同游，当得送以言。
噫佛与吾学，两分不相全。
今余与子遇，无异东西辕。
共憩中道间，邂逅相留连。
我驾志在远，子驱良亦遄。
吾终不尔从，尔终不回旋。
两各剧所勤，相远日益悬。
又出所为文，要我加量铨。
荧荧掇其英，晔晔粲满编。
惜哉不经师，如珠莫钻穿。
虽有可宝资，终以无用捐。
吾观古人书，盖亦不但然。
道德蔼于中，口实助使宣。
岂有拔其根，而望华可搴。
不知源所来，何用其流沿。
人材苟不长，得一且可专。
六经众子文，其治自足观。
身当圣人时，来学浩万千。
独颜才庶几，他固未可肩。
人有老于行，不闻可逃天。
子何不从此，去就异说挛。
弗思自解纵，又欲引世纒。
常观已论徒，耻出妻子前。
彼髠以为羞，尔以为忻懽。
生弃父母养，士得执以鞭。
彼为则遇刑，尔还自称贤。
羞恶所不存，尔说尚何先。
予欲收子身，解去子所牵。
浴以清冷波，佩以兰与荃。
相从中道驱，障塞异道偏。
爱之幸其听，不听诚可怜。

晓折寒蔬野圃间，荒林深处有芳兰。
世无贤士纫为佩，犹有幽人日取餐。

蜀出多才信不虚，淹翔犹未佩银符。
民间惠爱应长有，马上歌诗岂暂无。
休话卜邻来草泽，即看得路去蓬壶。
申湖公暇闲游地，贺监何须说鉴湖。

回合烟光叠翠屏，东南山水此为灵。
鶑花春学蓬瀛境，楼阁夜干牛斗星。
古桧森罗烧药灶，彩云飘洒聚仙亭。
辽天俯近归期鹤，澥谷旁连骇巨溟。
紫陌红尘无一点，绿毛仙骨有千龄。
当时听法谈玄者，环佩锵锵拱上清。

我徒旷达由胸臆，耻学鲰生事文墨。
蛟龙长欲趁风雷，骐骥焉能制衔勒。
锵金佩玉良有时，丐色谀言尽虚饰。
功名富贵非偶然，杨子草玄徒默默。
楚兰罢秀足蓬蒿，青松委干多荆棘。
争如一醉度流年，免使悲欢荡情域。

绛缕初分后，银镮未解时。
已障纨扇笑，犹捧玉壶悲。
乞巧长生殿，迎风太液池。
雕屏涵火齐，宝帐隔琉璃。
欲买词人赋，空传狎客诗。
蔗浆销内热，琼蕊疗朝饥。
绮蒂桃初熟，红心草欲披。
凌波渡罗袜，向日翳华芝。
素脸分丹柰，香津滴紫梨。
龙梭随振素，獭髓补凝脂。
蓬饵重阳节，金针七夕期。
玉膏尝滵溢，翠盖逐葳蕤。
弦急哀随指，歌长恨入眉。
青鸾惟有舞，赤凤可能疑。
下蔡迷还易，平阳破未知。
髻高钗自坠，腰细佩长垂。
出恐严锺晚，归嫌钿幰迟。
辘轳惊晓梦，鹦鹉漏春思。
魂怨惟愁断，肠柔已自危。
璧珰萤影度，琼户藓花滋。
掩鼻谗难诉，披图悔岂追。
祇应金带枕，聊为达微辞。

紫花青蒂压枝繁，秋实离离出上兰。
东海圆珪无柰碧，嵰州甜雪不胜寒。
已忧仙佩悬珠重，更恐金刀切玉难。
自与相如解痟渴，何须琼蕊作朝餐。

紫天银水渡辛夷，藻帐雕屏解佩时。
金朔窗中窥阿母，小姑堂上忆兰芝。
初宵已有穿针乐，欲曙还成弄杼悲。
若比人间更肠断，万重云浪寄微辞。

金榜名传四海知，太平时合称男儿。
五言似剑裁鳞角，七字如刀斫桂枝。
御苑得题朝帝日，家乡佩印拜亲时。
小花桥畔人人爱，一带清风雨露随。

道人升天久不回，至今洞门向北开。
当时仙仗人不识，白云缭绕山间来。
闯然初望烧香台，百步九折多苍苔。
仙官委蛇剑佩肃，霓旌羽盖光漼漼。
鹤驭欲下风作媒，雪猿白凤势欲颓。
嵌岩石乳谁敢饮，洞下风水声如雷。
龙车遥遥断消息，数百年来化为石。
六朝人物丘墓坏，白骨尽为泥土蚀。
吾昔已炼九华丹，欣寻二洞穷幽寂。
稚川方求句漏令，长史亦赖旌阳力。
手种青精期可择，未能脱去空羁靮。
篮舆往来不惮勤，搔首山前髪斑白。

乐府古有行路难，但悲白髪怜朱颜。
时命多向贤才悭，诘屈不平万世间。
壮心欲驰步辄跚，试出锋颖官已瘝。
中心忽忽惓且烦，不如归去江海闲。
要悬大刀数抚镮，何陋九夷与八蛮。
自顾鄙性疏且顽，谁能随时事黠奸。
从来多病筋力孱，正当落魄卧深山。
敝庐数椽粗可跧，安居里巷锁重关。
终日无人践茅菅，冠带不修衣袂黫。
髙歌一曲舞云鬟，比邻有酒时见颁。
春风秋月与我闲，夜静佩玉鸣珊珊。
髙人逸士或往还，蓬舟自访来前湾。
行歌红药与香兰，已憎俗物近尘寰。
一身萧然念早鳏，髭须憔悴半已斑。
谁能更问秃与鬝，旦听溪水声潺潺。
强来为吏腰少弯，幸读君诗锦绣篇。
相望郁郁何可删，君岂久居五两纶。

前日使君佩铜鱼，雅望已合升华涂。
一遭黯黮诚非辜，人为叹愤我若无。
夷州已非人所居，况复筦库治赢余。
幸及瓜时笑还都，襟怀落落真丈夫。

当年不佩封侯印，后世谁寻堕泪碑。
定远将军岂夸勇，关南常侍最能诗。
故人不解传遗事，五岭犹能识信旗。
墓下寂寥无鼓角，秋风独向白杨悲。

山林摇落江水寒，松下古观生秋兰。
白日无人午夜静，玉皇殿上朝仙官，但闻金环玉佩鸣珊珊。
麻姑女子不下坛，有谁乞得延龄丹。
人生不如为善好，草头晓露空潸潸。

腰间新佩临桂章，归著彩衣拜髙堂。
鸿雁知时自翔翥，骅骝得路方腾骧。
正烦弦歌治疲俗，仰看干羽来降王。
憔悴山间老迁客，不能相送出潇湘。

老夫久客三湘水，归来喜食江南𫚖。
白云犹识旧山川，青眼多惭老兄弟。
当时亲友半不在，中表相存如梦寐。
公酉冡上春草生，白眉始与君相际。
髙堂老人八十一，不间衰微论末契。
招我卜宅居其旁，自顾麋鹿何由系。
春风引我齐山行，穿云踏石构巢橧。
相见常无一樽酒，山中枯淡令人憎。
凉风未至正苦热，君忽佩印临南陵。
南陵相去五舍近，马蹄车辙常相仍。
安舆彩衣得荣飬，况有大舸如飞鹏。
步上南山一延首，江风浩浩云腾腾。

昔日钱塘布衣客，画舸揺揺出淮北。
腰间新佩青铜章，行着绿衣归故国。
汉水西流云梦泽，髙堂老人头未白。
兄弟频年收美科，公卿要途声寂寂。
公车荐章动盈束，万里青云不遗力。
老夫在吴始相得，惠停髙车践荆棘。
相见匆匆如梦寐，尔来无复人间迹。
子方策名在清时，霜天正可抟鹏翼。
遥知后会不可期，吾心已作南山石。

黄金铸印龟为纽，埋没郊原已绵久。
春泥深处衬耕蹄，腊雪销时经猎走。
腊去春来几百年，年年寂寞无收夤缘。
不知何代何王赐，于此奚为独坠捐。
由来至宝宁长弃，一旦光辉难自秘。
牧儿荛子两窥观，不识雕章祇知利。
里胥白官官为收，歘从下邑归之州。
发囊启袭生精彩，十目争视寒星流。
粲然五字分明在，苍龙副将军所佩。
将军安在惟空名，方寸坚刚终不溃。
物否而通理所宜，在人谁谓殊于斯。
请看金印杂瓦砾，未逢采拾毋轻嗤。

朱阁新前构，峥嵘枕水端。
地饶千顷秀，天付四时寒。
波蹙龙鳞活，山斜凤翼攒。
晴光照毛发，翠霭夺华丹。
贺老空游鉴，严公浪记滩。
轩窗通浩荡，榱桷变雕残。
静极尘机丧，清多饵钓难。
来当思洁白，意不在游盘。
气爽如开凌，堤环若刈兰。
绘工忧措手，诗将勇濡翰。
远目穷层汉，澄心俯曲栏。
鸢鱼皆自得，宇宙始知寛。
神物亨中发，贤侯与众懽。
政声喧盛美，隅泣解辛酸。
登览临春昼，雍容兀醉冠。
千龄幸臣宋，五袴正歌潘。
环佩锵芳席，旌麾掲画竿。
笳箫音嘒嘒，貔虎势桓桓。
俗乐芹争采，宾归铗不弹。
落成今日事，遗爱永江干。

箫鼓厌喧豗，瓯声可荐杯。
鸣珂秋猎骏，锵佩晓朝回。
挹注虽为助，甄陶别有胚。
玉纤敲击锐，惊起玉山颓。

凄寒动春夕，覆被益重袍。
乡梦惊还远，征途久觉劳。
破窗留月影，古木任风号。
闻戒无兵馈，刚肠独佩刀。

密雪连空散，同云盖野繁。
朝晖掩羲驭，暮象蔽天垠。
皦皦漫长陌，霏霏集短垣。
杉松苍翠夺，禽鸟语声吞。
病足樵斤敛，寻踪猎骑奔。
金茎迷沆瀣，银界变昆仑。
光借寒儒牖，威消贵胄门。
酤帘表深巷，爨屋露幽村。
可响红炉烬，难忘醁酒樽。
竹梢低欲折，梅萼重犹存。
没谷吟当楚，离江咏去袁。
高才题不尽，妙曲写仍翻。
旅雁宵飞戢，栖鸡晓舌扪。
塞严添玉垒，林迥化琼园。
远岸舟藏鹢，高楼瓦匿鸳。
秋涛千浪叠，夜甲万军屯。
缀若凝酥洁，堆如琢琥蹲。
脂车休旅传，锵佩放天阍。
不以多为瑞，谁言即也温。
神锋翦何利，地轴卷无痕。
暗与春工敌，清随朔吹喷。
朽株银作叶，圆沼璧为盆。
照耀偏宜月，侵陵只有萱。
藩篱白羽插，略彴素虬蜿。
汀鹭难求侣，城乌不辨昏。
流年垂改籥，危坐祗销魂。
自视丰和兆，心穷造化元。
纷纷霑动植，渺渺助乾坤。
屏盭殊强力，滋枯独飬原。
芸然知矣否，雨露未成恩。

腊去春来只数朝，远山残雪未全消。
昆冈玉出清光莹，沧海潮横白浪遥。
天外画图终日展，云端仙佩许谁邀。
长途极目添幽兴，更折寒梅渡野桥。

圣邻生西南，豪杰如山东。
倜傥负奇节，脱身起蒿蓬。
文章学西汉，不作雕篆工。
东京太学生，议论倾群公。
高适游大梁，马周隐新丰。
酒酣吐素蜺，意气横烟空。
翻身落州县，束手如儿童。
无人解秋隼，摩天看飞冲。
黄鹤垂两翅，饮啄鸡鹜笼。
始知命使然，甘作冥冥终。
资阳数尺坟，万事随秋风。
相从嘉祐初，击发每儿蒙。
死生虽云异，坎坷略已同。
然犹有子弃，孤芳秀珍丛。
慷慨悲父书，收拾尘土中。
兰山四百首，玉佩清玲珑。
余文隐圭璧，夜气如长虹。
古人身后名，乃是不世功。
蜀士志不朽，存者唯卿雄。
有子兼斯名，昔否今始通。
聊书附篇末，相与传无穷。

竹影摇金翠，泉声响佩环。
庵前春日落，人向定中还。

飞泉分下一岩寒，谁识神功借意难。
泻出龙漦投石上，缀成仙佩落云端。
离山便有江流杂，当道宁辞宿眼看。
几把狂吟题不就，十年余思在栏干。

仙佩玲珑白玉寒，每来常与寺僧看。
忧民未有林泉约，重到岩前为解鞍。

云覆鸾舆五色章，鸣鞘声肃下儒庠。
佩衿雾集三千子，仪卫星罗十二行。
位列夔龙陪帝圣，经陈戊甲献成王。
元龟象齿方来供，不用论兵政事堂。

鉴湖清泚对胥山，两地相望一水间。
共佩天涯太守印，犹联丹陛侍臣班。
君方白傅才何愧，我比微之思苦悭。
莫把旧诗犹见诧，繁雄未必胜清闲。

读君涵辉记，恍若登蓬莱。
天垂星斗数寻近，地卷云山千里来。
冰壶倒景露华洗，玉窦溶雪蟾光颓。
尘寰何处路歧绝，三十六洞森然开。
武夷真孙佩符印，选胜得此将金罍。
文章欲会造化手，藩屏暂屈岩廊材。
谢公寄意东山妓，严生把钓桐庐台。
功名谈笑出千古，长与泰华青崔嵬。
其余龊龊何足数，百年易得成寒灰。
为君高吟岂知倦，十分美酒谁相陪。
我欲乘风一飞往，病翅零落秋霜摧。
涵辉阁，宁久游，重瞳法尧垂冕旒。
侧闻下诏十六相，真孙第一还瀛洲。

东南会府唯钱塘，高门双开南斗傍。
门前碧瓦十万户，晓色满城烟雨香。
圣祖神宗造区宇，应命最先吴越王。
不经兵火二百载，地饶沃衍民康强。
莲花红白西湖芳，南山翠影临沧浪。
琼楼宝塔照日月，尘埃不到炎天凉。
画船罗幕尽高卷，白玉美人游冶郎。
年年中秋海潮过，万顷银山面前堕。
少年轻命争弄潮，手掣红旗逆潮簸。
闻君此行承辟书，伯乐能求汗血驹。
四时风物同吟啸，十郡兵民归卷舒。
公闲畜德聊自养，承平功业还吾儒。
况君登朝未四十，慎勿出处穷欢娱。
慎勿出处穷欢娱，临渊履冰佩琼琚。

李白不爱万古侯，但愿一识韩荆州。
荆州太守古来好，至今文采传风流。
郑公辞赋天下绝，殿前落笔铿琳璆。
相如严谨反枯涩，宋玉烂漫邻倡优。
卓然风格出天造，冰盘洗露银蟾秋。
麻衣脱去未十载，宝犀饰带鱼悬钩。
道行言听遇明主，皂盖朱轓宁久留。
渚宫风物最潇洒，酒满金罍谁献酬。
公尝爱我如李白，恨不即往从公游。
醉看舞袖卷明月，夜听长笛临高楼。
词源感激泻江海，笔阵顿挫排戈矛。
驽骀蹇蹶固已困，勉之尚欲追骅骝。
一朝公归坐廊庙，致君事业如伊周。
门阑从卫愈严密，是时愿见应无由。
行当投印佩长剑，梦魂已附西江舟。

君不见古人悲歌愁杀人，一片花飞减却春。
径须沽取就花饮，暂时烂醉陶天真。
借令黄金大于斗，岂买人间百年寿。
但愿青春永不归，更得沧溟化浓酒。
朝酌弗干，暮倾弗竭。
东向浮桑采日枝，西入瑶池浴明月。
枯桐三尺安足弹，重华去矣薰风寒。
夷齐耻食首阳粟，屈子徒佩潇湘兰。
噫吁嚱哉贤与愚，同归一死胡为乎。
共君极饮且烂醉，指点世路皆虚无。
许损之，尔为我满斟，我为尔高吟。
相逢莫恨晚，结交贵知心。
坐看南山一片雾，忽成千里万里之春阴。

霅溪皎寒玉，霅山卧苍龙。
我方穷眺览，忽与旌阳逢。
教告非俗语，泠泠启昏蒙。
我旧骑蹇驴，君去跨冥鸿。
一别十五载，旷怀渴清风。
今闻佩县印，高凤潜衰蓬。
谁信五彩烂，卑栖能自容。
终当振羽翮，万里沧溟东。

禀禀齐成业，得之权公碑。
逢时初多难，退密安庭闱。
深怀经纶策，起佐虎罴师。
省郎拜侍御，出赈关中饥。
俄登谏诤列，忤旨领一麾。
徐迁河南府，法令严张施。
宿奸即诛殄，和气回霜威。
德宗治勤劳，器公达精微。
付之元化柄，庶绩几纯熙。
兼职在国史，直笔信不疑。
皇皇君臣际，忠孝世所推。
宜其源流长，千载尚弗遗。
于今见远孙，大雅敦形仪。
银章佩县印，白玉涵山辉。
丈人与先翁，登科实同时。
相逢进余烈，语讫及祖基。
家传唐相诰，绨袭常亲携。
焚香俾一读，令我增叹嘻。
玺文俨如新，是亦权公词。
顾郑崔许辈，其名各亲题。
邈然想高风，拂拂云雾披。
芬芳一何远，阴德未少隳。
几经兵火余，定有神物持。
不落他人家，后嗣贤可知。
请令妙绝手，模将刻瑶琪。
传之固无穷，永作来孙规。

予方寓小山，感君忽相过。
风标夺莹玉，气语排悬河。
君初佩金印，治蛮真有科。
彼侮我即斩，威行济之和。
使知朝廷尊，帖帖无愆讹。
圣主方求才，四海张网罗。
麒麟并凤凰，所获宁为多。
如君必见取，为君吟菁莪。

一掬寒泉照眼明，冰霜凛凛坐中清。
生刍想见当时客，华屋空留后世名。
晓日净涵金碧影，秋风暗动佩环声。
他年卜筑南山下，白首何人共濯缨。

溪中曾有戈船士，溪上今无佩犊人。
病守翛然唯坐啸，白鸥红鹤伴闲身。

大江从西来，上有千仞山。
江山自环拥，恢诡富神奸。
深渊鼍鳖横，巨壑蛇龙顽。
旌阳斩长蛟，雷雨移沧湾。
蜀守降老蹇，至今带连环。
纵横若无主，荡逸侵人寰。
上帝降瑶姬，来处荆巫间。
神仙岂在猛，玉座幽且闲。
飘萧驾风驭，弭节朝天关。
倏忽巡四方，不知道里艰。
古妆具法服，邃殿罗烟鬟。
百神自奔走，杂沓来趋班。
云兴灵怪聚，云散鬼神还。
茫茫夜潭静，皎皎秋月弯。
还应摇玉佩，来听水潺潺。

何处访吴画，普门与开元。
开元有东塔，摩诘留手痕。
吾观画品中，莫如二子尊。
道子实雄放，浩如海波翻。
当其下手风雨快，笔所未到气已吞。
亭亭双林间，彩晕扶桑暾。
中有至人谈寂灭，悟者悲涕迷者手自扪。
蛮君鬼伯千万万，相排竞进头如鼋。
摩诘本诗老，佩芷袭芳荪。
今观此壁画，亦若其诗清且敦。
祇园弟子尽鹤骨，心如死灰不复温。
门前两丛竹，雪节贯霜根。
交柯乱叶动无数，一一皆可寻其源。
吴生虽妙绝，犹以画工论。
摩诘得之于象外，有如仙翮谢笼樊。
吾观二子皆神俊，又于维也敛衽无间言。

兹山定空中，乳水满其腹。
遇隙则发见，臭味实一族。
浅深各有值，方圆随所蓄。
或为云汹涌，或作线断续。
或鸣空洞中，杂佩间琴筑。
或流苍石缝，宛转龙鸾蹙。
瓶罂走千里，真伪半相渎。
贵人高宴罢，醉眼乱红绿。
赤泥开方印，紫餠截圆玉。
倾瓯共叹赏，窃语笑僮仆。
岂如泉上僧，盥洒自挹掬。
故人怜我病，蒻笼寄新馥。
欠伸北窗下，昼睡美方熟。
精品厌凡泉，愿子致一斛。

倾盖相欢一笑中，从来未省马牛风。
卜邻尚可容三径，投社终当作两翁。
古意已将兰缉佩，招词闲咏桂生丛。
此身自断天休问，白发年来渐不公。

烟雨蒙蒙鸡犬声，有生何处不安生。
但令黄犊无人佩，布谷何劳也劝耕。

上苑夭桃自作行，刘郎去后几回芳。
厌从年少追新赏，闲对宫花识旧香。
欲赠佳人非泛洧，好纫幽佩吊沉湘。
鹤林神女无消息，为问何年返帝乡。

解组归来道益光，坐看百物自炎凉。
卷帘堂上檀槽闹，送客林间桦烛香。
浅量已愁当酒怯，非才犹觉和诗忙。
何人贪佩黄金印，千柱耽耽琐北冈。

月缺霜浓细蕊干，此花元属玉堂仙。
鹫峰子落惊前夜，蟾窟枝空记昔年。
破裓山僧怜耿介，练裙溪女斗清妍。
愿公采撷纫幽佩，莫遣孤芳老涧边。

破匣哀鸣出素虬，倦看鶂鶂听呦呦。
明朝只恐兼烹鹤，此去还须却佩牛。
便可先呼报恩子，不妨仍带醉乡侯。
他年万骑归应好，奈有移文在故丘。

先君昔未仕，杜门皇祐初。
道德无贫贱，风采照乡闾。
何尝疏小人，小人自阔疏。
出门无所诣，老史在郊墟。
门前万竿竹，堂上四库书。
高树红消梨，小池白芙蕖。
常呼赤脚婢，雨中撷园蔬。
矫矫任夫子，罢官还旧庐。
是时里中儿，始识长者车。
烹鸡酌白酒，相对欢有余。
有如庞德公，往还葛与徐。
妻子走堂下，主人竟谁欤。
我时年尚幼，作赋慕相如。
侍立看君谈，精悍实起予。
岁月曾几何，耆老逝不居。
史侯最先没，孤坟拱桑樗。
我亦涉万里，清血满襟袪。
漂流二十年，始悟万缘虚。
独喜任夫子，老佩刺史鱼。
威行乌白蛮，解辫请冠裾。
方当入奏事，清庙陈璠玙。
胡为厌轩冕，归意不少纾。
上蔡有良田，黄沙走清渠。
罢亚百顷稻，雍容十年储。
闲随李丞相，搏射鹿与猪。
苍鹰十斤重，猛犬如黄馿。
岂比陶渊明，穷苦自把锄。
我今四十二，衰发不满梳。
彭城古名郡，乏人偶见除。
头颅已可知，几何不樵渔。
会当相从去，芒鞋老菑畬。
念子瘴江边，怀抱向谁摅。
赖我同年友，相欢出同舆。
冰盘荐文鲔，玉斝倾浮蛆。
醉中忽思我，清诗缀琼琚。
知我少所谐，教我时卷舒。
世事日反复，翩如风中旟。
雀罗吊廷尉，秋扇悲婕妤。
升沈一何速，喜怒纷众狙。
作诗谢二子，我师宁与蘧。

宝刀匣不见，但见龙雀环。
何曾斩蛟蛇，亦未切琅玕。
胡为穿窬辈，见之要领寒。
吾刀不汝问，有愧在其肝。
念此力自藏，包之虎皮斑。
湛然如古井，终岁不复澜。
不忧无所用，忧在用者难。
佩之非其人，匣中自长叹。
我老众所易，屡遭非意干。
惟有王玄通，阶庭秀芝兰。
知子后必大，故择刀所便。
屠狗非不用，一岁六七刓。
欲试百炼刚，要须更泥蟠。
作诗铭其背，以待知者看。

幽人无事不出门，偶逐东风转良夜。
参差玉宇飞木末，缭绕香烟来月下。
江云有态清自媚，竹露无声浩如泻。
已惊弱柳万丝垂，尚有残梅一枝亚。
清诗独吟还自和，白酒已尽谁能借。
不惜青春忽忽过，但恐欢意年年谢。
自知醉耳爱松风，会拣霜林结茅舍。
浮浮大甑长炊玉，溜溜小槽如压蔗。
饮中真味老更浓，醉里狂言醒可怕。
闭门谢客对妻子，倒冠落佩从嘲骂。

卧闻百舌呼春风，起寻花柳村村同。
城南古寺修竹合，小房曲槛敧深红。
看花叹老忆年少，对酒思家愁老翁。
病眼不羞云母乱，鬓丝强理茶烟中。
遥知二月王城外，玉仙洪福花如海。
薄罗匀雾盖新妆，快马争风鸣杂佩。
玉川先生真可怜，一生耽酒终无钱。
病过春风九十日，独抱添丁看花发。

落第汝为中酒味，吟诗我作忍饥声。
便思绝粒真无策，苦说归田似不情。
腰下牛闲方解佩，洲中奴长足为生。
大弨一弛何缘彀，已觉翻翻不受檠。

少年带刀剑，但识从军乐。
老大服犁锄，解佩付镕铄。
虽无献捷功，会赐力田爵。
敲冰春捣纸，刈苇秋织箔。
栎林斩冬炭，竹坞收夏箨。
四时俯有取，一饱天所酢。
君生纨绮间，欲学非其脚。
左右玉纤纤，束薪谁为缚。
勿令闻此语，翠黛頩将恶。
笑我一间茅，妇姑纷六凿。

我家铜剑如赤蛇，君家石砚苍璧椭而漥。
君持我剑向何许，大明宫里玉佩鸣冲牙。
我得君砚亦安用，雪堂窗下尔雅笺虫虾。
二物与人初不异，飘落高下随风花。
蒯缑玉具皆外物，视草草玄无等差。
君不见秦赵城易璧，指图睨柱相矜夸。
又不见二生妾换马，骄鸣啜泣思其家。
不如无情两相与，永以为好譬之桃李与琼华。

赠君长铗君当歌，每食无鱼叹委蛇。
一朝得见暴公子，櫑具欲与冠争峨。
岂比杜陵贫病叟，终日长镵随短蓑。
斩蛟刺虎老无力，带牛佩犊吏所诃。
故将换砚岂无意，恐君雕琢伤天和。
作诗反剑亦何谓，知君欲以诗相磨。
报章苦恨无好语，试向君砚求余波。
诗成剑往砚应笑，那将屋漏供悬河。

分无纤手裁春胜，况有新诗点蜀酥。
醉里冰髭失缨络，梦回布被起廉隅。
君应旅睫寒生晕，我亦饥肠夜自呼。
明日南山春色动，不知谁佩紫微壶。

玉堂给札气如云，初喜湘累复佩银。
樊口凄凉已陈迹，班心突兀见长身。
江湖前日真成梦，鄠杜他年恐卜邻。
此去若容陪坐啸，故应客主尽诗人。

青衫半作霜叶枯，遇民如儿吏如奴。
吏民莫作官长看，我是识字耕田夫。
妻啼儿号刺史怒，时有野人来挽须。
拂衣自注下下考，芋魁饭豆吾岂无。
归来瑞草桥边路，独游还佩平生壶。
慈姥巌前自唤渡，青衣江畔人争扶。
今年蚕市数州集，中有遗民怀袴襦。
邑中之黔相指似，白髯红带老不癯。
我欲西归卜邻舍，隔墙拊掌容歌呼。
不学山王乘驷马，回头空指黄公垆。

春兰如美人，不采羞自献。
时闻风露香，蓬艾深不见。
丹青写真色，欲补离骚传。
对之如灵均，冠佩不敢燕。

蕙本兰之族，依然臭味同。
曾为水仙佩，相识楚辞中。
幻色虽非实，真香亦竟空。
云何起微馥，鼻观已先通。

春入西湖到处花，裙腰芳草抱山斜。
盈盈解佩临烟浦，脉脉当垆傍酒家。

破琴虽未修，中有琴意足。
虽云十三弦，音节如佩玉。
新琴空高张，丝声不附木。
宛然七弦筝，动与世好逐。
陋矣房次律，因循堕流俗。
悬知董庭兰，不识无声曲。

新苗未没鹤，老叶方翳蝉。
绿渠浸麻水，白板烧松烟。
笑窥有红颊，醉卧皆华颠。
家家机杼鸣，树树梨枣悬。
野无佩犊子，府有骑鹤仙。
观风峤南使，出相山东贤。
渡江吊很石，过岭酌贪泉。
与君步徙倚，望彼修连娟。
愿及南枝谢，早随北雁翩。
归来春酒熟，共看山樱然。

壁立孤峰倚砚长，共疑沉水得顽苍。
欲随楚客纫兰佩，谁信吴儿是木肠。
山下曾逢化松石，玉中还有辟邪香。
早知百和俱灰烬，未信人言弱胜刚。

前身本同社，宿业独临边。
一悟镜空老，始知圆泽贤。
归心忘犊佩，生术寄羊鞭。
不似欧阳子，空留六一泉。

新闻妙无多，旧学闲可束。
犹当隐季主，未遽逃梅福。
空肠吐余思，静似蚕缀簇。
寸田结初果，秀若铜生绿。
荆棘扫诚尽，梨枣忧不熟。
高人宁铸金，下士乃服玉。
君看岭峤隘，我欲巾笥蓄。
曾攀罗浮顶，亦到朱明谷。
旋观真历块，归卧甘破屋。
故人老犹仕，世味薄如縠。
偶从越女笑，不怕蛮江浴。
惊闻尺书到，喜有新诗辱。
应怜五管客，曾作八州督。
骨销谗口铄，胆破狱吏酷。
陇云不易寄，江月乃可掬。
遥知清远寺，不称空明腹。
蹇驴步武碎，短瑟弦柱促。
仰看泉落佩，俯听石响毂。
千峰泻清驶，一往无回躅。
狂雷失晤语，过电不容目。
要知僧长饥，正坐山少肉。
人间无南北，蜗角空出缩。
仇池九十九，嵩少三十六。
天人同一梦，仙凡无两录。
陋邦真可老，生理亦粗足。
便回𦶟天焰，长作照海烛。

粲粲五色羽，炎方凤之徒。
青黄缟玄服，翼卫两绂朱。
仁心知闵农，常告雨霁符。
我穷惟四壁，破屋无瞻乌。
惠然此粲者，来集竹与梧。
锵鸣如玉佩，意欲相嬉娱。
寂寞两黎生，食菜真臞儒。
小圃散春物，野桃陈雪肤。
举杯得一笑，见此红鸾雏。
高情如飞仙，未易握粟呼。
胡为去复来，眷眷岂属吾。
回翔天壤间，何必怀此都。

辟兵已佩灵符小，续命仍萦彩缕长。
不为祈禳得天助，要令风俗乐时康。

小寒初度梅花岭，万壑千巌背人境。
清远聊为泛宅行，一梦分明堕乡井。
觉来满眼是湖山，鸭绿波摇凤凰影。
海陵居士无云梯，岁晚结庐苕水湄。
山腰自悬苍玉佩，野马不受黄金羁。
门前车盖猎猎走，笑倚清流数鬓丝。
汀洲相见春风起，白蘋吹花散烟水。
万里飘蓬未得归，目断沧浪泪如洗。
北雁南来遗素书，苦言大浸没我庐。
清斋十日不然鼎，曲突往往巢龟鱼。
今年玉粒贱如水，青铜欲买囊已虚。
人生百年如寄耳，七十朱颜能有几。
有子休论贤与愚，倪生枉欲带经锄。
天南看取东坡叟，可是平生废读书。

嗟我去国久，得君如得归。
今君舍我去，从此故人稀。
不惜故人稀，但恐晤语非。
佳人西方子，佩服贝与玑。
宛兮若处女，未始识户扉。
何必识户扉，潜玉有光辉。

大江南兮九华西，泛秋浦兮乱清溪。
水渺渺兮山无蹊，路重复兮居者迷。
烂青红兮粲高低，松十里兮稻千畦。
山无人兮云朝跻，霭蒙蒙兮渰凄凄。
啸林谷兮号水泥，走鼪鼯兮下凫鹥。
忽孤垒兮隠重堤，杳冥茫兮闻犬鸡。
郁万瓦兮鸟翼齐，浮轩楹兮飞棋枅。
雁南归兮寒蜩嘶，弄秋水兮挹玻璃。
朝市合兮杂髦𫠜，挟箪瓢兮佩锄犁。
鸟兽散兮相扶携，隠惊雷兮骛长霓。
望翠微兮古招提，挂木杪兮翔云梯。
若有人兮怅幽栖，石为门兮云为闺。
块虚堂兮法喜妻，呼猿狙兮子鹿麛。
我欲往兮奉杖藜，独长啸兮谢阮嵇。

南山之幽，云冥冥兮。
孰居此者，帝侧之神君。
君胡为兮山之幽，顾宫殿兮久淹留。
又曷为一朝去此而不顾兮，悲此空山之人也。
来不可得而知兮，去固不可得而讯也。
君之来兮天门空，从千骑兮驾飞龙。
隶辰星兮役太岁，俨昼降兮雷隆隆。
朝发轸兮帝庭，夕弭节兮山宫。
懭有妖兮虐下土，精为星兮气为虹。
爱流血之滂沛兮，又嗜疟疠与螟虫。
啸盲风而涕淫雨兮，时又吐旱火之爞融。
衔帝命以下讨兮，建千仞之修锋。
乘飞霆而追逸景兮，歙砉扫灭而无踪。
忽崩播其来会兮，走海岳之神公。
龙车兽鬼不知其数兮，旗纛晻霭而冥蒙。
渐俯伛以旅进兮，锵剑佩之相砻。
司杀生之必信兮，知上帝之不汝容。
既约束以反职兮，退战栗而愈恭。
泽充塞于四海兮，独澹然其无功。
君之去兮天门开，款阊阖兮朝玉台。
群仙迎兮塞云汉，俨前导兮纷后陪。
历玉阶兮帝迎劳，君良苦兮马豗颓。
闵人世兮迫隘，陈下土兮帝所哀。
返琼宫之嵯峨兮，役万灵之喧豗。
默清浄以无为兮，时节狩于斗魁。
诣通明而献黜陟兮，轶荡荡其无回。
忽表里之焕霍兮，光下烛于九垓。
时游目以下览兮，五岳为豆，四溟为杯。
俯故宫之千柱兮，若毫端之集埃。
来非以为乐兮，去非以为悲。
谓神君之既返兮，曾颜咫尺之不违。
升秘殿以内悸兮，魂凛凛而上驰。
忽寤寐以有得兮，敢沐浴而献辞。
是耶非耶，臣不可得而知也。

吾闻君子，蹈常履素。
晦明风雨，不改其度。
平生丘壑，散发箕裾。
坠车天全，颠沛何惧。
腰适忘带，足适忘屦。
不知有我，帽复奚数。
流水莫系，浮云暂寓。
飘然随风，非去非取。
我冠明月，佩服宝璐。
不缨而结，不簪而附。
歌诗宁择，请饮相鼠。
罚此陋人，俾出童羖。

出仕归来义两全，真从髫齓至华颠。
儒冠绘像为三友，龟佩相辉是四贤。
莫与后生论损益，且于见世作神仙。
东都九老夸荣贵，未比南豳德行先。

天意绍斯文，成书在圣孙。
一篇穷妙理，万古诵微言。
美行敷华叶，精诚固本根。
并明参日月，幽赞极乾坤。
奥义谁钻仰，真儒善讨论。
披云观泰华，行水自昆仑。
庠序非才处，诗书素志敦。
崇朝羞倚席，暇日废窥园。
辨惑开群听，潜心到大原。
意将追往哲，学岂为专门。
盛府连称治，耆英继典藩。
始终临讲席，前后枉高轩。
全帐罗金鼎，盈庭倒玉樽。
旌旗来有庆，衿佩寂无喧。
士识师资贵，民知道义尊。
僖公史官颂，郑校相君存。
芹藻欢欣意，陵阿长育恩。
中材多杞梓，宝器列瑶琨。
五纪登朝盛，群英着籍繁。
美哉文正学，遗泽洽元元。

卿寺方森棘，侯邦屡建旗。
才锋周物理，智烛见神机。
寿远眉毫秀，身康鬓雪稀。
翠筠高挺节，古柏暗增围。
云陛朝升对，铜符夕佩归。
灌苗潜致茂，针瘼坐令肥。
召杜名方重，松乔志所希。
非才学诗礼，多幸奉庭闱。
叶载神龟稳，雏随彩凤飞。
晨昏趋膝下，永着老莱衣。

霜筠来自蜀山遥，天骨轻清素节高。
我若得之如佩玉，君应辍此似秋毫。

江湖尝佩左符归，一卧漳滨素愿违。
平日华旌过里巷，此时丹旐下岩扉。
群峰拱揖开新穴，万木森罗长旧围。
伫看于门驱驷马，想应丘陇亦光辉。

东来亦何求，聊欲观海岱。
海西尚千里，将行勇还退。
岱阴即齐疆，南往曾历块。
春深草木长，山暖冰雪溃。
中巷无居人，南亩释耕耒。
车徒八方至，尘坌百里内。
牛马汗淋漓，绮纨声綷縩。
喧阗六师合，汹涌众流汇。
无复问谁何，但自舍耽爱。
龙鸾画车服，贝玉饰冠佩。
骅骝蹴腾骞，幡旆飞晻暧。
腥膻及鱼鳖，琐细或蒲菜。
游墯愧无赍，技巧穷殊态。
纵观{目咢}未已，精意殚一酹。
出门青山屯，绕廊遗迹昧。
登封尚坛壝，古观写旗队。
戈矛认毫末，舒卷分向背。
雍容太平业，磊落丰碑在。
往事半蓬蒿，遗氓但悲慨。
回瞻最高峰，远谢徂徕对。
欲将有限力，一放目所迨。
天门四十里，预恐双足废。
三宿遂徘徊，归来欲谁怼。
前年道轘辕，直上嵩岭背。
中休强饮食，莫宿时盥颒。
稍知天宇宽，不觉人寰秽。
岁时未云久，筋骸老难再。
山林无不容，疲薾坐自碍。
自知俗缘深，毕老守阛阓。
何当御清风，不用车马载。

弃掷良宵君谓何，清天流月鉴初磨。
莫辞病眼羞红烛，且试春衫剪薄罗。
莲艳参差明绣户，舞腰轻瘦飐惊鼍。
少年微服天街阔，何处相逢解佩珂。

共居天地间，大类一间屋。
推排出高下，何异车转毂。
死生本昼夜，祸福固倚伏。
谁令尘垢昏，浪与纷华逐。
譬如薪中火，外照不自烛。
感君探至道，劝我减粱肉。
虚心有遗味，实腹不须粟。
芬敷谢桃杏，清劲比松竹。
息微知气定，睡少验神足。
胡为嗜一饱，坐使百神哭。
要知丹砂异，不受腥腐触。
可怜山林姿，自缚斗升禄。
君看出世士，肯屑世间福。
宁从市井游，与众同碌碌。
不愿束冠裳，腰金佩鸣玉。
斯人今何在，未易识凡目。
恐在庐山中，飞翔逐黄鹄。
试用物色寻，应歌紫芝曲。

五老高闲不入城，开轩肯就史君迎。
坐中莫著闲宾客，物外新成六弟兄。
云气飘浮衣袂举，泉流洒落佩环声。
岌然终日俱无语，静寿相看意自明。

幽花耿耿意羞春，纫佩何人香满身。
一寸芳心须自保，长松百尺有为薪。

承平终不处，付托重艰难。
统接神孙正，人依圣母安。
桥山封剑佩，原庙见衣冠。
万国缠哀处，嵩阳桧柏寒。

寻芳空茂木，斗草得幽兰。
歌舞纤𫄨健，嬉游玉佩珊。

于穆圣祖，宅神皇极。
降鉴在下，子孙千亿。
羽衣玉佩，旗纛旄节。
巍巍煌煌，秩祀万国。

还朝正三伏，一再趋未央。
久从江海游，苦此剑佩长。
梦中惊和璞，起坐怜老房。
为我忝丞辖，置身愿并凉。
此心一自许，何暇忧陟冈。
早岁发归念，老来未尝忘。
渊明不久仕，黔娄足为康。
家有二顷田，岁办十口粮。
教敕诸子弟，编排旧文章。
辛勤养松竹，迟莫多风霜。
常恐先着鞭，独引社酒尝。
火急报君恩，会合心则降。

高人隠陋巷，至药初无方。
心知无生妙，运转开阴阳。
才如凌云松，岂受尺寸量。
气如幽谷兰，时送清风香。
嗟我本病肺，寒暑随翕张。
丹砂苦落落，青春去堂堂。
清诗堕云雾，至音叩琳琅。
山海信多士，世俗非所望。
远游居临安，间出从诸王。
他年解冠佩，共游无边疆。
仪麟既委照，永谢过隙光。

杨公守临汝，俯仰八十载。
推迁城市非，散落篇章在。
外物固难必，清名竟安赖。
孤亭右洲渚，斜日到冠佩。
飞翔栋宇回，滉荡波流对。
稍存楸梧高，大剪菰蒲秽。
遗编访诸子，翠石补前废。
吏民亦潸然，未替甘棠爱。

剑气夜干斗，精诚初莫隔。
全身寄狱户，隠约还自得。
张雷彼知我，勉为汝一出。
腰间杂环佩，亦既报之德。
凛凛天地间，要非手中物。
跃入延平水，三日飞霹雳。
出当乘风雷，归当卧泉石。
千年故穴在，三叹泉上客。

灵王太子本读书，纵谈谷洛参诸儒。
生来不见全盛初，老成遗训谁楷模。
心知渐失文武余，萧然直入山中居。
山间吹笙凤凰呼，升天白日乘龙车。
周人聚观拜路隅，明月为佩云为裾。
归来千岁孰在无，赤松老彭自为徒。
上侍玉宸临九区，烜赫不类山泽癯。
依山作邑贤大夫，夜中焚香溯空虚。
我欲从之驾肩舆，秋风八月来徐徐。

忆从南涧北山边，惯见岭云和野烟。
山深路僻空吊影，梦惊松竹风萧然。
杖藜芒𪨗谢尘境，已甘老去栖林泉。
春篮采术问康伯，夜灶养丹陪稚川。
渔樵每笑坐争席，鸥鹭无机驯我前。
一朝忽作长安梦，此生犹欲更问天。
归来未央拜天子，枯荄敢自期春妍。
造物潜移真幻影，感时未用惊桑田。
醉来却画山中景，水墨想像追当年。
玉堂故人相与厚，意使嫫母齐联娟。
岂知忧患耗心力，读书懒去但欲眠。
屠龙学就本无用，只堪投老依金仙。
更得新诗写珠玉，劝我不作区中缘。
佩服忠言匪论报，短章重次木瓜篇。

四海梯航贺岁元，千官环佩拜中天。
愿从今日称觞后，舜殿垂衣一万年。

我佩绿绮琴，独上麻姑坛。
七弦试拂拭，一天星斗寒。
仙子为我来，降语五云端。
世人知音少，君今休要弹。

久尘黄阁侍威颜，忽拥高牙出帝关。
玉佩乍辞文石陛，锦衣重到虎丘山。
仙飚时傍潺湲起，珍羽多从杳霭还。
官大宠深难得暇，林泉怀旧是偷闲。

彼羡南陔子，其谁粉署郎。
渥丹承露彩，绀绿泛风光。
屡结骚人佩，时飘郑国香。
何须寻九畹，十步即芬芳。

花销秋老白日短，败红荒绿迷空馆。
拟将清血洒昭陵，幽谷蛇啼半山晚。
十年辞家勤献书，王孙不许延公车。
江头祖庙祭无血，重门生草寒离离。
我有黄金三尺剑，奸骨无痕古波艳。
佩入函关无故人，玉握凋零七星暗。

滤罗闲佩氎巾轻，秋籁随身指去程。
辇下大僚多好事，退朝谁著道衣迎。

我来佩竹使，方且憩熊轓。

玳押风帘薄，金徒漏箭长。
食鱼齐上客，置醴汉元王。
蒟醤辛初和，蓱齑冷乍尝。
巢笙传曲沃，掺鼓发渔阳。
吟烛惟忧尽，杯筹岂易防。
齿犀融晏雪，袍麝荐荀香。
笑逐呼卢胜，歌随解佩狂。
遗簪兼堕珥，流眄复回肠。
彩凤寻仙史，班骓待陆郎。
主欢殊未已，投辖在银床。

水国开良宴，霞天湛晚晖。
凌波宓妃至，荡桨莫愁归。
妆浅休啼脸，香清愿袭衣。
即时闻鼓瑟，他日问支机。
绣骑翩翩过，珍禽两两飞。
牢收交甫佩，莫遣此心违。

纫兰为佩桂为舟，北渚云飞发櫂讴。
已有万丝能结怨，不须千盖强障羞。
金堤勃窣谁同上，翠帟缤纷客自留。
欲选浣纱倾敌国，越王更起近江楼。

灵匹迢迢驾七襄，暂陈云幄对星潢。
已看素魄过三让，何用华灯更九光。
玉腕双丝轻宛转，霞衣杂佩暗丁当。
谁言巧意能胜拙，祇见鸠闲鹊自忙。

东阁留嘉客，寒葩艳晚光。
秋风自萧瑟，台座对荧煌。
丽夺双南价，清含九畹香。
嵰州霜荐味，太液鹄分裳。
已助蜂成蜜，还随蚁泛觞。
俯临辉艾绶，佩服间萸房。
节物传荆俗，诗情掩谢塘。
更期松偃盖，永奉太清方。

琼蘂滋晨饮，青缣拥夜衾。
万年宫省树，五色帝家禽。
诏草裁蕂角，薰炉烬水沉。
浴堂还独对，鸣佩有清音。

野趣风流属此辰，帝台高会敞重茵。
绛囊为佩仙萸密，绿酝飞觞寿菊新。
兼豆丰盈尧箑馔，雅歌清壮汉营人。
年来多病欢游阻，温玉苍葭岂易亲。

川滔海积岁月久，书秃十毫未停手。
昔人四十夸专城，公佩黄金来帝右。
当年逸足起江西，时辈共喜星之斗。
荣华未满众所望，天启叔季侍清光。
莫言昼锦归故乡，莫对秋雁思南翔，且登金门上玉堂。

楚泽秋穷未有霜，飘然如雁去随阳。
连空积蔼湖天暗，极目无人水国荒。
破浪不须论万里，佩兰聊欲寄三湘。
驼裘更作春晖暖，嬴得瞢腾昼梦长。

潇洒当檐铎，凄清不断风。
高堂人语后，广殿月明中。
暂歇还归静，重来复满空。
群仙鸣玉佩，初下广寒宫。

绛阙横霄瑞霭重，千官拜表未央宫。
琤𪻐玉佩侵寒漏，缥缈炉烟压晓风。
汉历敢期随日永，尧龄共祝与天同。
贱生亦与华封祝，遥望清光斗极中。

十年卧伊洛，半世老铅椠。
君恩还故栖，蠧简幸窥觇。
滥陪英雄游，自觉山野僭。
有美刘夫子，相逢乐无厌。
腾骞入霜台，便若阻城堑。
朝言渴蹇谔，民瘼待针砭。
清诗叩哀玉，孤秀出群艶。
伐木激頺风，佩兰起幽念。
顾我久羁寓，来如水凫泛。
晨兴想三川，夕梦越双剑。
终当出都门，瘦马揺破韂。
事业付公等，斯言免为玷。

禹平洪流锡玄圭，班于群神朝会稽。
辽东飞烟过沧海，徂徕古气临天齐。
丹砂化出黄金鼎，雄麝焚身何噬脐。
鱼胶清坚岂易致，燕支山北随佩觿。
双龙蛇蟠戏缺月，吴军破甲光水犀。
黑云如轮起端溪，挥洒倏忽奔鲸鲵。
先生海内文章伯，穷年蒿目忧黔黎。
玉堂新制自心巧，想见星象躔宝奎。
落毫无胫走珠玉，雨雹霁止垂虹蜺。
陋儒穷经唇欲腐，石室汗简空沈迷。
眼昏画纸仅成字，何异月暗投玻瓈。
唯当藏作箧中宝，并荷蓑笠归锄犂。

王俭风流相，岐公博赡资。
敷文成国典，亮采作官师。
剑佩空黄合，音容想赤墀。
元臣葬礼盛，箫吹朔风悲。

康宁五福备，出入四朝安。
剑佩逼台室，旌旄登将坛。
天池将浴凤，云汉拟骖鸾。
缥缈凌霞意，今成逝水叹。

一峰傍倚两山朝，云里龙孙响佩瑶。
长与幽人发高兴，不辞雨雪过溪桥。

苍翠擎天江上山，淙琤泻玉亭前水。
邂逅相逢坐上人，倾盖论心何俊伟。
凉风飒飒来几筵，似与清谈相表里。
程瞿轩轩古遗义，悯我羁穷见辞气。
以为此时无一杯，直恐江山解相鄙。
旋呼奴僮涤铛勺，豆肉盘蔬随所峙。
三杯五杯复七杯，清兴悠悠殊未已。
复向行舟寻果饵，鱻薧拟欲求诸市。
丰殽佳馔来使庖，臣囗长鱐间珍脆。
逡巡长呵下云际，传以报谒迂千骑。
薄闻江浒清饮欢，归去琼浆遽来赐。
大哉何公古循吏，易俗移风有深致。
人之所背公所趋，正以敦薄醇醨为已事。
连英二城接疆理，旧绩新庸满人耳。
道涂赓载尽欢谣，冠佩清言有余美。

小人无远虑，苟志怀与安。
富贵本浮云，百计图一完。
辰乎来之迟，玩弄如等闲。
其不为禽狄，不能分寸间。
故人哀怜之，投以药石言。
伏读夜达旦，颜汗肌骨寒。
顾惟壮盛时，气大力亦敦。
泰山陟其颠，不见宇宙宽。
荡舟绝溟渤，独自观其澜。
老大不自强，喑嘿甘素餐。
更欲盗恩荣，归取妻子欢。
自非仁人心，孰肯救此患。
过恶苟容改，勿惮提耳烦。
将大书诸绅，佩服永弗谖。

衮衣玉色殿中央，簪佩参差万翼张。
和气每窥天一笑，晬容时见日重光。
九成乐奏蓬山近，百和香焚黼座傍。
鱼跃鸟飞应自喜，君仁三倍胜岐昌。

池水人言是雁池，池边兀坐久忘归。
蓬瀛仙子红莲出，湖海幽人白鹭飞。
杨柳垂阴留客佩，沧浪泼翠点人衣。
故园一别头今白，目断江边旧钓矶。

解郡西南促去程，扁舟西下照江明。
旌麾益近青云路，剑佩行朝白玉京。
势位久淹犹郡国，光华此去即公卿。
山林愿听功名起，野拙犹能颂治声。

一室浮尘外，重门翠岭坳。
愧非南土秀，辄继竹林交。
共喜逢佳节，狂游过碧郊。
绿垂溪柳线，红舞野花梢。
历乱禽相语，芊茸草渐包。
赏心须载酒，席地不诛茆。
野眺幽欢入，羁穷旧恨抛。
川原真胜境，鸡黍亦嘉肴。
清唱溪泉激，虚谈佩玉敲。
醉肠波浩荡，锐气虎炰烋。
天子今尧舜，吾门岂许巢。
亨途行决矣，何必俟占爻。

邻与邹人卜，门归太史评。
忽随双佩失，不见一珠成。
梦入清都杳，船维彼岸轻。
空余江上月，依旧度窗明。

祇受姚黄一著先，儿家元在郡西偏。
解残珠佩迎新见，寻得金镮依旧圆。
一过馨香犹半日，再来期约本明年。
向人自有凌云意，不羡城南尺五天。

一经瞻顾遂空群，疑是同时解佩人。
曾对丝纶当禁掖，终随弦诵到成均。
有如一梦邯郸假，未始相离浑沌真。
可怪满城寻国艳，不知花在此中春。

昔人慕猗兰，佩服比修洁。
往往卒岁间，山中行采掇。
吁哉昔人去已久，此花憔悴今谁折。
济源长官真好古，王屋天坛驰远步。
阳崖月窟得芳丛，满握归来夸所遇。
净扫幽轩植藓墀，紫茎绿叶弄奇姿。
疏帘风软日华薄，芳馥满怀君自知。

佩德怀恩岂易陈，自嗟麋鹿性难驯。
流年日月无多子，乞取山林放旷身。

宵兴视星斗，侧身坐长叹。
秋风忽已至，万木鸣珊珊。
垂髫初执卷，结发乃弹冠。
功名当及时，一失何由还。
丈夫惜少壮，日月如走丸。
念躬累尚寡，筋力无所难。
白首佩黄金，意气亦已阑。
所以飞腾心，顾盼生羽翰。
诗人咏嵩高，不尔歌考槃。
胡为两未决，碌碌守一官。

去年君尝寄蔷薇，今年我亦寄玫瑰。
蔷薇赭赤未足爱，玫瑰莹白花草魁。
南园春深桃杏落，但见芳草连莓苔。
唯兹皎洁满栏槛，玉冠瑶佩天边来。
主人爱惜屡顾眄，赏心未暇携樽罍。
寄君凭君巧吟咏，仍须对景倾金杯。
莫令蔷薇窃见此，恐遂羞愧不复开。

人定鸟栖息，庵前聊倚栏。
徘徊明月上，正在修篁端。
清影冰玉碎，疏音环佩寒。
翛然耳目静，觉此宇宙宽。
人生甘物役，汩没红尘间。
宴坐得俄顷，境幽心已闲。
谅能长无事，自可驻朱颜。
所以学道人，类多隠深山。

曾佩金章祷象龙，滂沱飞雨出无穷。
泰山吐雾连朝暗，东海驱波半夜空。
爽压炎蒸民少病，润流枯涸岁将丰。
黄堂下视相欢意，助以袁宏一扇风。

青山望不极，落日意偏孤。
生计一瓢足，秋风双鬓枯。
顾予兰纫佩，笑子帛缠须。
别有相同处，胸中万顷湖。

金章玉佩动百千，石火光中风叶前。
丝鞭相揖笑不言，竹下有人想待眠。
匏身落蒂终腐烂，土壁绘像谁愚贤。
革贪惩躁心泰然，木食草衣行饮泉。

楚泽兰纫佩，廉泉水洗心。
荷锄通草径，戴笠钩藤阴。
欲蚤休陈事，须甘遂陆沈。
谩呈诗藁本，李杜若知音。

摩天皆劲翮，对垒尽雄诗。
汉士增三杰，唐儒益二夔。
素修同德行，良会展尊彝。
耻佩苏秦印，闲吟谷永诗。
郡条颁美政，邦典守新规。
暗换阴阳气，平分昼夜时。
南朝余草树，战国旧城池。
弱跪霜前蟹，奇眸水底龟。
风标观画鹤，祸福中灵棋。
尼父谈诸蔽，尤当谨礼仪。

侯服安无事，官曹静不哗。
畴非信善友，俱是孝廉家。
荀衮传荣耀，温龙竞爪牙。
尺舆思附凤，角扇笑萦蛇。
士习贤科论，人趋太守衙。
庄衢当自骋，陈药更谁夸。
和露餐荷叶，临流饮雪花。
草莱依瑞穗，荆布缀明珈。
且固官庭守，宁忧柄用赊。
它时摇玉佩，鳌禁定联华。

十九年从晋重耳，艰棘忧危同践履。
田中乞食桑下谋，茧足周旋垂万里。
一心奉事不自欺，逆知天意开公子。
及河忽闻舅犯言，如以朝衣蹈泥滓。
鄙夫岂可与同行，携母入山甘隠藏。
公子归来霸业强，筑坛践土尊天王。
大夫卿士环佩锵，斩袪寺人纷颉颃。
念子昔者皆奔亡，舍我长逝情怛伤。
大搜纵火焚山冈，烈焰不肯回刚肠。
嗟乎义士不可量，何人谬作龙蛇章。

青春可爱如才华，使人诗思如杨花。
飘然去来不可系，又似春云霭然起。
惟人适性而乐生，子云闭户非其情。
亦曾郊上为游人，两袖香风双眼明。
叶下鶑鶑儿女语，声声似唤游人住。
忽睹狂蝶过他枝，一带深黄又飞去。
倒樽取醉花枝侧，我是主人春是客。
胸襟不贮世俗事，酒力相攻易相失。
青铜三百惭子悭，乃至解佩穷清欢。
万事亨途谁满意，百年生计自开颜。
樽前兀兀坐者谁，颓然醉倒春风间。
歌者自歌舞者舞，尘机不动天真闲。
呼童伸笺走吟笔，醉字欹斜不能立。
楚狂韩子倾余才，感春章句如花开。
兕觥入手滔滔泻，此后摇毫如骏马。
数子苦醉俱分飞，夕阳含山空翠微。
乃自曲肱卧芳草，蝴蝶与周何所疑。
红杏风来吹我起，黄粱成饭还多时。
醉亦如醒梦如觉，勿于四者分毫厘。
聊与物化天地中，愿君与我闲相从。
郊上之游速为报，春风欲放桃花老。

谁是怡山不灭仙，定光来应此方缘。
龙骧凤翥三宗字，狮吼雷鸣六祖禅。
鱼佩独垂聊徇世，藕丝相感为开天。
自从日月归真后，衣法何人已得传。

凤翅凌云翠欲寒，萧萧苍玉佩珊珊。
中虚自有长生道，一枝为龙未是难。

得官荣与故乡看，初佩鱼符日下还。
内相远孙真太守，海南佳郡是连山。

银鱼慵佩入樊笼，万累相捐万虑空。
逼岁归来何事晚，荔枝牵率过薰风。

彩丝百缕纫为佩，艾叶千窠结作人。
散诞何妨儿女戏，漂流不觉岁时新。
清歌尚记书裙带，旧恨安能吊放臣。
角黍粉团矜节物，一樽聊与寄逡巡。

主上慈仁笃友于，二王恩眷古无如。
外朝迥与班联别，玉带仍令佩玉鱼。

未明冠佩集龙楼，上宰貂蝉导冕旒。
羌虏欢呼瞻盛礼，躬迎八宝受天休。

桃花流水本无尘，一落人间几度春。
解佩暂酬交甫意，濯缨还作武陵人。

剪髻宾筵盛，齐眉妇礼闲。
谓宜俱白发，忽去作青山。
大梦惊蝴蝶，何时识佩环。
哀歌行欲绝，丹旐雨斑斑。

贝锦不足歌，请陈江汉诗。
美人出江汉，窈窕世未窥。
折兰不肯佩，告我以蚕饥。
独归岂惮远，三危露如饴。

去年君渡河，枣下实离离。
今年君渡河，剥枣咏豳诗。
直缘恩义重，不惮鞍马疲。
诗书半行李，道路费岁时。
亲交叹存亡，学问访阙遗。
我多后时悔，君亦见事迟。
即此有真意，定非儿女知。
虚名无用处，北斗与南箕。
燕赵游侠子，长安轻薄儿。
狂掉三寸舌，躐登九级墀。
覆手云雨翻，立谈光阴移。
歃血盟父子，指天出肝脾。
从来国器重，见谓骨相奇。
筑岩发梦寐，猎渭非熊螭。
百工改绳墨，一世擅文词。
全人脰肩肩，瓮盎妩且宜。
大槐阴黄庭，女萝绵络之。
昭阳两兄弟，还自妒蛾眉。
工颦又宜笑，百辈来茹咨。
班姬轻鸿毛，更合众口吹。
引绳痛排拫，蒙蔽枉成帷。
惟恐出己上，杀之如弈棋。
尘埃百年琴，绝弦为锺期。
落落虎豹文，义难管中窥。
至今扬子云，不与俗谐嬉。
岁晚草玄经，覃思写天维。
脱身天禄阁，危于剑头炊。
卧闻策董贤，闭门甘忍饥。
五侯盛宾客，驺辔交横驰。
时通问字人，得酒未曾辞。
近者君家翁，天与脱馽鞿。
已为冥冥鸿，矰缴尚安施。
养兰寻僧圃，爱竹到水湄。
北阙免朝请，西都分保厘。
文章九鼎重，富贵一黍累。
赵良请灌园，但为商君嗤。
弃甲尚文过，兕多牛有皮。
出仕书掣肘，归来菊荒篱。
不为五斗折，自无三径资。
胜箭洗蹀血，归鞍悬月支。
斯人万户侯，造物付𬬻锤。
我观史臣篇，疏略记糟醨。
譬如官池蛙，谁能问公私。
君怀明月珠，簸弄沧海涯。
深房佩芳兰，固是王所姬。
南贡尚包橘，汉滨莫大随。
每来促谈麈，风生庭竹枝。
肮脏得家法，伊优不能为。
但听呼摴蒱，便足解人颐。
功成在漏刻，颖利处囊锥。
失势落坑阱，寒窀如愁鸱。
得马折足祸，亡羊多歧悲。
屡敌因心计，伏兵几面欺。
长戈仰关来，吐款受羁縻。
万事只如此，毕竟谁成亏。
爱君方寸间，醇朴乃器师。
安得摆俗缠，东冈并鉏犁。
由来在阴鹤，不必振羽仪。
送行倾车盖，载酒满鸱夷。
天高木叶下，潦退河流卑。
屯云搴六幕，新月吐半规。
人生会面难，取醉听狂痴。
语阱发欺笑，诗锋犯嘲讥。
悬知履霜来，少别为不怡。
天津媚河汉，阙角挂秋霓。
中有鬼与神，赤舌弄阴机。
夜光但十袭，出怀即瑕疵。
去去善逆旅，冻醪约重持。
山药倒藤架，红梨带寒曦。
坐须骑奴还，淹留岁恐期。
无为出门念，牵衣婴孺啼。
短韵愿成诵，时时寄相思。

传闻交州初陆梁，东连五溪西氐羌。
军行不断蛮标盾，谋主皆收汉畔亡。
合浦谯门腥血沸，晋兴城下白骨荒。
谋臣异时坐致寇，守臣今日愧苞桑。
已遣戈船下漓水，更分楼船浮豫章。
颇闻师出三鸦路，尽是中屯六郡良。
汉南食麦如食玉，湖南驱人如驱羊。
营平请谷三百万，祁连引兵九千里。
少府私钱不可知，大农计岁今余几。
土兵番马貔虎同，蝮蛇毒草篁竹中。
未论刍粟捐金费，直愁瘴疠连营空。
我思荆州李太守，欲募蛮夷令自攻。
至今民歌尹杀我，州郡择人诚见功。
张乔祝良不难得，谁借前箸开天聪。
诏书哀痛言语切，为民一洗横尸血。
摧锋陷坚赏万户，堑山堙谷穷三穴。
南平旧时颇臣顺，欲献封疆请旄节。
庙谟犹计病中原，岂知一朝更屠灭。
天道从来不争胜，功臣好为可喜说。
交州鸡肋安足贪，汉开九郡劳臣监。
吕嘉不肯佩银印，征侧持戈敌百男。
君不见往年濒海未郡县，赵佗闭关罢朝献。
老翁窃帝聊自娱，白头抱孙思事汉。
孝文亲遗劳苦书，稽首请去黄屋车。
得一亡十终不忍，太宗之仁千古无。

种萱欲遣忧，丛薄空自绿。
洗心日三省，人亦不我谷。
谁能书窗下，草玄抱幽独。
白首官不迁，校书汉天禄。
身当万户侯，鼓吹拥部曲。
解佩著犀渠，张弓插雕服。
何时李将军，射猎出上谷。

虎剥文章犀解角，食未下亢奇祸作。
药材根氐罹𣃁掘，蜜虫夺房抱饥渴。
有心无心材慧死，人言不如龟曳尾。
卫平哆口无南箕，斗柄指日江使噫。
狐腋牛衣同一燠，高丘无女甘独宿。
虚名挽人受实祸，累棋既危安处我。
室中凝尘散发坐，四壁矗矗见天下。
奎蹄曲隈取脂泽，娄猪艾豭彼何择。
倾肠倒胃得相知，贯日食昴终不疑。
古来毕命黄金台，佩君一言等觜觿。
月没参横惜相违，秋风金井梧桐落。
故人过半在鬼录，柳枝赠君当马策。
岁晏星回观盛德，张弓射雉武且力。
白鸥之翼没江波，抽弦去轸君谓何。

阿髯学升堂，干母思靡悔。
文成艺桃李，不言行道兑。
阿苏妙言语，机警欲无对。
子姓何预人，兰玉要可佩。

阿熊去我时，秋暑削甘瓜。
离别日月除，莲房倒箭靫。
得书报平安，肥字如栖鸦。
汝才跃𬬻金，自必为镆铘。
穷年抱新书，挽条咀春葩。
弄笔不能休，屈宋欲作衙。
屈指推日星，许身上云霞。
安知九天关，虎豹守夜叉。
祝田操豚蹄，持狭所欲奢。
文章六经来，汗漫十牛车。
譬如观沧海，细大极龙虾。
古人以圣学，未肯废百家。
旧山木十围，斋堂绿阴遮。
红稻香盂饭，黄鸡厌食鲑。
摩挲垂腴腹，颇复读书耶。
念汝齿壮矣，无妇助烹茶。
父兄亦怜汝，须儿牧犬豭。
且伐千章木，赠行当马檛。
赢粮果后时，定随八月槎。
觉民在林中，丁丁闻兔罝。
奉身甚和友，干父办咄嗟。
台源吟松籁，先生岸巾纱。
留客醉风月，盘箸供柔嘉。
仍工朱丝弦，洗心拂奇邪。
孤臣发楚调，倾国怨胡笳。
把笔学周鼓，字形锥画沙。
诗书乃宿好，不为蓬生麻。
元明祖师禅，妙手发琵琶。
已无富贵心，鼓吹一池蛙。
天民服农圃，颇复秋敛赊。
下田督未耘，入岭按新畬。
悉力输王赋，至今困生涯。
知命叔山徒，炉香严佛花。
惟思苾刍园，脱冠著袈裟。
起家望两季，佩金蹋朝𫖇。
嘉鱼在南国，宗庙荐鲿鲨。
我为万夫长，朝论不齿牙。
刺头簿领中，蚤虱废搔爬。
世累已缠缚，官箴易疵瑕。
何时烟雨里，驱羊入金华。
遣奴迫王事，不暇学惊蛇。

建德之国有佳人，明珠为佩玉为衣。
去国三岁阻音徽，所种桃李民爱之。
射阳城边春烂漫，柳暗学宫鸟相唤。
追随裘马多少年，独忍长饥把书卷。
读书万卷不直钱，逐贫不去与忘年。
虎豹文章被禽缚，何如达生自娱乐。

饥欲食首山薇，渴欲饮颍川水。
嘉禾令尹清如冰，寄我南山石上耳。
筠笼动浮烟雨姿，瀹汤磨沙光陆离。
竹萌粉饵相发挥，芥姜作辛和味宜。
公庭退食饱下箸，杞菊避席遗萍虀。
雁门天花不复忆，况乃桑鹅与楮鸡。
小人藜羹亦易足，嘉蔬遣饷荷眷私。
吾闻石耳之生常在苍崖之绝壁，苔衣石腴风日炙。
扪萝挽葛采万仞，仄足委骨豺虎宅。
佩刀买犊剑买牛，作民父母今得职。
闵仲叔不以口腹累安邑，我其敢用鲑菜烦嘉禾。
愿公不复甘此鼎，免使射利登嵯峨。

黄山叶县连墙居，谢公席上对摴蒱。
双鬟女弟如桃李，早许归我舍中雏。
平生同忧共安乐，岁晚相看青云衢。
去年樽酒辇毂下，各喜身为反哺乌。
城头归乌尾毕逋，春寒啄雪送行车。
解佩我无明月珠，折柳不对千里驹。
念君胸中极了了，作吏办事犹诗书。
浊酒挽人作年少，关防心地亦时须。
郧乡县古民少讼，但问自己不关渠。
登临一笑双白发，宜城冻笋供行厨。
人生此乐他事无，行李道出汉南都。
寄声诸谢今何如，谢公书堂迷竹坞。
手种竹今青青否，我思谢公泪成雨，属公去洒穰下土。

溪毛秀兮水清，可饭羹兮濯缨，不渔民利兮又何有于名。
弦琴兮觞酒，写溪声兮延五老以为寿。
蝉蜕尘埃兮玉雪自清，听潺湲兮鉴澄明。
激贪兮敦薄，非青蘋白鸥兮谁与同乐。
津有舟兮荡有莲，胜日兮与客就闲。
人闻拏音兮不知何处散发醉，高荷为盖兮倚芙蓉以当伎。
霜清水寒兮舟著平沙，八方同宇兮云月为家。
怀连城兮佩明月，鱼鸟亲人兮野老同社而争席。
白云蒙头兮与南山为伍，非夫人攘臂兮谁余敢侮。

城中蛾眉女，珂佩响珊珊。
鹦鹉花间弄，琵琶月下弹。
长歌三日绕，短舞万人看。
未必长如此，芙蓉不耐寒。

贫贱相知若吾友，取端于此能更求。
德性委蛇结绿佩，文章璨烂珊瑚钩。
与君千里共明月，思子一日如三秋。
愿学延平两龙剑，风波际会永同游。

坡陀羸马暮云昏，苦忆兔园高帝孙。
子舍芝兰皆可佩，后房桃李总能言。
秋千门巷火新改，桑柘田园春向分。
病酒相如在行役，梁王谁与共清樽。

椎牛作社酒新𥬠，扶老将儿嬉陇头。
木落人家见鸡犬，晓寒溪口在汀洲。
无功可佩水苍玉，卒岁空思狐白裘。
身到楚伧非屈宋，顾惭疏懒作悲秋。

江山复重兮朋友失，长处幽篁兮隔离天日。
鸟声无人兮我友来即，久矣不闻德人之言兮，为余发药。
嘉若人兮甚好修，兰薰而时发兮，水刚德而用柔。
有璞连城，方谟匠兮，忍其与斗筲议之。
螫吾手而不砭兮，举百体而弃之。
为民父母兮，灼子之肤，何能忍。
顾白日临辰兮，臣何爱不与俱来。
古之人偿责言兮，虽九死其犹未悔。
虹气贯斗牛兮，岂用俗人之町畦。
予爱兰而莫与予佩兮，曰斯其不情。
帝关九牡兮，照下土孔明。
予将观东海兮，蛙说予以坎井。
盍尝视吾宝兮，兹有重于岑鼎。
予欲金玉汝兮，汝既金玉。
揭日月以适四方兮，殆而按剑以为戮。
雁以不鸣烹，木以材而斲。
天下皆羿兮，矢来无乡，惟应以无名之朴。

春风乱思兮吹管弦，春日醉人兮昏欲眠。
却万物而观性兮，如处幽篁之不见天。
试纵神而不御兮，如有顺心之洒然。
委蜩甲而去化，乘白云而上仙。
因天倪而造适，观众妙之玄玄。
风门阊阖而进予，帝示予以化物之甄。
予撼玄关而去牡，帝宴笑以忘言。
吾见万灵朝明庭兮，冠佩如云烟。
名声毁誉之观兮，差无以异乎人间。
息心于慕膻之蚁，会理于止水之渊。
与我游物之初兮，曰是可以解而县。
不知其所以得兮，而冷然似有所存。
归占梦灵兮，盖天振吾过。
矫心以循理兮，殆其沃水而胜火。
故喜曲辕之栎以得祥，惊主人之雁以近祸。
离水火而天兮，迺得使实自我。
荡然肆志兮，又乌知可乎不可。

柴门扃兮，牛羊下来其已久。
四壁立兮，蛩螀太息不可听。
夜冉冉兮斗魁委柄若授人，天寥寥兮河汉风浪西南倾。
山川悠远兮，谁独不共此明月。
维德人不见兮，采薇蕨于江之南。
风露寒兮，薇蕨既老而苦涩。
江道险难兮，不知先生之何食。
往予窥道而见兮，俯甘井以解渴。
天地施我生兮，先生厚我德。
水波无津兮，既拯我舟杭。
路微径绝兮，又翦我荆棘。
秉道要而置对兮，一与而九夺。
曾不更刀兮，破肯綮于胸中。
湛湛兮如长江之吐月，霏霏兮若旋盘之落屑。
会鉏铻于一堂兮，曾不侮予以色辞。
星翻翻其争光兮，观北斗之运四时。
维回首之日浅兮，又穿鼻而伏皂。
乘流下兮，忽不自识其阙遗。
悲去日之既往兮，爱是日之方来。
有玉于橐兮，师以为王所之□□□□不谟献之，维令之莫予琢之。
起望天极南兮，□□□□予马。
恐蓍龟之远兮，入鲍肆不知其化。
子歌犁□□余心兮，为而三叹其一和。
微子之昌言兮，殆莫振余过。
已矣乎，芳兰无泽兮岁遒，众芳歇兮曷予佩之求。
绝万里兮吾以子牛，横大川兮吾以子舟。
窃悲吾子之多暇日兮，愁嗟黄落如郢客之见秋。

西风悲兮败叶索索，照陈根兮秋日将落。
仿佛兮梦与神遇，顾瞻九泉兮岂其可作。
俄有悲秋之羽虫兮，自伤时去物改，拥旧柯而孤吟。
四郊莽苍声断裂兮，久而不胜其叹音。
平生之梗槩兮欲萧萧而去眼，将绝之言语兮忽历历而经心。
谓逝者有知兮，何喜而弃此去也。
谓逝无知兮，谁职为此梦也。
凭须臾之不再得兮，哀此言之不予听。
回廊窈窕月皓白兮，无复曩时之履声。
擥平生之余制兮，芗泽其犹未沫。
虽飘飘其日败兮，吾不忍改其此佩。
愁薨薨其中予兮，如醳酒之不化。
欻别离之几时兮，谁与此夏日冬夜。
自我先兮一无穷，在我后兮亦一无穷。
六七十便了一生兮，何异木末之有狂风。
待外物而造适兮，固不若放之自得之场。
彼庄生之一缶兮，亦何异荀氏之神伤。
吾固知藏于天者至精，交于物者甚粗。
饮泣为昏瞳之媒，幽忧为白发之母。
忧来泣下不可安排兮，如孟津之捧土。
彼寒暑之寖化兮，天地尚不能以朝莫。
目茕茕而不寐兮，夜亹亹而过中。
虽来者犹不可待兮，恐不及当时之从容。

浴泉秦虢流丹粉，临渚娥英冷佩衣。

雁外无书为客久，蛩边有梦到家多。
画堂玉佩萦云响，不及桃源款乃歌。

泊舟钓台侧，敬谒严子陵。
碧山如佩环，水作锵然声。
定知千载后，尚复有遗灵。
长啸明月下，缅怀今古情。
世利浊于酒，末俗遭尘冥。
毫发不一直，戈矛岂相争。
先生得高蹈，万钧独可轻。
持钓偶自适，潜鱼不吞醒。
清风在人耳，凛凛见典刑。
不如台下水，方可濯尘缨。

有客扬楚舲，归欤汩吾事。
波神悭东涨，吞遏限修䗖。
转头雕岁阴，蓬行变匏系。
一逢金銮人，穆我若清吹。
挽置十尺床，渊襟扫苛细。
壶封拆初黄，露液攒沸蚁。
老实侑脧紫，枯螯嚼霜渍。
坐有豪爽宾，哗哗睨云骥。
屯云刮痴白，有如拥天篲。
疏棂炯萧森，北固决遥眦。
半酣大轴出，鲸窟咀甘饴。
当中倾玄圃，琚瑀纷百缀。
物愁殚眇情，神妒夺孤閟。
快魂疏泠泠，大叱回熟寐。
况复仪真曲，不减铜堤思。
凄清激吴音，皓齿曾未愧。
辛咸皆可口，卷舌得真意。
初如严冬逼，肃物有余惴。
末似阳春回，恍入众骨醉。
将坛凛先登，乐府仍一洗。
吕侯斯人望，胸中吊古气。
二十佩青纶，三十清间侍。
高缠见腾踏，茂渥擅褒贲。
顷来笑画脂，无补当身寄。
卜筑傲园绮，秋蜩一官蜕。
大笔横利槊，兴来即摩垒。
非如骚些徒，冗语酿愁悱。
珍重白玉船，虹吞楚狂子。

佩剑携书入帝京，秋容如画照行程。
三千道路虽迢递，万里烟霄绝坦平。
丹汉风高鹏翼健，晓天霜浅马蹄轻。
好将掷地金声赋，夺取前春榜上名。

西湖环岸皆招提，楼阁晦明如卧披。
保宁复在最佳处，水光四合无端倪。
车尘不来马足断，时有海月相因依。
上人弱龄已隶此，心目所证惟瑰琦。
白玉芙蓉出清沼，天然不受缁尘扰。
坐客一语不入意，目如明星视飞鸟。
冠切云兮佩玉难，上人顾之真等闲。
应缘聊入人间世，兴尽却归湖上山。
伊余久欲窥禹穴，矧今仲父官东越。
行挽秋风入剡溪，为君先醉西湖月。

云车自天来，驾言游混茫。
手持太一节，身佩使者章。
龙虎傍夭矫，马龟伏以翔。
朝元紫微上，所睹浩难量。
宝网结万珠，参伍相焜煌。
花品不知数，妙英拆玄房。
宫殿随人身，处处辄清凉。
危髾擢贞玉，高谢人间妆。
二三古须眉，冠云带含光。
遗我飞霞佩，副以明月珰。
再拜敬服之，百毛发灵香。

云车自天来，驾言游混茫。
手持太一节，身佩使者章。
龙虎傍夭矫，马龟伏以翔。
朝元紫微上，所睹浩难量。
宝网结万珠，参伍相焜煌。
花品不知数，妙英拆玄房。
宫殿随人身，处处辄清凉。
危髾擢贞玉，高谢人间妆。
二三古须眉，冠云带含光。
遗我飞霞佩，副以明月珰。
再拜敬服之，百毛发灵香。

特起朝阳内，祠宫极邃清。
高窗窥玉女，巨𫔶守昌明。
盛掩秦诸畤，雄逾汉两京。
垣横天上紫，洲露海中瀛。
黄帝初龙跃，中原罢虎争。
樵夫亦谈道，行旅不持兵。
此地修禳禬，于时保利亨。
柏梁灾未几，陈宝诏重营。
御帑金缯出，慈闱服玩并。
标题动宸翰，撰次属鸿生。
玉刻黄冠印，金书秘殿名。
妙经藏洞观，真箓佩威盟。
仙溜花间静，琼枝物外荣。
肇禋承帝祉，肆眚顺民情。
天施宁论报，风行不计程。
近传闻磬管，时或见旄旌。
海岳朝双阙，星辰集上楹。
礼如尊太一，事异宠文成。
大以圆丘报，长于至日迎。
侍臣来祭告，法驾欲时行。
厘事通元气，高真达孝诚。
庆增黄帝系，寿续太阴精。
西北夷门峻，东南辇路倾。
云行博山气，风卷步虚声。
符贶方期应，英髦各汇征。
讴歌兴法从，可见泰阶平。

三禁提衡系扰龙，拜无烧尾有家风。
班行旧号青云士，宾主今为黄合公。
烱烱坐屏云母隔，珊珊行佩水苍同。
自惊初到蓬莱上，便见骊珠出海宫。

故人早岁佩飞霞，故遣长须致茗芽。
寒橐遽收诸品玉，午瓯初试一团花。
著书懒复追鸿渐，辨水时能效易牙。
从此道山春困少，黄书剩校两三家。

奕叶貂蝉后，宗姻乐静间。
从夫登两地，看子入三山。
旧像瞻榆阙，遗音想佩环。
百年川阅水，不复更西还。

惟夫人之高谊兮，真一时之女英。
既富有此好德兮，又申之以令仪。
带幽蕙之缥缈兮，佩明月之陆离。
人自操舍之不一兮，雅独取善以自持。
何报施之或忒兮，罹祸艰于不虞。
颜色炫而未暮兮，所天忽以殒俎。
痛平素之偕处兮，忍此奄奄而嫠居。
沥哀血以自誓兮，甘饵毒而捐躯。
佩珠玉以死真兮，固众女之所嗤。
曷卓越以不顾兮，弃性命其如遗。
美不可强有兮，信天资之所开。
要反心以内省兮，岂或售乎人知。
嗟三晨之未浃兮，遂俱游而莫留。
死者有知兮，羌魂魄以并游。
日黄昏而不见兮，虚室窈其无人。
惟哀风以归来兮，动素幔之襜襜。
何平生之款密兮，遽音声之不可寻。
俨遗迹以在目兮，纷百忧而攻心。
岂至理不吾喻兮，如意厚而悲深。
抚双榇以增恸兮，涕清血而洒襟。
已矣哉，人生有死兮，自前古而既然。
精魄忽其不驻兮，惟修名之可延。
忍录录以寓世兮，信烈者之所羞。
傥佳志之获申兮，虽奄忽其焉悼。

惟夫人之高谊兮，真一时之女英。
既富有此好德兮，又申之以令仪。
带幽蕙之缥缈兮，佩明月之陆离。
人自操舍之不一兮，雅独取善以自持。
何报施之或忒兮，罹祸艰于不虞。
颜色炫而未暮兮，所天忽以殒俎。
痛平素之偕处兮，忍此奄奄而嫠居。
沥哀血以自誓兮，甘饵毒而捐躯。
佩珠玉以死真兮，固众女之所嗤。
曷卓越以不顾兮，弃性命其如遗。
美不可强有兮，信天资之所开。
要反心以内省兮，岂或售乎人知。
嗟三晨之未浃兮，遂俱游而莫留。
死者有知兮，羌魂魄以并游。
日黄昏而不见兮，虚室窈其无人。
惟哀风以归来兮，动素幔之襜襜。
何平生之款密兮，遽音声之不可寻。
俨遗迹以在目兮，纷百忧而攻心。
岂至理不吾喻兮，如意厚而悲深。
抚双榇以增恸兮，涕清血而洒襟。
已矣哉，人生有死兮，自前古而既然。
精魄忽其不驻兮，惟修名之可延。
忍录录以寓世兮，信烈者之所羞。
傥佳志之获申兮，虽奄忽其焉悼。

相阀风流盛，王家地势雄。
室中兰作佩，庭下玉成丛。
啼鸟悲春槛，荒原入夜宫。
遗芳得鸿笔，论次诏无穷。

上帝图书府，传观诏特容。
嘉宾苍佩玉，盛馔紫驼峰。
散帙牙签乱，开函锦袭重。
君羹如可请，愿备北堂供。

共约来春会，牙樯发画船。
和风杨柳岸，微雨杏花天。
故国应携手，前途共着鞭。
吴儿看环佩，珠树秀婵娟。

长乐疏钟自厌闻，汉庭谁不惜离群。
舟浮一水波澜阔，路入千山杳霭分。
郡阁先忧迷簿领，村田聊得问耕耘。
疲民深喜犹安堵，黠吏那知便舞文。
照胆求瑕空察察，饮冰为政漫云云。
玄台已分嘲扬子，桑野须防诮使君。
别派东倾连涨海，故园西望隔晴氛。
黛铺远岫秋将晚，绮散余霞日欲曛。
小槛报春梅烂漫，满空呈瑞雪缤纷。
题诗到处寻红叶，置酒终朝看白云。
符竹偶分惭出守，櫜鞬暂佩愧从军。
石渠旧署频牵梦，室有芝兰阁有芸。

佩鞬来海上，七见岁星移。
务剧操刀割，书成插羽驰。
诗传百越遍，诏下九霄迟。
束带朝阊阖，归艎泛渺弥。
旧游聊税驾，雅饮且轩眉。
郑驿欢相接，牙弦辱所知。
病惊琼树瘦，醉露玉峰奇。
上马便西笑，何须诉酒卮。

修书何幸佐铅黄，日接群英道自光。
署近承明叨谒帝，赋成平乐谬为郎。
孟坚已分酬宾戏，严助还思佩郡章。
共忆东林社中客，满池莲叶吐清香。

拜命入星垣，偏承圣主恩。
黄扉陪汉相，彩笔代尧言。
佩玉天颜近，籝金世望喧。
下僚今隔品，云路仰高轩。

一麾新自海滨还，又佩鱼符入故关。
千里山河临剧郡，九天鸳鹭别通班。
楼经往圣回清跸，路接边夷献白环。
版籍素多田赋错，干戈初息羽书闲。
从军上客雕龙藻，佐酒妖姬堕马鬟。
更遣府公吟思发，中条新霁碧孱颜。

九逵初旭满辎𫐌，寒食东风二月天。
陌上垫巾谁傲睨，江边解佩自婵娟。
新妆几处登墙见，沉醉何人藉草眠。
豪侠追欢殊未足，归蹄躞蹀夕阳前。

忽佩鱼符下玉京，长安厩吏驾车迎。
淮王旧地余风物，太史新书见姓名。
弩矢前驱殊觉贵，河梁执别岂胜情。
小山丛桂图经古，白马骊驹道路荣。
鹏海三千须击水，隼旟四十且专城。
长淮月色秋宵好，应助诗人思转清。

名题仙籍广寒宫，负羽从军意气雄。
万石世家标国史，孔璋书檄愈头风。
狂翻竹箭春波急，满酌榴花别酒空。
腰佩吴钩衣楚制，柳堤千里跃青骢。

作藩南越古称雄，五管皆归节制中。
腰佩金龟三品绶，船开画鹢一帆风。
橘官手版趋尘远，梅使星车附信通。
暂阻螭头夹香案，清宵应梦未央宫。

礼备乐成，乾健天行。
帝容有穆，佩玉锵鸣。

金奏在悬，有酒斯旨。
颙颙卬卬，向明负扆。
湛湛露斯，式宴以喜。
佩玉蕊兮，罔不由礼。

银砾飞晴霰，兰英湛冻胶。
年光侵葆髪，春恨寄云袍。
燕重衔泥远，鸿惊避弋高。
平生林壑志，误佩吕虔刀。

翘车蕊佩谒明光，禁籞多年费稻粱。
祗羡泥涂龟曵尾，翻嫌雾雨豹成章。
鸣鸠春{壳几=子}先畴废，寒蝶秋菘老圃荒。
归计未成芳节晚，更忧禽鹿顿缨狂。

行春拥隼旟，十里访禅居。
煮茗沙泉白，调琴竹阁虚。
致君公望重，对客宦情疏。
向夕回轩冕，林僧识佩鱼。

边烽久不息，戍鼓何鼟鼟。
五月无青草，滂沱流断冰。
胡儿昧形胜，汉骑恣凭陵。
出号朔风起，受降沙垒崩。
楼烦已纳款，天意□威棱。
归佩封侯印，喧然世所称。

剑佩明山雪，旌旗湿海云。

君家祝融水一方，平生书闱食可忘。
云河漱润搴瑶芳，天帝璧府雠书郎。
驰骋千载凌子长，神清骨秀颜色苍。
书淫传癖笑舆狂，十年此会同都堂。
上楼吟春碾旗枪，诗筒吴歈赓楚羌。
一律校文公否臧，日饱大官沆瀣粮。
朱鸾入网空南冈，贤书奏牍纷满床。
朝出粉闱暮帝旁，骎骎天路群龙骧。
病鸱帖帖乃污隍，白云陇望因俶装。
放歌长林声激扬，佩兰思馨虽朋亡。
云出鸟还聊自偿，羽扇麈尾随经囊。
龙眠乃是无何乡，朝游不辞麋鹿行。
归卧展图观骕骦，宪贫颂古时歌商。
徜徉兴罢住云房，焚柏翻经究法王。
冉冉暗度岁月光，山头草青还叶黄。
洞明已死闲骨香，凡志未就嗟凉凉。
亲颠向白每称觞，旨甘鞭后难翱翔。
朅来窃食天中央，古人千岁空相望。
同文锁密御史霜，得公再集评文章。
亦说种松辋口庄，使我梦蝶栩栩忙。
便欲负郭占农祥，门开傥容倚孔墙。
想挽北斗下挹浆，箜篌更对高秋张。

逢时乐宦达，既达贵蚤休。
东门两归客，冉冉不可留。
大夫名贤后，出处亦俱优。
筑室在何许，南郭林塘幽。
安车摇佩鱼，步屧随杖鸠。
胜日至佳客，懽颜终献酬。
鄙人最樗散，世用一何缪。
政以无事身，尊俎常见收。
令年扫三径，近不隔虎丘。
欲问杜陵老，来往几风流。

凤尾成阴蕉叶重，金钿相对菊花繁。
莫悲举世无相识，佩蕙纫兰有屈原。

曾游淮上爱清流，况子官为郡督邮。
可贺吕虔贤太守，佩刀应得不须求。

北堂手种蓝田玉，采𣃁不随姜芋畴。
迩来留得花为佩，付与吴侬可疗愁。

半生湖海看青山，惯佩笭箵揽辔艰。
晓起初驰朱雀路，霜华惭缀紫宸班。
百寮卑处瞻丹陛，五色光中望玉颜。
浪说书名落人世，非公那解彻天关。

五年相遇一行频，笑佩笭箵望塞云。
曼倩未应徒为米，仲宣何事乐从军。
开尊共喜身强健，秣马还惊岁杪分。
此别固应尤作恶，天涯老去与谁群。

兰芷生幽薄，浥露搴华姿。
芙容隔秋江，扁舟满江湄。
丈夫抱材用，但愿君王知。
宁生击牛角，载歌南山词。
词终脱裋褐，缨佩暮萎蕤。
人事非有定，斯言或难持。
翩翩李将军，鸣弦压由基。
余威震戎虏，谈笑静边陲。
桃李曾无言，嘉声满黄扉。
心知堪万户，乃谓生匪时。
烽火照甘泉，未能包虎皮。
目视汉飞将，弃弃轻如遗。
颇牧已黄土，忉忉勤缅思。
如何中林士，坐视青云期。

红英落尽紫荷长，野岸阴阴暗绿杨。
过眼芳菲浑似梦，感时情绪直如狂。
江皋有客怀双佩，淮上逢人赋乘黄。
顾我越吟方自苦，可堪别曲念江乡。

神仙去住本无家，此日人间漫叹嗟。
华表旧传归白鹤，洞庭谁见袖青蛇。
道山两拂谈经麈，沧海频乘犯斗槎。
双玉佩沾天上露，五铢衣识洞中霞。
林泉投老心犹壮，京国归来鬓未华。
短制从今牵薜荔，杂耕依旧种胡麻。
风生谢傅团团扇，花隠尧夫小小车。
逸兴逍遥舟不系，新诗妙绝玉无瑕。
松边对酒依盘石，竹里分泉洗落花。
一自青冥餐沆瀣，更谁黄犊侣麏麚。
丹初封鼎云犹湿，棋未收枰日已斜。
每过竹轩深有恨，独怜溪阁静无哗。
匣中不见龙三尺，画里空余雪两髽。
回首方蓬归路远，五云愁杀树交加。

夕郎暂去赤墀班，宠佩藩符出汉关。
江国正逢鲈味美，里闾先著锦衣还。
赏追贺监湖边月，醉陟秦王瓮畔山。
万壑千岩常在眼，诗情应喜讼庭闲。

晨炊未登盘，饥肠已戚戚。
欲问堂上人，先闻发叹息。
苟念一饷饥，况艰终岁食。
茫茫九州间，几人悲罄室。
吾欲呼天工，驱雷驾云龙。
十日一风雨，五谷年常丰。
佩刀化为农，孙哺百岁翁。
完助阴阳功，不顾吾盘空。

去年春尽送春归，溪边曾与春风期。
共期今岁春风到，却话去年相别时。
二月天回斗杓转，沙际春风犹未知。
咄咄向空但书怪，常有孤愁来两眉。
南巷佳人佩兰客，去年把叶同题诗。
能传芳信慰枯槁，问我溪边来何迟。
明发招邀出城去，欲傍垂杨举酒卮。
盲飚东来忽作恶，掀簸地轴摇天维。
坐客隔手不相见，缩颈尽如藏壳龟。
昏沙欲定日更黑，浩浩崩奔阴云垂。
苍茫催人雨势急，促辔竞路争先驰。
归途邂逅过萧寺，投鞭思弈云房棋。
道人呼童拂广榻，笑我尘土两目眵。
漫展纹楸第袖手，瞑依团蒲神意疲。
朝来共寻一饷乐，龃龉似为神物欺。
况乎人生百年间，世事万里多崄巇。
纷纷智巧日夜鬭，一身浪苦宁非痴。
试向道人问实相，指我自求无言师。

广汉诸孙用心苦，亹亹妍谭殊可数。
江南春意满芳洲，长袭幽香佩兰杜。
世缘嚼蜡久无情，喜闻叔起有新声。
著书半百悬罄久，蹑𪨗一日双璧明。
顾予画脂已心朽，看君着鞭方力生。
他时负云纵六翮，上抟扶摇游太清。

五季兵销帝业新，霏烟双阙照夷门。
地盘王气千龄会，势据中天万国尊。
剑佩辉光新日月，风雷鼓舞变寒温。
开先神发随人意，轳轴于今转海垠。

国门一别四经秋，新命恭承自冕旒。
碧落神仙来禁闼，青天云雾隔皇州。
孔鸾笔下鶱光翠，泾渭胸中有品流。
闻说丝纶推世誉，佩声好听上鳌头。

南山深，云冥冥。
苍松长，寒枫阴。
紫檀椒堂白玉庭，千年桂树落子青。
吉日矣辰良，浴兰兮佩芳。
穆将愉兮神君，沛荃旗而来翔。
青霓叩额通绿章，鸿龙开门宫中香。
望君御兮前渚，再拜兮起舞。
时不可兮再得，聊徜徉而容与。

鼓急兮收舞影，火销兮膏烬冷。
乡人出门女巫醉，日下西山起阴暝。
荇叶光，青幡长。
坛前旗影动回风，飞电忽转雷隆隆。
玉剑莲花碧珠佩，喜云低来有酒气。
浮空皓皓从归辔，千骑无声去如水。
龙车兽鬼不踏尘，迅霆一击开山门。
神兮神兮爱吾人，千年置社乐神君。

鹦鹉陇下鸟，能语奇羽毛。
罗罻巧相致，雕笼关𫔎牢。
长怀故园树，烟雨落空巢。
万里迁泽国，舟舆□□劳。
正平托物赋，健笔不停操。
千载访陈躅，晴沙葭菼高。
珍禽不复见，慨想若人豪。
处士起河朔，英风拔时髦。
文章俪坟诰，俛就犹诗骚。
儿汝命杨孔，奴兵视刘曹。
奸雄可奈此，束之投楚郊。
忤俗竟非命，惜哉时不遭。
非无择木智，天下方滔滔。
遗干泯鱼腹，浮魂谁复招。
近结屈平好，佩兰杂申椒。
远惭子胥烈，怒气翻秋涛。
空余春草碧，恨血满江皋。

古刹荒凉昼掩门，鸣鸡吠犬接西村。
窗间自记曾归梦，楼外谁招欲断魂。
漫赋新诗题琬琰，少逢佳客佩兰荪。
更堪愁肺经春病，负尔商歌酒一樽。

诘曲池塘碧玉流，禊亭孤占小汀洲。
长纫座上芳兰佩，不系檐前画鹢舟。
好泛羽觞修旧事，为书茧纸记清游。
季真待得东还日，初见红蕖十亩秋。

不见江南汤惠休，芝钱今也嗣风流。
烧香弄笔一生事，蹑屐佩囊千里游。
乞酒未还黄菊晚，拟诗初就碧云秋。
临高跂马君行矣，从此安期始欲愁。

薄暮东风不满帆，迟迟未忍去淮南。
故园犹在北山北，佳节可怜三月三。
兰叶自供游女佩，芸编聊对故人谈。
洛桥车骑相望客，曾为吴儿几许惭。

亭际高枞满百围，不无山鬼此焉依。
咿呦为话当年事，曾见将军佩印归。

毗陵城如金斗方，往事历历那能忘。
相逢童子佩兰芳，秀发人指谁家郎。
未几重见突而长，即今不觉秋蓬苍。
戏笑岂复为儿狂，追昔宓子初登堂。
辞锋峭拔森刀枪，器识沉远包氐羌。
阳秋宁肯露否臧，有子游学先聚粮。
相将百里陟岵冈，邂逅一挹坐僧床。
大辩倾注如无旁，天马方谓先骞骧。
观鱼谁复驻濠隍，瓜期受代垂趋装。
当路奏牍交称扬，行将超擢奄云亡。
坐令志气不得偿，传家岂诧钱一囊。
诸儿经行名州乡，挟书继踵诸父行。
旋见天衢飞骕骦，论治直要超周商。
术卑效浅笑杜房，况是亨运遭兴王。
致君绍祖邦家光，何止追考归焚黄。
邃庭朝露明芸香，异书满阁秋气凉。
咏歌间成随豆觞，读之如欲凌云翔。
暂近大手离未央，□□□□□□望。
挈箧来寄深闺霜，宾兴贤能视文章。
尊尚周孔麾韩庄，搜奇殆有通夕忙。
英游疑动聚星祥，我归复翳环堵墙。
世味已能如饮浆，羲皇上人琴一张。

生世何用早，我已后此翁。
颇识门下士，略已闻其风。
中年见二子，已复岁一终。
呼我过其庐，所得非所蒙。
先朝群玉殿，冠佩环群公。
神文焕王度，喜色见天容。
御榻谁复登，帝书元自工。
黄绢两大字，一览涕无从。
似欲托其子，天意人与同。
历数况有归，敢有贪天功。
集古一千卷，明明并群雄。
谁为第一手，未有百世公。
庙器刻科斗，宝樽蟠华虫。
缅怀弁服士，酬献鸣𪻐瑢。
插架一万轴，遗子以固穷。
素琴久绝弦，棋酒颇阙供。
向来一瓣香，敬为曾南丰。
世虽嫡孙行，名在恶子中。
斯人日已远，千岁幸一逢。
吾老不可待，草露湿寒蛩。

衾裘夜宿方丈屋，风灯微茫照溪谷。
杖屦朝行百丈山，林风清泠摇佩环。
道人八十更聪明，耳边犹爱松风声。
风前饱食松下卧，梦里光阴等闲过。
世间贵人多白头，未容白首送林丘。
左足拘挛右臂缓，荣华只得傍人看。
信知佛法有天乐，扫除疾痼何须药。
山林于我却有因，愿言筑室为比邻。
不辞弃世伴幽独，犹恐山僧嫌近俗。

赠君彼风兰，佩之可为珰。
赠君彼露荷，制之可为裳。
薄言兹撷掇，道远莫置傍。
峥嵘又岁暮，与君同所望。

神龙异凡马，头角要须敛。
邦公七岁时，惊耳一语险。
悟身非常住，风日过河减。
峥嵘法云窟，跳出有家范。
金刚不吐焰，已落天魔胆。
一派感慈中，无波寒湛湛。
是波本非水，无以瓦砾点。
低枝竞听法，草木有情感。
作解受群邪，碔砆疑琬琰。
居然身出定，面目本来俨。
而我久尘劳，见之良内慊。
周侯老词句，太华耸而黯。
自说少苦心，修涂肆穷览。
李侯遗世事，不琢元无玷。
文采丽春葩，百牍交千椠。
顾惭土炭嗜，畏疾非羞俭。
望不见水端，譬河还少贬。
请佩伯阳言，吾非勇于敢。

坐狂得世捐，作官故不了。
十年未弛负，半世不黔灶。
居然颜玉雪，及是鬓蓬葆。
碧山已焚鱼，白水初种稻。
瓜区可深隠，圭窦便却埽。
之子怀世资，行修名誉好。
避人本愉恬，坐我亦枯槁。
顷求田野处，政以城郭扰。
常时啜仳别，幸尔晏言笑。
如兰岂异臭，覆瓿本均好。
不惩范釜尘，尚作韩编盗。
斲轮元戒疾，纻絮非病少。
莞尔劝之休，怡然守而嫪。
翻思南迁久，祇幸北归早。
三已令奚愠，四至卿诚巧。
所欣颠木蘗，莫羡姣人了。
同气靡间言，它人阙忠告。
贫居无酒肉，穷巷有探讨。
葵作饱蓬蓬，茗浇忧悄悄。
长闲味更永，竞进念已剿。
目鸿天苍苍，梦蝶日杲杲。
蘅皋美新雨，藜杖邈高蹈。
营斋直新径，创槛俯幽沼。
架以我园檀，茨之子官草。
优游聊卒岁，邂逅可同调。
佩玉子终翔，菟裘我方老。
囊中餐玉法，枥上追风骠。
能知面不腼，未用心如搅。
平生夔契慕，晚岁瞿聃妙。
但欲入林深，子来应问道。

赵侯慷慨诸公客，少日论兵今发白。
自言颇似韝上鹰，老得一州聊铩翮。
送行谁复双眼青，断肠红颊倾渌醽。
停歌自解水苍佩，醉骑紫燕黄河冰。

建隆以来论人物，得士与古相低昂。
人才历数仁祖世，后生嵬琐无复望。
老成寂莫典刑在，杜公玉立映班行。
少时学问圣贤说，松柏岁寒观老节。
得官乌府不须臾，正色空闻动帷闼。
铄金众口未必然，天与名城慰萧屑。
王师顷缚山西酋，朝廷却怀西顾忧。
凉州旄钺何足恃，岐陇须公勤传邮。
平生经国有雅意，乘流得坎惟所值。
作官施设要近民，金马严徐等儿戏。
诏书宽大人乐生，吏安为弛威不行。
金城那可无粟守，尧舜与民宁并耕。
茶盐资国何必古，俗儒徇名不知务。
精神折冲在本强，要以雍容在苍遽。
知无不为公自期，岂弟君子神所私。
秦山渭水照车马，属城列县观威仪。
此行属任良不恶，金鱼新佩明光墀。
谁言直谏居内少，淮南盗铸烦抚绥。
时平王度日金玉，岁晚汲公还见思。

佩牛未敢邀君出，射虎何当许我从。
要看堂堂冠剑叟，苍然十万甲夫中。

人从卞州来，不得东京信。
陕路既相逢，到底难亲觐。
抚掌笑呵呵，解佩空王印。

结庐东山阿，屹然俯全闽。
下有黄龙渊，浮光抱层云。
彼美谷口翁，杖策来往频。
明月自为友，顾影相为邻。
撷芷佩芳兰，不与麋鹿群。
虚堂发辉素，黄卷日相亲。
采薇芼晨羹，弋凫侑清樽。
曝日负岩窦，为童浴溪𣸣。
微吟曳双屐，踏破青苔纹。
归与自乐只，此意将谁论。
点狂圣所与，聊欲继余芬。

丛祠有狐鸣，群雏满东州。
彬彬齐鲁郊，不复论轲丘。
鼓刀贩缯翁，衮衮封公侯。
风流日凋弊，世久俗益偷。
昔时戴经人，辍耕仍佩牛。
椎埋昼行盗，闾里更相雠。
赵子尉平阳，始止惟民忧。
百花烂成围，幽禽哢春柔。
问子胡不乐，我心殊未休。
威明揉彊梗，骄鹰化为鸠。
买犊解吴钩，束身自锄耰。
田庐户无枢，长物弃不收。
结亭自乐只，开编玩前修。
谁云酸寒吏，忧乐非身谋。
乃知君子怀，与世异沉浮。
嗟予一漫叟，放浪犹虚舟。
舞雩有清风，遗迹今在不。
君乎去此矣，欲往将谁俦。
寄言春服成，尚觊一来游。

方壶七万神鳌连，琼台缥缈居灵仙。
鲸翻海运成桑田，异境谁使夸娥迁。
铦锋四面苍圭圆，巨灵巧以青瑶镌。
揉风洗雨净娟娟，修眉浮空秀争妍。
清溪回旋泻幽泉，下有澄澜湛洄渊。
绣楣雕栏欲飞翻，凌切汉道摩星躔。
恍如直跨须弥巅，琉璃凝光围四天。
喜君妙龄谢世喧，萱堂慈颜白盈颠。
儿童牵衣戏蹁跹，优哉此乐谁与先。
嗟予昔以三釜悬，投身世网百虑煎。
今乎老矣诚可怜，狙猿何用簪缨缠。
子云终须守一廛，诛茅结屋才数椽。
薜衣杂佩纫兰荃，手披白蟫玩青编。
春晖不报常欿然，虽有至乐安能全。

阳城衰晚拙催科，阖寝空惭罪亦多。
祭灶请邻君自适，载醪祛惑我谁过。
猗猗庭有兰堪佩，寂寂门无雀可罗。
归去好寻溪上侣，为投缨绂换渔蓑。

柴桑衰晚爱吾庐，三径归来手自锄。
但得叔卿长饱饭，不妨孝若老谈书。
兰因采佩枝先瘁，竹为凌霜叶自疏。
留骨庙堂宁曳尾，鲁门无用祀爰居。

浮花浪蕊自纷纷，点缀梅苔作绣茵。
独有猗兰香不歇，可纫幽佩系余春。

洞府门闲白日赊，碧潭清影照云霞。
弄珠人捧江皋佩，刻玉岩开阆苑花。
风月有情回俗驾，尘埃无处问仙家。
归来怅望金桥处，露滴桃源一径斜。

佳节初回苦未凉，疏林高下半青黄。
佩茱颇喜人犹健，采菊还怜蝶尚狂。
不惜登山聊举句，欲因戏马漫擎苍。
笑欹醉帽归来晚，稍觉幽庭月似霜。

有屋可以读书，有竹可以忘忧。
采庭之菊香有余，烹园之蔬甘且柔。
贤哉二子，又复何求。
鬼不尔责，人不尔仇。
沽酒可饮，江鱼可羞。
又安用列鼎食珍，佩印封侯。
我居柯西，相隔一里，可以杖履朝往而夕游。
必未厌我乞酰与借马，但只恐勤君赤脚与露头。
不然将吾颜子箪食瓢饮屡空之乐，又欲翻董生清明玉杯繁露之春秋。

洞箫奏兮瑶瑟御，日不足兮继以夜。
吾宁独此湛乐兮，嘉予美之宜修。
披浮云出明月兮，挥众星不与谋。
既成言以命予兮，顾永予之光明。
岂独谓不然兮，托东风以惠声。
嗟言独何容易兮，有倾身者鬼神。
中怀着而必见兮，卷兰舌而交信。
予虽不执子明烛兮，光辉其舍予。
两相审者不媒兮，予既获子于鼻息。
舒子声以歌兮，凤凰将闻而振羽。
结子佩而起舞兮，星斗视子而上下。
独翩翩其不可留兮，君之居可知而不可得。
春水涣涣兮，予独饮君河之曲。
鸟鸣群飞兮，其下芳草。
柳舒舒其可揽结兮，桃李始就其膏沐。
行者怀兮别者思，酌君酒兮寿君以不衰。
抚君舟之悠然兮，将浩渺以浮航。
三江震泽兮，舟师告惫而一息。
引日星之煌煌兮，吾独望子于南极。
想子其下兮，鼓圣涛而鞭蛟龙。
使宓妃不敢巧笑兮，皇英敛衽而来从。
南风之来兮，入予裾悦余心。
独条畅而清婉兮，曰是为故人之风。

升危蹑石梯，已觉毛骨异。
玄龛剖山腹，六月霜雪至。
佛台磨青瑶，绀滑不留水。
巍巍数天人，苍玉刻冠佩。
老僧拂高崖，上有昔人字。
国都已萧瑟，山泽隠遗事。
西轩俯空阔，昼夜纳苍翠。
卜筑莫后时，林中有余地。

秦子死南海，旋骨还故墟。
辛勤一生事，空得数编书。
琅琅巧言语，玉佩联琼琚。
知者能几人，憎者颇有余。
书生事业薄，生世苦勤劬。
持以待后世，何足润槁枯。
兴怀及昔者，使我涕涟如。
道路阻且长，悲哉违抚孤。

别君几何时，人事浩千万。
身如张射侯，忧愁剧强箭。
崎岖走穷县，艰苦君未见。
未知菽水丰，已感霜露变。
羁孤寄穷海，亲友谁吊唁。
析图补冬裘，乞米煮朝饭。
无聊犹自思，援溺固谁愿。
人生不终否，此语非我分。
英雄伏泥涂，暂晦久必现。
如予百不能，理自合贫贱。
岂当议隠显，而有不遇叹。
但思窜山林，远脱人世患。
有田足耕耘，有水足罩汕。
萧然便终老，到死百不问。
平生泥佛祖，久已师壁观。
况将无生禅，下视有为幻。
吾子出群材，千牛有余刃。
行当脱尘埃，鸣佩侍清燕。
高卑各有得，愿勿讥尺鷃。
不有行道人，谁当佐尧舜。
时哉勿自滞，功业在力劝。
握手不可期，此计吾行辨。

西风中夜来，飞雨随以至。
揽衣不能眠，起坐为涕泗。
炎蒸虽云酷，香草犹可佩。
清商来无情，凋我兰与蕙。
咿咿草虫悲，袅袅露蝉嘒。
高梁燕如客，铩翮鹰方鸷。
乾坤本无心，万物随一气。
如何于其间，感怆坐自累。
置之勿复道，得酒但知醉。
陶然杯杓间，萧洒无余事。

浮舟大江里三千，归扫先陇清淮壖。
杜门古寺厌岑寂，梦寐清颍如家山。
汝阴昔谬称刺史，自愧何术苏恫瘝。
平生为吏甘贱拙，敢作蟊贼伤民田。
未忧怀砖击之去，乃欲筑室买一廛。
箪瓢三亩易办耳，寄声父老不汝干。
长淮清冬龙蜃蛰，放舟出郭天宇宽。
浮梁横前袅可缆，金塔却立俨莫攀。
髯张幼好此奇服，白璧刻佩鸣玦环。
抱持微学不忍弃，清明竹林遭削删。
三年江湖友魑魅，一日宝府观玙璠。
渐消鄙吝心自喜，追计存没涕亦潸。
寻山把酒岂易得，客路霰雪衣裘单。
尘埃可洗忧可豁，待君一酌玻璃泉。

山边白云闲不扫，庙前土马荒春草。
山下松花龙甲光，东风古柏吹煖香。
朝霞为裳水为佩，守庙千年老龙在。
清风扫堂神暮还，山头月出溪潺潺。

五更闻钟自惊起，坐守残灯具冠履。
昏昏睡眼正团花，独爱当庭月如水。
强驱睡味谁不仁，漠漠黑甜留两眦。
忽惊左掖涨风埃，已起上阁锵环佩。
平明原庙焕金碧，饥投散幕走寒饵。
纷纷仆仆酸两胫，肉食当然贱何事。
走马回家百不问，扫榻伸腰真有味。
起来炊熟日亭午，槐叶新成庭覆翠。
翻书弄翰老自笑，饱食安眠计难遂。
古来高士不入城，肯听鸡鸣踏朝市。

我来之初季春月，门外李花如积雪。
杜门燕坐度长夏，庭树秋风忽骚屑。
西驰大火不复燎，急雨凄风争应节。
紫貂暴日知有待，画扇依墙将怨别。
蒸云积潦渐收拾，恶木烦芜稍摧折。
不知此事谁主张，跃马奔车忽回辙。
嗟予行世蹈坎埳，仅免豺狼膏齿舌。
三年闭户饿江岛，脱粟无余衣百结。
近者皇天忽悔祸，雨施云行咸澡雪。
复官还职遍海内，争脱囚冠鸣佩玦。
老夫龙钟众人后，一舸循江信沿涉。
风波历尽见故乡，亲友相逢惊白发。
道人已老见我喜，静扫高堂容憩歇。
佛龛日近得香火，僧饭时容供粗粝。
读书小技漫勤苦，安禅大观无分别。
久便闲放轻禄利，已脱忧危傲缧绁。
天时进退古不忒，人事兴衰今屡阅。
酒浓村店足斟酌，鱼美长淮恣哺啜。
从今万事付天工，致安民庶看夔契。

自昔周人俗，贪庸巧治生。
千金不冠带，一饮起纷争。
佩犊攻攘敚，通书为姓名。
二南分陕化，寂寞久无声。

经济心犹壮，清羸疾易伤。
那知两楹奠，遽失万夫望。
家有诗书积，坟无金玉藏。
谁知幅巾敛，曾佩上公章。

凤历开三叶，中原正偃兵。
端居思道妙，顺动展精神。
函谷传经后，涡阳旧宅新。
龙蟠泉不竭，丹养桧长生。
鸾鹤迎黄屋，烟霞避翠旌。
琳琅千佩玉，貔虎万屯营。
邃殿仙容俨，灵庭盛礼行。
书留河上语，碑勒大夫名。
歌罢秋风晚，弓遗药鼎成。
句陈严旧寝，辇道接新耕。
日落重楼影，天寒暮鸟声。
异时怀往事，千古有余情。

天涯催晚岁，残律去如奔。
入夜北风恶，多阴寒日昏。
野吹余烧烬，溪落旧沙痕。
霜重饥鹰疾，田空宿雁喧。
山明千笋直，云积万营屯。
足雨耕犂早，丰年柿栗繁。
地平秦接席，土断洛开门。
白首三年客，黄桑数亩村。
懒梳悲发短，不寐守炉温。
折骨披残枿，苍龙卧老根。
晚篁犹𥩟思，幽蕊助消魂。
慷慨双龙剑，飘零一酒樽。
琳琅思秀色，环佩想清言。
独语看明烛，空庭月出轩。

苍苍老柏古南禅，袅袅修篁泮水湾。
此地笑谈惟我共，百年交友得君难。
已甘心向诗书老，会与身图云水闲。
年少功名须力致，看君朝佩日珊珊。

塞上寒羊剪毡毛，软于春絮腻于膏。
虀盐倦客愁无褐，诗礼将军许赠袍。
雅服何妨冠苏帽，瘦腰兼称束郿绦。
想公封寄应多憾，不挂长身衬佩刀。

天寒书殿晓班清，气爽仙盘瑞露零。
讲罢群公佩声散，一竿宫日转槐庭。

冠佩煌煌拱北辰，道人风骨自轩轩。
茯苓松下龟鼋老，须乞灵丹一粒吞。

东溪何潺潺，秋水清见底。
纵横小石圆，一一静无滓。
空山人不到，漍漍响环佩。
我来每终日，漱濯弄清泚。
山居时已久，不省有朝市。
门阑人客少，跨马必至此。
麋鹿见我熟，相对不复起。
谁知寂寥趣，寄言同声子。

穷冬策羸马，祇役走南山。
原野势忽尽，并溪屡回沿。
列石如牛羊，流泉鸣佩环。
两峡忽壁立，仰失团圆天。
浅涧冻欲绝，层冰洌我泉。
跻攀越前岭，危石万丈悬。
衣薄近翠壁，云低上层颠。
谷深日无辉，地绝风更寒。
百里不逢人，我徒互悲叹。
但见女几峰，万寻戈剑攒。
淋漓锁冰雪，冷射狐裘穿。
日暮投主人，茅茨起孤烟。
燃薪不计束，未解手足拳。
主人前致辞，问官来苦艰。
我答岂得已，王事不可闲。
馈我脱粟饭，殷勤为加餐。
山家无酒肉，粗粝味亦甘。
月出万岭光，夜归霜满鞍。
回视所历途，猿鸟应愁颜。
暗想酸两股，夜眠惊梦魂。
人生亦可贵，何事恋微官。

寒夜不可旦，老鸡鸣苦迟。
晨兴出户视，风折山树枝。
最爱堂东梅，洌寒亦弄姿。
夜来月中影，窥我读书帷。
中庭石井栏，晨汲气如炊。
今日复何事，环佩联冰澌。
瓷罂有芳醇，庖舍具鲜肥。
地炉炽新炭，三酌对山妻。

自吾居山中，默默无与欢。
朝晡谁相对，赖此青琅玕。
堂东一亩池，远分西涧泉。
萧萧一万竿，结根护池壖。
婉婉翠凤凰，舞风照清澜。
微飙自天来，新佩鸣已喧。
王子骨已朽，后来岂有贤。
谅非聋与盲，敢慢回与骞。
灌溉养春茁，芟除去其繁。
终日淡相对，俗车无至门。

寂寂含至韵，清风时见嘉。
无意偶自动，虽鸣终不哗。
宫悬奏编磬，朝佩响冲牙。
谁知无谱曲，举世好黄华。

战国韩余壤，王畿汉旧京。
南围山峙秀，东泛洛浮清。
女几荒遗庙，宜阳认故城。
千秋迷佩玦，百战有榛荆。
路失三乡驿，岗余世祖营。
山疑熊耳甲，墓记赤眉兵。
昌水行宫废，谷州遗堞倾。
断壕收剑镞，耕陇得瑶琼。
姬冢丘陵抱，韩祠草木平。
传家亡谱牒，怀德荐牢牲。
峡势开双璧，川形画一枰。
谋臣赤松友，诗客锦囊生。
莽莽繁华尽，悠悠井邑更。
兴亡谁与吊，今古一伤情。
官舍连麋鹿，人家杂鼬鼪。
秋心悲杜宇，春候听鸧鹒。
宾榻无谈笑，尘鞍罢送迎。
平池宵槛影，万竹晓堂声。
放宕书千卷，栖迟岁再正。
野胥形矍掠，村隶语生狞。
脱粟供朝饭，孤豚计日烹。
里闾轻学校，儿稚骇冠缨。
最苦冲风隧，奔如万战輣。
木号惊浪涌，谷震疾雷轰。
日断兰香膊，云藏子晋笙。
村鼙朝坎坎，樵斧暮丁丁。
鬓自年来白，颜因醉后頳。
斋庖诛野菊，幽佩纫秦蘅。
忆昔初知学，时豪计主盟。
讨论披石室，咳唾视金籯。
宅与仁为里，丰期道可耕。
荡除秦汉垢，耨摘帝王英。
太史遗重补，骚歌韵再赓。
文潢无逆檝，谈阵有降钲。
战苦心逾勇，锋交敌丧勍。
决科聊筮仕，射策偶沽荣。
憔悴官曹冗，艰难祸难婴。
流年惟涕泪，生事罄瓶罂。
乞米常空釜，烹藜不厌羹。
菅县长剑涩，衣补旧图横。
波浪流萍远，风霜客雁征。
凭谁能束缊，请地乞为氓。
贫贱知何计，飘零复此行。
力微蛛纺织，谋拙茧缠萦。
大府多豪杰，何人问姓名。
采葑甘见弃，连汇敢图亨。
已分微言默，羞将薄技呈。
清秋回骥首，白日望鹏程。
调拙歌难和，工迂簴未成。
曳裾身阻阔，搔首岁峥嵘。
岂料盐车困，亲逢伯乐评。
属文惭贾谊，受璧过虞卿。
夙昔倾贤誉，清时仰庆闳。
霜威留陛闼，忠望在寰瀛。
大泽疏源厚，明公蕴德宏。
高文千锦丽，奥学万箱赢。
前岁趋畿尉，青衫拜使旌。
心将言并厚，事与意俱诚。
毫发聪明到，锱铢藻鉴精。
威严消隠慝，惠泽舞孤惸。
爽气开秋鉴，清谈扣佩珩。
霜空挂银汉，仙露照金茎。
伟量谦常过，刚肠枉必争。
川舟归巨涉，天柱入高擎。
鳣堕开佳兆，经传有旧黉。
簪缨光故物，堂构叠高甍。
顾步丹霄近，联绵盛事并。
人间望鸿鹄，海浪引鲲鲸。
百吏瞻仪矩，连城受使令。
晏边争羡慕，膺御有光晶。
报国求贤急，搜才荐牍盈。
搜罗归掌握，轻重付权衡。
律变遭寒黍，春催隠谷嘤。
陶埏皆作器，枯槁亦抽萌。
量度分寻尺，题评尽甲庚。
念勤宽仆仆，恤疾救惸惸。
合沓皆宗荐，绵蛮不叹莺。
羁鸿安肃肃，微草获菁菁。
哲匠深垂奖，非才惕自惊。
厚恩山岌嶪，高致玉铮锽。
效报期铭骨，存诚过食苹。
庶几鸣缶盎，万一助韺{径彳=音}。
自古求知重，从来顾己轻。
木欣辞爨烬，珠喜辨鱼睛。
叹慕身当锐，轩昂目暗瞠。
自存心铁石，敢废力蚊虻。
荒学重裨缉，繁文自补撑。
朝披枯竹简，夜守短灯檠。
养木经荒圃，疏泉久涸泓。
博兼终氏鼠，礼问叔孙樱。
陋每轻樊子，勤将比老彭。
中庸期慥慥，言行敢硁硁。
积累功成垤，辉华秀发莹。
辛勤施耨获，逸乐荐粢盛。
戴德千钧重，抚躬方寸明。
登临感身世，踊跃望门楹。
穷谷阴多雨，清溪晚放晴。
优游探物象，潇洒付杯觥。
耿耿驰千里，区区布一鸣。
愿回韶濩听，聊奏铁铮铮。

战国韩余壤，王畿汉旧京。
南围山峙秀，东泛洛浮清。
女几荒遗庙，宜阳认故城。
千秋迷佩玦，百战有榛荆。
路失三乡驿，岗余世祖营。
山疑熊耳甲，墓记赤眉兵。
昌水行宫废，谷州遗堞倾。
断壕收剑镞，耕陇得瑶琼。
姬冢丘陵抱，韩祠草木平。
传家亡谱牒，怀德荐牢牲。
峡势开双璧，川形画一枰。
谋臣赤松友，诗客锦囊生。
莽莽繁华尽，悠悠井邑更。
兴亡谁与吊，今古一伤情。
官舍连麋鹿，人家杂鼬鼪。
秋心悲杜宇，春候听鸧鹒。
宾榻无谈笑，尘鞍罢送迎。
平池宵槛影，万竹晓堂声。
放宕书千卷，栖迟岁再正。
野胥形矍掠，村隶语生狞。
脱粟供朝饭，孤豚计日烹。
里闾轻学校，儿稚骇冠缨。
最苦冲风隧，奔如万战輣。
木号惊浪涌，谷震疾雷轰。
日断兰香膊，云藏子晋笙。
村鼙朝坎坎，樵斧暮丁丁。
鬓自年来白，颜因醉后頳。
斋庖诛野菊，幽佩纫秦蘅。
忆昔初知学，时豪计主盟。
讨论披石室，咳唾视金籯。
宅与仁为里，丰期道可耕。
荡除秦汉垢，耨摘帝王英。
太史遗重补，骚歌韵再赓。
文潢无逆檝，谈阵有降钲。
战苦心逾勇，锋交敌丧勍。
决科聊筮仕，射策偶沽荣。
憔悴官曹冗，艰难祸难婴。
流年惟涕泪，生事罄瓶罂。
乞米常空釜，烹藜不厌羹。
菅县长剑涩，衣补旧图横。
波浪流萍远，风霜客雁征。
凭谁能束缊，请地乞为氓。
贫贱知何计，飘零复此行。
力微蛛纺织，谋拙茧缠萦。
大府多豪杰，何人问姓名。
采葑甘见弃，连汇敢图亨。
已分微言默，羞将薄技呈。
清秋回骥首，白日望鹏程。
调拙歌难和，工迂簴未成。
曳裾身阻阔，搔首岁峥嵘。
岂料盐车困，亲逢伯乐评。
属文惭贾谊，受璧过虞卿。
夙昔倾贤誉，清时仰庆闳。
霜威留陛闼，忠望在寰瀛。
大泽疏源厚，明公蕴德宏。
高文千锦丽，奥学万箱赢。
前岁趋畿尉，青衫拜使旌。
心将言并厚，事与意俱诚。
毫发聪明到，锱铢藻鉴精。
威严消隠慝，惠泽舞孤惸。
爽气开秋鉴，清谈扣佩珩。
霜空挂银汉，仙露照金茎。
伟量谦常过，刚肠枉必争。
川舟归巨涉，天柱入高擎。
鳣堕开佳兆，经传有旧黉。
簪缨光故物，堂构叠高甍。
顾步丹霄近，联绵盛事并。
人间望鸿鹄，海浪引鲲鲸。
百吏瞻仪矩，连城受使令。
晏边争羡慕，膺御有光晶。
报国求贤急，搜才荐牍盈。
搜罗归掌握，轻重付权衡。
律变遭寒黍，春催隠谷嘤。
陶埏皆作器，枯槁亦抽萌。
量度分寻尺，题评尽甲庚。
念勤宽仆仆，恤疾救惸惸。
合沓皆宗荐，绵蛮不叹莺。
羁鸿安肃肃，微草获菁菁。
哲匠深垂奖，非才惕自惊。
厚恩山岌嶪，高致玉铮锽。
效报期铭骨，存诚过食苹。
庶几鸣缶盎，万一助韺{径彳=音}。
自古求知重，从来顾己轻。
木欣辞爨烬，珠喜辨鱼睛。
叹慕身当锐，轩昂目暗瞠。
自存心铁石，敢废力蚊虻。
荒学重裨缉，繁文自补撑。
朝披枯竹简，夜守短灯檠。
养木经荒圃，疏泉久涸泓。
博兼终氏鼠，礼问叔孙樱。
陋每轻樊子，勤将比老彭。
中庸期慥慥，言行敢硁硁。
积累功成垤，辉华秀发莹。
辛勤施耨获，逸乐荐粢盛。
戴德千钧重，抚躬方寸明。
登临感身世，踊跃望门楹。
穷谷阴多雨，清溪晚放晴。
优游探物象，潇洒付杯觥。
耿耿驰千里，区区布一鸣。
愿回韶濩听，聊奏铁铮铮。

战国韩余壤，王畿汉旧京。
南围山峙秀，东泛洛浮清。
女几荒遗庙，宜阳认故城。
千秋迷佩玦，百战有榛荆。
路失三乡驿，岗余世祖营。
山疑熊耳甲，墓记赤眉兵。
昌水行宫废，谷州遗堞倾。
断壕收剑镞，耕陇得瑶琼。
姬冢丘陵抱，韩祠草木平。
传家亡谱牒，怀德荐牢牲。
峡势开双璧，川形画一枰。
谋臣赤松友，诗客锦囊生。
莽莽繁华尽，悠悠井邑更。
兴亡谁与吊，今古一伤情。
官舍连麋鹿，人家杂鼬鼪。
秋心悲杜宇，春候听鸧鹒。
宾榻无谈笑，尘鞍罢送迎。
平池宵槛影，万竹晓堂声。
放宕书千卷，栖迟岁再正。
野胥形矍掠，村隶语生狞。
脱粟供朝饭，孤豚计日烹。
里闾轻学校，儿稚骇冠缨。
最苦冲风隧，奔如万战輣。
木号惊浪涌，谷震疾雷轰。
日断兰香膊，云藏子晋笙。
村鼙朝坎坎，樵斧暮丁丁。
鬓自年来白，颜因醉后頳。
斋庖诛野菊，幽佩纫秦蘅。
忆昔初知学，时豪计主盟。
讨论披石室，咳唾视金籯。
宅与仁为里，丰期道可耕。
荡除秦汉垢，耨摘帝王英。
太史遗重补，骚歌韵再赓。
文潢无逆檝，谈阵有降钲。
战苦心逾勇，锋交敌丧勍。
决科聊筮仕，射策偶沽荣。
憔悴官曹冗，艰难祸难婴。
流年惟涕泪，生事罄瓶罂。
乞米常空釜，烹藜不厌羹。
菅县长剑涩，衣补旧图横。
波浪流萍远，风霜客雁征。
凭谁能束缊，请地乞为氓。
贫贱知何计，飘零复此行。
力微蛛纺织，谋拙茧缠萦。
大府多豪杰，何人问姓名。
采葑甘见弃，连汇敢图亨。
已分微言默，羞将薄技呈。
清秋回骥首，白日望鹏程。
调拙歌难和，工迂簴未成。
曳裾身阻阔，搔首岁峥嵘。
岂料盐车困，亲逢伯乐评。
属文惭贾谊，受璧过虞卿。
夙昔倾贤誉，清时仰庆闳。
霜威留陛闼，忠望在寰瀛。
大泽疏源厚，明公蕴德宏。
高文千锦丽，奥学万箱赢。
前岁趋畿尉，青衫拜使旌。
心将言并厚，事与意俱诚。
毫发聪明到，锱铢藻鉴精。
威严消隠慝，惠泽舞孤惸。
爽气开秋鉴，清谈扣佩珩。
霜空挂银汉，仙露照金茎。
伟量谦常过，刚肠枉必争。
川舟归巨涉，天柱入高擎。
鳣堕开佳兆，经传有旧黉。
簪缨光故物，堂构叠高甍。
顾步丹霄近，联绵盛事并。
人间望鸿鹄，海浪引鲲鲸。
百吏瞻仪矩，连城受使令。
晏边争羡慕，膺御有光晶。
报国求贤急，搜才荐牍盈。
搜罗归掌握，轻重付权衡。
律变遭寒黍，春催隠谷嘤。
陶埏皆作器，枯槁亦抽萌。
量度分寻尺，题评尽甲庚。
念勤宽仆仆，恤疾救惸惸。
合沓皆宗荐，绵蛮不叹莺。
羁鸿安肃肃，微草获菁菁。
哲匠深垂奖，非才惕自惊。
厚恩山岌嶪，高致玉铮锽。
效报期铭骨，存诚过食苹。
庶几鸣缶盎，万一助韺{径彳=音}。
自古求知重，从来顾己轻。
木欣辞爨烬，珠喜辨鱼睛。
叹慕身当锐，轩昂目暗瞠。
自存心铁石，敢废力蚊虻。
荒学重裨缉，繁文自补撑。
朝披枯竹简，夜守短灯檠。
养木经荒圃，疏泉久涸泓。
博兼终氏鼠，礼问叔孙樱。
陋每轻樊子，勤将比老彭。
中庸期慥慥，言行敢硁硁。
积累功成垤，辉华秀发莹。
辛勤施耨获，逸乐荐粢盛。
戴德千钧重，抚躬方寸明。
登临感身世，踊跃望门楹。
穷谷阴多雨，清溪晚放晴。
优游探物象，潇洒付杯觥。
耿耿驰千里，区区布一鸣。
愿回韶濩听，聊奏铁铮铮。

实历休明运，金貂将相门。
产材皆巨植，流庆出深源。
世仰风规旧，公膺戬谷繁。
人间见麟凤，天路引鹏鲲。
诸老推渊懿，英儒伏讨论。
韦平家学盛，黄绮帝师尊。
天步开华旦，离明照厚坤。
曳裾趋法从，操笔代王言。
谏说倾朝听，公忠报主恩。
高风何凛凛，谠议在元元。
夷险千途历，清明一志存。
宝圭纯不琢，秋汉阔无浑。
鸣佩登书殿，均劳镇辅藩。
洪枢归少第，玉节对元昆。
腊报新春近，阳生厚地温。
当年占梦寐，此日降玙璠。
贺宴开瑶席，陈庭列寿尊。
簪缨罗盛族，兰玉立诸孙。
霜鹤寒逾健，岩松老更蕃。
人祈贤相雨，国倚太师垣。
留滞瞻云馆，飞驰有去魂。
微官守山邑，无路走宾轩。
中外心方注，君臣契已敦。
伫观登辅弼，飞润及孤根。

朱绳缚天狗，白羽射旄头。
新佩将军印，初成甲第楼。
绮罗诸院夜，鞍马五陵秋。
惟有如霜鬓，令君览镜愁。

耕田衣食苦不足，悠悠送子长河曲。
同行不可别未忍，日暮河边仰天哭。
男儿从军薄妻子，妇人随夫誓生死。
封侯佩印未可知，不道沙场即为鬼。

道貌古昂藏，声名万里香。
紫霞衣缥缈，丹佩玉琳琅。
寂寞居岩馆，殷勤咏洞章。
伫看功行满，飞盖上寥阳。

虚阁凌缥缈，危台俯湠漫。
凭槛眺落景，倚柱送归翰。
空蒙暝色合，戃恍天宇宽。
皎皎明月上，炯炯青林端。
寂历四郊静，阴森清夜阑。
秉烛下草岸，回船遵柳滩。
繁星粲湛彩，白烟隠微澜。
夷犹放{氵霝}溜，暗澹数烟峦。
𫄨衣凉风发，角巾滋露漙。
心适醒亦狂，乐极清更欢。
叩舷过龙室，抵掌惊水官。
仍思𦶟犀炬，下欲窥蛟盘。
风云袭毛发，冰雪澡肺肝。
慨叹念前哲，兴怀成壮观。
蹇予弃甽亩，放意远游般。
合鞅昔徂岁，维舟今戒寒。
佩服良友义，论言畏涂难。
兹游兴不浅，冒险夜未安。
风波彼何惧，忠信邪能奸。

漫郎老猗玗，紫芝于𫇭于。
二元皆国器，位卑德有余。
嗟公有祖德，官况复不如。
平生志引大，英爽凌太虚。
胸中有武库，罗列千卷书。
攘臂班马间，岂但突黄初。
谓宜在妙龄，持橐承明庐。
何为沉下僚，蹭蹬青云途。
三调南曹选，雪霜稍侵须。
又佩墨绶去，不得黄纸除。
怜公批敕手，乃判税与租。
阅世悟休戚，胜负如枭卢。
达人自通脱，于何较锱铢。
平治不平气，俛仰自走趋。
刚忍素所遇，时乃烈丈夫。
南安极南粤，控带荆与吴。
南涯即沧海，北渡竟重湖。
回首望嵩颍，邈焉天一隅。
南州例卑湿，海错富虫鱼。
作客万里外，善保千金躯。
加餐慎兴寝，三年赋归欤。
故园有老伴，林下要为娱。

天下一大器，安危系平倾。
哲王慎民监，措术如和羹。
辛甘或偏长，非可制割烹。
五味既可口，君子尝曰平。
方今太平君，戒欹如持盈。
乞言用龟鉴，履德均权衡。
庶民虽蠢愚，一或非所营。
视之如己内，涂污千仞坑。
是用选贤德，告戒敷至诚。
曰虽一人良，万邦咸以贞。
尚赖尔庶牧，裨朕来聪明。
分符授虎节，专政千里城。
朱车轮两轓，画戟门十旌。
礼文既光华，远煜如杕英。
良图沃朕心，蠲瘼求民情。
如意运手足，乃与朕力并。
朕所戒假乐，难慎惟守成。
愿昭先人功，奠枕临周京。
群方政咸乂，惟海隅苍生。
鱼盐机巧利，凉德多矜争。
版图庶汇征，雉垒侵荒荆。
矧乘荐饥后，鲂鲿尾多頳。
古既无罪岁，此独何所令。
明明普天下，孰非圣人氓。
当求善仁政，如解中山酲。
时公罢仙班，入觐中天闳。
帝优老成人，锡祉升名卿。
吏能素严翼，公望方峥嵘。
物赖山愈静，川纳海益竑。
齐安汉中治，政迹如韶茎。
刚明济清浄，锦组辉琼莹。
果毅将慎智，佩玦锵璁珩。
英英众人师，落落天地晶。
是用简上心，佥议如预盟。
公辞臣老矣，已与世累轻。
东吴富山水，烟霞氛紫清。
乐郊适所愿，逍遥挂尘缨。
赏延及孙子，荣庆并弟兄。
智恬欲相养，为寿期老彭。
帝云东州民，思济求令名。
窒如相忘鱼，喣沫涔辙泓。
瘁如旱麓木，枯槁需春萌。
朕意慎许可，当赖王国祯。
如翩皆飞鸟，遴集惟鹪鹏。
无辞逆朕意，钦哉卿惟行。
公承帝眷异，竭节期有亨。
郡民幸其来，争以先见荣。
实篚携浆壶，马首拜且迎。
谓言前掾曹，执礼无私评。
远兹三纪历，位重德愈宏。
下车始授政，季秋末徂正。
囹圄屡空虚，盗止无黥刑。
康庄夜达旦，户敞民不惊。
柔远戒慢令，荒政先缓征。
榛楛已济济，莪蔚将菁菁。
熙熙春台乐，苾苾太室牲。
尝闻至仁化，政立可去兵。
又闻公明心，罚罪能驱鲸。
古云州县劳，此语非准程。
韩侯功固高，羞比于绛婴。
光初必凶终，进锐多反瞠。
如彻礼饮酌，彊酒奠兕觥。
虽云快壮心，泰至多酗蒏。
孰知安行健，履坦非掀横。
圭璋贱珉玼，山川贵刚骍。
良弓岂苟饰，利用关以弸。
斯为古循吏，业广惟励精。
孤生何所罹，自幼忧患萦。
遭家屡不造，省始离呱喤。
迩复远所恃，羁迹如漂萍。
操心但书危，固户赖巧甍。
曲蒙惠私重，哀愚斯独惸。
字抚得不违，俾就三龙黉。
曰余欲玉汝，谁何吝金籯。
愚非苟恩者，锐志思迅铿。
为修不敢殆，希彼农夫耕。
懃懃虑寇至，豫蓄终岁盛。
战战与心竞，中林亦丁丁。
渊崖视鸟道，履冰越深瀛。
刚克素自许，窃亦轻申枨。
永言念眷懃，愿以坚白鸣。
作诗谓云何，姑以纪颂声。

贱人敢图柄，时哉天步艰。
相尔箦中意，三亭宁腼颜。
佩印能几时，网成已入关。
宣言往代汝，天道真可还。

登山盖有道，迂叟真名论。
不困在徐行，不跌由足稳。
斯言可铭佩，万事为节撙。
推之为躬行，天下国家本。

宿草竞春力，阶除日青青。
何心愿滋茂，薙去辄复生。
一气养万类，兰药尽勾萌。
何当纫余佩，采采撷芳英。

束发从政事，佩绶曳长裾。
守令有民社，裂地皆分符。
问之尔何由，必曰因业儒。
自致或世赏，因儒升仕涂。
一朝希斗禄，辄与故步殊。
佞夫专媚灶，要路事驰驱。
俗夫抗尘容，勾校迷墨朱。
自谓尚市道，不若效贾区。
何必念故业，易地有蘧庐。
嵩阳敞儒宫，远自唐之卢。
章圣旌隠君，此地构宏居。
崇堂讲遗文，宝楼藏赐书。
赏田逾千亩，负笈昔云趋。
劝农桑使者，利心巧阿谀。
飞书檄大农，鬻此奉时须。
垣墙聚蓬蒿，观殿巢鸢乌。
二纪无人迹，荒榛谁扫除。
桑羊固可烹，县令亦安乎。
今主尚仁政，美利四海敷。
仁贤任阿衡，天地一朝苏。
已责复蠲敛，肉骨生膏腴。
疲民悉按堵，此地尚荒芜。
淮西高夫子，为政多美誉。
百里政肃雍，民不困追胥。
愤彼释老子，遗宫遍山隅。
吾儒一何衰，废迹可嗟吁。
连笺叩洛尹，移文讽使车。
义有子衿耻，功将泮水俱。
兴衰虽在天，此意良可书。
却思鬻此者，于儒与何诛。
又思昔县令，亦昔儒之徒。
兴儒有美意，无忘高大夫。

圣主躬仁政，群方布诏条。
洪恩温海峤，嘉颂满刍荛。
聚敛除奸吏，依违屏具僚。
钧衡无硕鼠，城社绝余妖。
皇化思无外，王心远欲昭。
咨询黄阁老，选命紫宸朝。
丹禁传天诏，飞星下使轺。
书旌分蜀道，揽辔步烟霄。
急峡瞿塘险，孤城白帝遥。
巴山连浪远，汉节拂云飘。
按部清时好，观风乐事饶。
诗成思老杜，鬼哭想残萧。
已佩黄金印，当簪七叶貂。
不应淹僻陋，从此上扶摇。

我虽养佛胎，未必有仙骨。
如何羽衣人，而亦容我宿。
岱岳若宗社，徂徕隐敌国。
沈沈两山间，真会驾白鹿。
仙子啸清风，玉女佩金箓。
扰扰人间人，悠悠欲五欲。

佳人谅诚素，呜佩若可取。
王孙忘情事，不学郑交甫。

平生阮步兵，口不道臧否。
每笑谢著作，自是雌黄口。
闭门秋草多，金风摇白昼。
忽传黄纸书，校艺群公后。
执雁有楚越，佩剑无左右。
难画浑沌眉，遽识齐宿瘤。
彭城陈夫子，笑我颜何厚。
为语陈夫子，人生无不有。

与春相别云一岁，辽鹤有恨不足加。
意韵寂寥莫我适，起逐春风山迳斜。
春风自与时窈窕，岂为来开桃李花。
不然春来已几日，何处桃李不枯槎。
乃知桃李善卑陬，远交深托待纷葩。
政如世间妩媚子，巡墙倚户渐齿牙。
公卿初岂以尔故，腰金佩玉牢声华。
区区更怜蜂蝶辈，草根花底为生涯。
此理前人未见之，我今独得频咨嗟。
生无京国名园分，况此边城万里沙。

先生有道无寸田，长歌击壤醉伊川。
今式玄冢高嵩峦，嗣子诗礼老益端。
少从父友学其难，一书百读口角涎。
父友寸步简策边，声名九州四海寛。
时有狂澜汇怒湍，百媸安肯一着妍。
独乐园中往复还，蝴蝶沼上青草烟。
书成砚穴气桓桓，苍生属望十九年。
圣时未肯误儒冠，倏见佩玉朝珊珊。
汴洛迎送路接连，急急政如渴赴泉。
跛者释杖瘠肥膻，兵偃不用卢重环。
货利去若风中幡，抉蔀一发天下言。
白发旧德殿中间，经行求士趋传餐。
先生之子难郁盘，绿衣春色行度关。
群贤并进让后先，山摧栋折何茫然。
人间此梦白日前，况乃枕箪夜稳眠。
仙山尘绝远嚣煎，云楼烟阁白鹤闲。
若嚬若笑玉女颜，我欲并之无因缘。
傍意若谓堪悯怜，是间有汝世之贤。
此公不死神常全，王侨偓佺不及肩。
汝曹蚁辈徒攻坚，欲子见之骇众仙。
子色不平羞青山，我为子往问彼天。
谁敢少弄天公权，蘧蘧梦断目鳏鳏。
但觉毛骨轻且便，赋诗不怕众险艰。

何事谢玄晖，临峦且怅齐。
想非逢锦绣，应祗见蒿藜。
今日三千牍，昭天十六奎。
煌煌鸣佩璐，灿灿动旌霓。
服众称擒虎，超群许拔犀。
品轻龙尾砚，时様凤头篦。
弃若文公席，危如墨子梯。
只宜驰大路，争可访幽蹊。
我亦惭强韵，君能出巨题。
笑言容委曲，良宴幸招携。
黄菊开应满，清霜压莫低。
谁人倾鲁酒，更复啖韩鸡。

平昔柳侯庙，拾君诗兴余。
帝阍谁掌制，天步此贞符。
敢恨初沈佩，惟惭再索车。
罗池聊自戏，况复已榛芜。

胸中块磊若为平，今日相如雪赋成。
广野喜逢三得白，高山真遇四边明。
瑶音顾我何能和，玉色烦君几见倾。
形秽由来惭独目，自怜犹识佩环声。

契阔王孙魂梦劳，京华一日重游遨。
图书不惜黄金费，歌舞何妨箓佩高。
月到南楼卧吹笛，花残曲几醉挥毫。
如何爱着须臾懒，不使苏门对楚骚。

盛典千年出宝图，佩环方泽影萦纡。
中天月护黄琮色，出海云腾赤帝符。
已惯龟鼍呈上瑞，不惊风雨解前驱。
侍臣自有扬雄赋，击壤何妨此鄙夫。

冬来无雪待佳辰，至日飞霙喜更新。
风偃南郊云献瑞，龙腾北陆日潜春。
壁门仗下千官佩，瑶席歌前万国珍。
负亹曾臣符竹冷，属车目断不飞尘。

一年几相作新沙，鼙鼓难开上苑花。
顾我何堪鸣玉佩，如君不得侍金华。
隐身思傍悬壶树，仙驭须求蒙顶茶。
辜负麒麟功业志，只教人唤作诗家。

座右铭何有，丹青得若人。
东坡禅客衲，六一醉人巾。
先后文章伯，安危社稷臣。
庙堂思颍日，海峤梦钧辰。
□□□□□，□□叹会神。
何当均雨露，剑佩画麒麟。

少年犹在老书生，酒后思家夜起程。
自佩弓刀防不测，独随骡驮雨中行。

紫宸拜赐鸣双笏，皂盖颁春佩左符。

低檐荫茅竹，陋如野人居。
夫子莞尔笑，曰此真吾庐。
庭前郁乔木，庭后犹榛芜。
芟削随手净，春兰植扶疏。
光影动窗几，馨香袭文书。
皎然纫佩心，邂逅同三闾。
尔来基构新，百事凌往初。
突兀焕华屋，茅竹扫莫余。
双楠庭之珍，斩代殊荣枯。
要知碧油幢，特立当阶除。
念念入勋业，不与蓬荜俱。
兰虽不生门，安能逭诛锄。
剖琴如剖薪，烹鹤如烹鱼。
珠玉抵飞鸟，镈钟委洪炉。
逝矣覆辙存，来车犹此涂。
尚欲取修竹，永以娱朝晡。
问竹竹无言，冷风一虚徐。

天中悬日月，激激正鸣泉。
洗耳岂吾事，披襟聊石边。
焦桐无杂弄，佩玉有群仙。
欲识偃溪语，于今蹄与筌。

鬓发尽皤然，眉分白雪鲜。
周遮延客话，伛偻抱孙怜。
无病常供粥，非寒亦衣绵。
假温衾拥背，借力仗搘肩。
貌比三峰客，年过四皓仙。
唤方离枕上，扶始到门前。
毎爱烹山茗，常嫌饤石莲。
耳聋如塞纩，眼暗似笼烟。
宴坐羸凭几，乘骑困亸鞭。
头摇如转旋，唇动若抽牵。
骨冷愁离火，牙疼怯漱泉。
形骸将就木，嚢槖尚贪钱。
胶睫干眵缀，黏髭冷涕悬。
披裘腰懒系，濯手袖慵揎。
抬举衣频唤，扶持药屡煎。
坐多茵易破，行少履难穿。
喜婢裁裙布，嗔妻买粉钿。
房教深下幕，床遣厚铺毡。
琴听怜三乐，图张笑七贤。
看嫌经字小，敲磬喜声圆。
食罢羹流袂，杯余酒带涎。
乐来须遣罢，医到久相延。
裹帽纵横掠，梳头取次纒。
长吁思往事，多感听哀弦。
气注腰还重，风牵口便偏。
墓松先遣种，志石预教镌。
客到惟求药，僧来忽问禅。
养茶悬灶壁，晒艾曝檐椽。
怒仆空睁眼，嗔儿谩握拳。
心惊嫌蹴踘，脚软怕秋千。
局缩同寒狖，摧豗似饱鸢。
观瞻多目眩，牵动即头旋。
女嫁求红烛，男婚乞彩笺。
已闻捐几杖，宁更佩韦弦。
宾客身非与，儿孙事已传。
养和屏作伴，如意拂相连。
久弃登山屐，惟存负郭田。
呻吟朝不乐，展转夜无眠。
呼稚临床畔，看书就枕边。
冷疑怀贮水，虚讶耳闻蝉。
束帛非无分，安车信有缘。
伏生甘坐末，绛老让行先。
拘急将风夜，昏沈欲雨天。
鸡皮尘渐渍，𫠜齿食频填。
毎忆居郎署，常思钓渭川。
喜逢迎佛会，羞赴赏花筵。
径狭容移槛，阶危索减砖。
好生焚鸟网，恶杀拆渔船。
既感桑榆日，常嗟蒲柳年。
长思当弱冠，悔不剩狂颠。

急急西落日，浩浩东去波。
日落波不停，浮生能几何。
青云身未上，白发头已多。
金印未佩腰，道路成蹉跎。
一朝忽得志，顿忘贫贱事。
八珍食方丈，华毂驾天驷。
民瘼无术医，贪狠有心恣。
无何触天网，祸淫谅不爽。
余殃及子孙，岂只身长往。
寄语求名士，得志莫如此。
不善宜先知，行道慎莫止。
仁恕及苍生，忠贞辅天子。
好爵终自縻，盛烈垂千祀。
西日与东流，任彼催寒暑。
须知君子人，身死名不死。

迷真渺无始，飘业产钱唐。
外族宗南郡，门风祖偃王。
微缘先劫种，宿习妙龄彰。
父母怜多病，亲宾怪异常。
布花模讲道，画石学题章。
戒印齓年佩，心猿志学狂。
荣名虚准拟，簪组妄思量。
礼乐师周孔，虚无学老庄。
躁嫌成器晚，心竞寸阴忙。
翼翼修天爵，孜孜耻面墙。
内藏儒志气，外假佛衣裳。
每恶销金口，时劳疾恶肠。
手中期得桂，箭下待穿肠。
𫘤鹿方随焰，坚冰忽遇阳。
系珠知在体，甘露忝亲尝。
要道传三观，真机得妙常。
不然心迹火，任结鬓根霜。
觉路双轮驾，真空两翅翔。
饥来还遇膳，渴去已逢浆。
静处如来室，高眠解脱床。
理高山峭拔，道大海汪洋。
力战魔军散，功扶佛化昌。
空山怜寂寂，尘路笑茫茫。
触境知无著，闲居贵坐忘。
消摇希自了，言说亦何妨。
撰疏松窗冷，挥松古殿凉。
来蒙随力化，真诰应机扬。
达理虽云短，寻文或有长。
圆伊令了悟，法爱教消亡。
性任融凡圣，修宜示否臧。
冥心潜应梦，取验敢垂祥。
事佛身多累，为师道实荒。
衡门连竹石，草屋带林塘。
冬服和𫄨绤，中飡乏稻粱。
水边云作伴，岩下柏为香。
景物看无厌，幽栖兴未央。
晚篱啼翡翠，春沼浴鸳鸯。
菡萏花如画，嵚崟岫若妆。
飘窗松韵淡，翻砌菊花黄。
放鹤时登岭，观鱼或在梁。
岂愁身病害，长喜世平康。
无处求烦恼，随时任寂光。
昏衢悬慧日，苦海泛慈航。
誓坐菩提法树，高跻寂灭场。
冥真周法界，垂应遍诸方。
顿渐门皆邃，偏圆药尽良。
惊迷辩雷震，摧惑法轮彊。
鹫岭先开会，金河后秘藏。
留形归后德，遗法益无疆。
四等心弥广，三慈化甚详。
道齐诸妙觉，事类释迦皇。
生灭非吾土，圆澄是故乡。
一空长寂寂，万类本惶惶。
庶了无生旨，无生更可伤。

雉省荣迁拜命新，鱼符重佩出关频。
停骖却访枌榆社，恋阙回瞻析木津。
水薤有谁裨政术，江山终日助吟神。
一麾岭外遥相望，应合趋庭问狷人。

庭下焚香连宿雾，林间鸣佩起栖鸾。

伏金避老火，遁日干商霖。
天地岂不寛，八荒一釡鬵。
此身沍寒乡，骨冷势陆沉。
忽疑同然灰，终得空汗襟。
闻有不热符，莫致癸与壬。
平生习云水，两足便幽寻。
佩绅接轸处，念往汗益浸。
乃独款公关，热行犯诃吟。
忘公鼎轴家，谓是缁帷林。
有风静险躁，无愠烦鸣琴。
置我弟子间，岂不容鲁参。
公如天下雨，焦卷听雷音。
謦欬走旱魃，噫欠停流金。
胸中三绝编，宁独自洗心。
坐使人意消，烦促变清深。
南山当朝隮，暂卷乃至今。
万物抱暍意，油然徯层阴。

千秋桥畔桑麻村，槐阴覆砌绿映门。
关门谁觅病居士，掩书不读愔不言。
明窗养石作幽伴，苍骨孤痩栖秋痕。
潇湘洞庭入眼界，念随鱼鸟芦花根。
端知此想无是处，聊遣幻变驱昏烦。
请言居士往少壮，烹羊炰羔酒拍盆。
离骚百过亦径醉，万事形影如空尊。
襄阳老孟识此意，数凭楚些招其魂。
只今流落口吻燥，病乃乘间排吾阍。
病多诸念反衰冷，念冷却觉丹田温。
此田不应供喜怒，外物稂莠那可存。
诛稂去莠要及早，俗虑可吐不可吞。
鸡犬相闻太古末，居士中有五亩园。
舒迟不称子男服，要须结佩纫芳荪。

春山得狸躯胁细，苍头抱携香着袂。
丛兰密处曲庇身，狐鼠何疑相睥睨。
定非青丘阿紫家，恐是中台餐柏裔。
太真妃子紫绣囊，一生长伴瑞龙香。
石竹花开浴殿暖，何时馨郁栖珠珰。
只今弭耳空山内，时下山腰出云背。
弄香浅草已袭人，试杂江蓠为君佩。
儿童手摩初不恶，狐狸貎似安能辈。
糟中玉面甘人颐，何食而肥蒸不悔。
东堂老子有香缘，百和烟间回盻睐。
相从真亦得所哉，便呼铜鸭为尔配。

金波灔灔梨花玉，春色两枝娇映肉。
夜堂莺燕落梁尘，秋帘风露昏银烛。
倦客归来半白头，旧约参差两黄菊。
新年斗酒亦径醉，道旧驩然能五六。
御史家儿反温克，风前玉树何由俗。
上客凛凛八尺身，秀在两眉诗在腹。
醒狂司隶醉奈何，猛雨澜翻无软热。
不嫌呼酒反劝君，要看春空云郁郁。
明朝宁辞一日病，清时未可三闾独。
倒冠落佩郭南门，长庚晱晱山簇簇。
回头一笑堕渺茫，卧听桐鱼唤僧粥。

女夷争名亦早计，凌寒破腊回春意。
不待梅花送消息，细风平日先妍媚。
野塘冰鱼翻暖绿，官桥烟柳摇寒翠。
佳人青鬓耐时节，彩幡初贴宜春字。
唯有朱颜不我留，岁月翩翩定容易。
柳车载穷安肯行，若华翳日何当试。
忆昨狂心逐蝴蝶，踏月追春藉花睡。
如今佩犊老东冈，杏花菖叶催田事。
眼看风光搔白头，斜阳抱来空多思。

春采中洲兰，秋采芙蓉芳。
芙蓉以为衣，春兰佩其香。
晓织比目鱼，暮织双鸳鸯。
裁成合欢被，副之君子堂。
粲粲桃李姿，过时空自伤。
汉宫专使至，罗搜穷洞房。
长虹直轩辕，秘艳不可藏。
平时同闺子，坐看铅华光。
共解明月珠，私结罗襦裆。
出门驱车去，富贵无相忘。

耀灵浴虞渊，光属朝夕池。
氤氲满寰宇，幽草无闲枝。
岷山玉岭花，寸根武陵西。
寒摇塞北霜，疏影何葳蕤。
春意已浩荡，造物夫何为。
烟条凝渌雨，缬彩红参差。
下有濯锦泉，清泠鉴毫厘。
佳人古西子，徬徨水之湄。
兰苕采朝露，佩服良所宜。
凛然冰雪颜，效嚬那可希。
江国日云莫，无媒鬓如丝。
愿言配君子，独立无言蹊。
谁献常山根，与之植龙墀。

吾爱西河段干木，凛然节槩凌孤竹。
遗风扫地青塜存，汾水千年为谁渌。
水边剑佩锵寒玉，熊车来作江阳牧。
忠梗峩峩一面霜，想像古人今在目。
我叹今人似古人，丝桐为播汾阴曲。

低霭横沙碧，长滩宿雁孤。
樵薪窥树瘿，渔父就龟趺。
落日骈游女，鸣波咽佩珠。
啼乌与惊鹊，先我渡城隅。

当年姓字列仙曹，醉逐西王折海桃。
万策水平祥雾合，峨眉岚静使星高。
泥封明日传清诏，台量何人荐佩刀。
老去功成解金印，卧云闲笑一生劳。

玉翰飞出汉江东，蜀道三年兴已穷。
城郭宛然人未老，笑谈终日座生风。
汴云归去觚棱近，珠佩收来汉月空。
衰草寒苕更惆怅，乱鸦无数失征鸿。

七里亭中酒满樽，野梅疏淡月黄昏。
可怜白屋西南士，占得青春雨露恩。
千载誓言飞将种，一生归报豢龙孙。
年来佩剑人相笑，宁立孤风昼掩门。

闺门秀色擢冰清，行佩兰苕八十春。
传道先生为择配，起家著作不忧贫。
金花贴子分双轴，子舍登瀛有几人。
千仞龙华松竹域，妇姑虽死亦相亲。

山翠围裘领，谿声响佩环。
终年无俗客，不用掩松关。

故事登高会，流风落帽文。
客樽常满满，篱菊任纷纷。
马埒摅豪气，萸囊想旧闻。
不须兰作佩，骚客恨如云。

朱帘高槛俯幽芳，露浥烟霏玉褪妆。
月冷素娥偏有态，夜寒青女不禁香。
从教春事年年晚，要使诗人日日狂。
替取秋兰纫佩好，忍随风雨受凄凉。

隐侯天下士，早从北山游。
至今华屋处，泪眦婴西州。
予实老且病，闻螘类鬬牛。
力不任毛颕，况能佩吴钩。
虫鸣夜复久，试起商声讴。
姑置铁如意，珊瑚为君投。

西风动湖海，木落蓬户幽。
稍回长者车，聊以销我忧。
脱巾哦新诗，爽气凌高秋。
萧然漂转余，文字慵雕锼。
老骥语尤壮，屹屹孰与俦。
一笑曾莫逆，未觉悲淹留。
岁晚余粳稻，呼儿具肴羞。
蔬畦绿可撷，浊酒供献酬。
平生山林姿，绝意宫锦裘。
黄鸡忽登俎，岂羡烹全牛。
念昔佐帷幄，饮甘佩吴钩。
沧波会入手，此事非人谋。
羲和驱白日，疾游无停辀。
散髪倚前槛，江天云自愁。

年光六马去骎骎，末路漂流愧此心。
玉佩金貂自钟鼎，纶巾羽扇本山林。
舟横落月梅花淡，雁贴寒云春水深。
漠漠东风闭蓬户，相思华髪忽盈簪。

东山谢安石，事业照星斗。
佳人临川秀，自言乃其后。
昔我未知子，籍甚大江右。
迩来识君面，风流故自有。
早岁翰墨场，挥洒不停手。
河发昆仑丘，风怒土囊口。
春来入诗垒，窥杜逮户牖。
笔力挟雷霆，句法佩琼玖。
起予虞帝韶，和汝秦人缶。
少年厉锋气，鄙夫成老丑。
人才古所难，吾子定不朽。
清和四月夏，销黯一樽酒。
悠悠西峰云，暗暗南浦柳。
平生六艺耕，勿遣生稂莠。
鼓枻黄花秋，慰此长回首。

朱帘翠幕无处所，抖擞凝尘户牖开。
万里烟云浑在眼，九秋风露独登台。
西江波浪连天去，北斗星辰抱栋回。
独佩一瓢供胜事，恨无陶谢与俱来。

古人已朽不可作，长安年少多岳岳。
太官五斗仅代耕，舒缓养高简然诺。
陈侯气稳天机精，心胸开霁脱检绳。
只今冠佩奉朝请，折节重士身自轻。
主人斗酒相逢迎，金尊玉槃红烛明。
黄花开彻秋未了，残月挂檐霜气清。
气吞百吏不足数，滑稽巧中一座倾。
座客未用喜且愕，陈侯吏事复不恶。
簿书狱讼谈笑了，盗贼骨惊吏胆落。
至今鲁山驾车处，会使齐儿畏朱博。
方今天子坐明堂，指麾夷狄如驱羊。
安得吏师如侯者，上应列宿布四方，政治岂但几成康。

往作兰溪游，步屧出林麓。
溪头小雨竟，溪水澹文縠。
婵嫣几丛秀，临流自结束。
曲折访丛底，初不露芬馥。
归休行结佩，薄采未盈匊。
时遵微径间，幽然感清淑。
年来蚕自缚，投迹先拟足。
不意淟涊中，见此二孤竹。
威威耐寒苦，绎绎辈杞菊。
似是溪头裔，相逢慰烦促。
一日不见之，鄙吝生眉目。
故将应书手，抱瓮助长毓。
孤根著土深，稍稍树支族。
看渠吐胸中，一洗桃李俗。

止止堂中一禅客，五尺枯藤藏未得。
平生心胆闯古人，今复江南又江北。
昨夜霜风号古木，玄猿啼寒星斗黑。
傍家行脚有底难，独师大去吴王国。
君不见季子敝尽黑貂裘，归来印佩六国侯。

一见晁公子，雍容前辈风。
规橅俗吏外，步作古人中。
环佩千官合，梯航九驿通。
空虚循吏传，谁为荐诸公。

光明奇秀岂能藏，草自纤柔桧自长。
不待博山荐沉水，道人亲佩法身香。

荆山美璞昔未发，鬼神诃守谁可夺。
妙工伐石强剖抉，试之烈火皎冰雪。
长虹射天昼不灭，夜堂流光堕明月。
坚厚粹温函正气，不许时人巧雕砺。
羞与佩环争细碎，直登丘坛荐天帝。
世无琅玕来作贡，楚人未售空长恸。
索价当高勿轻用，缇囊十袭须珍重。

良月当初吉，昌时叶半千。
气锺奎壁粹，寿禀角亢全。
殖学优前哲，香名自妙年。
文章魁桂籍，风采冠樱筵。
要路谐先据，清班阅屡迁。
芸书雠甲乙，黼坐谒温宣。
丹陛趋文石，彤庭咏绮钱。
云梯滋稳步，风翮正孤骞。
清切陪华跸，雍容进迩联。
夜归惊宝烛，晓直候花砖。
余力兼京辅，能声映简编。
寇清桴鼓绝，讼息缿筒捐。
入谢虽言迈，徂齐遽式遄。
词林俄再入，政辖遂详延。
鲠议违时去，丹心许国坚。
赐环朝帝所，曳履上星躔。
枢宪仍图旧，岩廊庆得贤。
珥珰鸾渚上，鸣佩凤池边。
默识通伦类，先几炳眇绵。
龙辀迎舜日，鳌柱拱尧天。
夹毂占轓鹿，飞冠兆冕蝉。
鹤龄偕集木，龟算等巢莲。
丙魏君臣契，韦平父子传。
功成五福具，永作地行仙。

荆吴豪俊最缤纷，功烈平西自出群。
节操不惭张御史，功名终似李将军。
安仁句语聊书实，宣佩声猷更袭芬。
岂谓千年有遗恨，数间颓屋枕溪垠。

着眼看来宁免瞎，全身何用佩金鱼。
黄龙意气雄豪甚，祇为他家不识书。

在昔香山老，水友而竹师。
心虚是师道，性静友亦宜。
孰谓物理妙，乃为高贤资。
佳哉陇西子，结屋溪之湄。
溪上亦何有，有竹如在淇。
涓涓峙寒碧，澄澄烛须眉。
微风一披拂，杂佩声参差。
俄顷万籁寂，粹然淡余姿。
可但子师友，我方师友之。
未到三叹息，徒劳形梦思。

昨夜山头月，照我杯潋滟。
今朝云外山，寸碧若新染。
人境两清绝，座客只君欠。
俗子百无用，胜士一可念。
君如苕溪女，不妆有幽艳。
又如白堕醪，虽久味愈酽。
雄文山有云，高论圭无玷。
胸怀极坦夷，了不限城堑。
胡不侍明光，峨冠佩长剑。
宁甘广文冷，青灯对铅椠。
何当襥被归，莫待孟光窆。
放杖先生席，罢趋邦君坫。
晚行蝉噪山，晓起鸡号店。
到家先过我，信若符节验。
门前马未嘶，屋上乌可占。
呼儿拂几席，唤妇熨襦襜。
欲具韩子餐，恐乏鱼菜赡。
但当蒸瓠壶，莫笑卢公俭。
老气得酒豪，灰寒尚复焰。
虚心叩至道，膏肓待君砭。

彼美邱园秀，风韵何洒落。
考槃盱水湄，贫贱不陨获。
冰椀荐溪毛，缟衣佩兰若。
和峤松森森，王恭柳濯濯。
文采南山豹，野逸青田鹤。
独振大雅音，黄钟在牛铎。
绿萝结春阴，修篁解夏箨。
登山挹飞溜，自得仁智乐。
赖有好事人，携酒慰寂寞。
王路今坦夷，胡为束高阁。
堆盘烂生光，累累照巾羃。
香雾欲噀人，未食先流液。
何当见四老，授我隠居术。

长沙隔重湖，苍莽无四壁。
骚魂驾鬼车，月黑阴火赤。
念彼泮宫老，官居寄禅寂。
虽绾参军绶，尚带山林色。
萧然列仙癯，粹气润圭璧。
坐见屈在墙，作诗吊沈溺。
鄙夫不解事，勇退如六鹢。
安得快哉风，吹我垂天翼。
不假蜚霞佩，置身在君侧。

不随俗客老尘寰，晚节逍遥水石间。
独佩药囊来泽国，只留丹灶在梭山。
身如野鹤更无侣，心似白云长是闲。
若见刘仙问消息，幸分余粒及衰颜。

江南仲御才英发，身佩琼琚冠宝月。
骅骝未肯就缰衔，乍蹋天街频啮掣。
忽然醉里谪三湘，顿觉新诗愈超绝。
人疑夫子不堪忧，豪气壮心当少折。
不知世故转磨礲，凛凛太阿初不缺。
归逢北客笑无言，但道湖南苦秋热。
许来过我已三书，欲对清樽话离别。
可怜杨叶漫飞烟，坐叹榴花空点血。
平生一诺季将军，邂逅相逢应有说。
颇闻列屋尽蛾眉，自教绕梁歌郢雪。
君能辄暇暂来无，莫待新声都按彻。

解佩时时梦汉滨，不将喜事报交亲。
围棋赖作争先客，买妾方成得意人。
乍看梳装传内样，剩供头面买时新。
拼须一醉金钗侧，莫向樽前著暗巡。

阆苑瑶林春晚芳，仙妃舞困卸霓裳。
𧏖珠委地隳云佩，尚带天边风露香。

耕田佩印两徒然，忆相平津只去年。
怪底功名称地狱，谁将官府到天仙。
是非已付渔樵判，疑信难凭党与传。
杯酌岂能通大道，床头当得酒如泉。

此生正坐不知天，岂有豨苓解引年。
但觉转喉都是讳，就令揺尾有谁怜。
腰金已付儿曹佩，心印还当我辈传。
他日乘车来问道，苇间相顾共攀缘。

昔我先君子，德与形气俱。
褒衣佩长剑，轩昂真丈夫。
我生困多难，迺类山泽癯。
头目颇麞鼠，愧忝虎豹驹。
太仓五斗米，足食蕞尔躯。
谁能向天子，号饥诉侏儒。

梦断维熊夜，祥呈馈鲤初。
固应贤有后，谁谓庆无余。
为国家相似，忧民子不如。
符分四任虎，金佩十年鱼。
未补三公衮，聊分八使车。
权衡公选格，陵阜富军储。
阀阅毡犹在，朝廷席正虚。
称觞勤祝颂，二十考中书。

一剑纵横敌万夫，少年功业负雄图。
时平不佩将军印，任重来分刺史符。
膝上细弦调雅操，塞前蛮栅长平芜。
自惭子美诗才少，难咏花卿绝世无。

我行厌风埃，日莫休逆旅。
疲坐扪蚤虱，呼童洗袍袴。
起寻古招提，思与幽人晤。
忽觉华气生，乃与周郎遇。
笑谈倾坐人，我亦为停麈。
袖中出新诗，贯珠穿妙语。
丽如花林风，清甚空阶雨。
坐令羁旅情，掣肘弃余去。
太平疆场空，英雄功业悮。
如君文武姿，其可著闲处。
霸陵旧将军，月黑射猛虎。
夜归逢醉尉，颇复较胜负。
丈夫有用舍，世态度今古。
何时紫泥书，夜半捶门户。
边风吹塞尘，千骑红妆女。
横槊赋新诗，唾手取黠虏。
麒麟入图画，佩剑撚白羽。

昔参幕府事从军，跃马翩翩犯塞尘。
舞剑未饶横槊客，属鞬何羡佩钩人。
中年衰钝难堪事，一跌支离近浃旬。
多谢故人情意厚，佳篇惟待细书绅。

秋兰馥郁有幽香，不谓无人不吐芳。
最好移根来一室，试纫幽佩意何长。

春槃撷新芽，秋篚得红实。
霜根醸我醪，色味两奇绝。
老人鬓已丝，处子何由得。
早佩斯人言，百岁真瞬息。
今我幸未衰，妙药况咫尺。
食前得珍蔬，新醸扫故疾。
瘴海风土恶，地气侵腰膝。
玄鬓或伛偻，襁褓颜已墨。
西河安可冀，北归愿如昔。
区区摘苍耳，麤陋非所敌。

正直神所予，诚存邪自闲。
斋坛夜寂寞，天风吹佩环。
想像鸾鹤驾，云霞隘空山。
翩跹款帝闉，群驭相追攀。
屏息百虑空，凛然夜气还。
心灰尘埃境，迹寓冲虚间。
益守清净化，俗情开昧顽。
无声颂文德，庶几窥一班。

一生拙自谋，老去复谁谏。
二年此流落，汝岂宜仕宦。
三黜固不辞，难堪妻妾讪。
四海将安归，面垢风裂骨骭。
五鼎不愿食，诚言岂容赝。
六韬素无奇，破敌未有间。
七十古所稀，田园当早办。
八骏方并驱，瑶池朝与宴。
九牛亡一毛，安用蓬蒿鷃。
十室请老焉，佩弦吾敢慢。

莫将不赀身，玩此有限年。
心待三迳足，何时赋归田。
陶令甑无粟，阮公不言钱。
可怜六尺躯，坐受众目怜。
我正犯此戒，隐忧浩无边。
幽怀祇自知，搅佩悲芳荃。
闻君昔种竹，妙意诚超然。
欲伴岁寒老，此计将终焉。
郁郁环堵中，清风自招延。
林泉有余乐，簪组未易牵。
早知文章累，不愿铭燕然。
一为世所羁，遂与昔志捐。
富贵岂不欲，孤高易隮颠。
翻然回吾驾，造物报尔天。
辛苦自缠缚，老蚕迷再眠。
邯郸一梦破，怀抱良蹁跹。
寄语山中友，信归在言前。
耘治秋水净，扫洒春风妍。
君言诚起余，肺腑不待镌。
强颜为升斗，情态等市廛。
投绂亦从此，过君请击鲜。
中止微鹿门隐，不愧竹林贤。
放怀绳墨外，俱作平地仙。

姚侯不学苏季子，佩取六印夸闾里。
又不斩取楼兰王，立功万里还故乡。
两俱茫茫空白首，车轮马迹环四方。
忽焉投劾赋陶令，亦复近市师韩康。
结髪少来遭物役，不在功名在刀笔。
不如一觉获安眠，收拾散亡归此室。

玉佩犀簪暗网丝，黄冠今习野人仪。
著书岂独穷周叟，说偈还应见祖师。
棕子偶从遗物得，竹皮同使后人知。
平生冠冕非吾意，不为飞鸢跕堕时。

学省当年假佩绅，谁知家世有功臣。
朝班长忆倾鹓鹭，海角俱欣识鳯麟。
坐抚斯民虽有道，细看此境本无尘。
自怜老马犹迷路，邂逅何妨一问津。

当年龙阁帅闽中，辟馆兴贤特地雄。
还见芝兰修世职，固知斧藻有家风。
堂堂剑佩瞻遗像，衮衮簪绅出泮宫。
劝学一门真盛事，西州何独美文翁。

海角纷纭祇簿书，朅来不觉一年余。
自嗟扰扰无休息，犹及匆匆问起居。
前日先生官独冷，而今主簿意何如。
应怜小女犹痴在，只喜腰间已佩鱼。

病告看看近两旬，登高一一听诸邻。
佩萸谁是佩刀者，落帽多应落解人。

众万之生，于世暂寓。
一偾一兴，孰知其故。
退黜奚戚，进升奚慕。
岂以通塞，顾改常度。
有如我翁，昔尝掀翥。
戴𫄥垂缨，去天尺五。
今屏山城，亦皆时数。
左右佩剑，畴可笑侮。
翁具退省，前言大悮。
用与不用，智力何预。
幸同此邦，邂逅承晤。
结为金兰，安此贫素。

我爱陶渊明，脱颖深天机。
丛菊遶荒径，五柳摇幽扉。
生逢卯金兴，典午势已非。
著书但甲子，岁晚频歔欷。
仕宦聊复尔，樽酒真焉依。
南亩犹种秫，西山同采薇。
浩歌归去来，熹微恨晨晖。
迷途往莫谏，今是庶可几。
蓄琴但取意，不施弦与徽。
观其四八目，贤喆在所希。
出处固有意，夫岂轻行违。
谁云惮束带，辞荣俄拂衣。
念彼同产人，抚视因遄归。
平生共志趣，但有一翟妃。
少陵罪责子，颇谓达道非。
右丞鄙乞食，更以人我讥。
乃知第一流，尚此知音稀。
妙诗发天奥，流转同衡玑。
自谓处人境，喧无车马騑。
心与尘事远，地偏堪遁肥。
东篱秋色晚，悠然望翠微。
真意不可辨，佳气随鸟飞。
诗辞向千载，凛凛犹光辉。
我生但睎骥，望之有等威。
行怀斜川游，坐想栗里矶。
九原不可作，筑亭傍崔嵬。
独取诗句名，櫩宇殊飞翚。
岩谷有杳霭，花卉无纷菲。
修篁寒逼人，坐如霜雪飞。
诸公赏清致，野服驰鞯鞿。
经丘复寻壑，不惮历崄崎。
壶觞更命釂，藻翰各一挥。
高谈破滞论，妙处端解围。
食冷或屡暖，哦诗宁忍饥。
褒假猥见及，责善非所祈。
愿以靖节语，佩之如弦韦。

斋居屏尘务，况复儒宫清。
木落必粪本，祭菜敢不诚。
瑚簋见三代，错落罗两楹。
骨冷破梦境，虚窗坐黎明。
祠官趣盥颒，珊然环佩声。
巍巍素王像，视若四海营。
当时杏坛士，与享彯华缨。
乐教属昭代，弟子陈歌笙。
端如从陈蔡，琴舞纷纵横。
元功流万祀，德大遍诸生。

杖藜登览更簪蒿，莫学骚人独𫗦糟。
弈世当传张颢印，三公行佩吕虔刀。

晚凉汤饼点青蒿，卜瓠分甘笑楚糟。
好摘江蓠充杂佩，不须岁晚梦三刀。

束髪事明主，遇合诚独难。
譬彼佩犊翁，穮蓘功贵完。
明府真权奇，汗沟沫流丹。
雅意独当御，未享苜蓿盘。
诏许上紫殿，占对随孔鸾。
底事寝不报，鼓船下风湍。
顾兹未逢年，于我颇复安。
治道贵清净，稚耋家相欢。
桁杨生木鸡，榛芜薙西园。
方塘毎制芰，泽畔思纫兰。
灵修方布席，下诏应赐环。
勿堕逐臣泪，去蹑青云端。

野意本自遂，兹溪称独醒。
云萝环静室，水石照疏棂。
杀竹编书古，纫兰作佩声。
王通昔不遇，时亦坐汾亭。

璧沼水嬉飞隼渡，瑶箱命缕彩丝新。
亲蚕礼毕无余事，夙佩珩璜奉紫宸。

秋风台上起高歌，把酒看花意已多。
屈轶不生神豸死，结茱为佩欲如何。

五代云雷屯，九野皆龙战。
闻国如棋枰，皇极何由建。
太祖乘天飞，大发光华旦。
樊公江表来，经纶速如电。
微子入姬周，仓皇救涂炭。
四海乃大同，万里闻薫风。
礼乐与征伐，出自明光宫。
大勋未大赏，积庆宜无穷。
李广不封侯，继世多英雄。
公有承家子，所至神明理。
复有起家孙，一见知千里。
和气十洲春，清流九江水。
非有神笔梦，粲粲文何绮。
天子青春朝，列鼎招英髦。
明年桃李开，禹浪如霞高。
之子可变化，咫尺登金鳌。
始知祖德长，光辉传佩刀。

贤哉先处士，天书召不起。
云夫嗣孤风，复为隐君子。
有石砺其齿，有泉洗其耳。
下瞰红尘路，荣利无穷已。
孜孜朝市人，同在风波里。
大为高士笑，誓不拾青紫。
我亦宠辱流，所幸无愠喜。
进者道之行，退者道之止。
矧今领方面，岂称长城倚。
来访卧云人，而请益诸已。
得无长者言，佩之玉非美。

杨柳江头星宿疏，呼船梢子散林乌。
烟横云卷树出没，天澹波平山有无。
稚子摠参三洞箓，病躯长佩五灵符。
步虚声里瞻风马，颇觉神清到蘂珠。

借问佩苍玉，何如煮黄精。
古来涧谷槃，价自重连城。

目成可意亦不浅，思是罗敷旧姓秦。
莫道使君自有妇，愿为解佩汉皋人。

上帝通明阙，神霄广爱天。
九光环日月，五色丽云烟。
紫宙开三极，琼璈列万仙。
希夷尘境断，仿佛玉经传。
妙道逢昌运，真王抚契贤。
龟图规大壮，龙位正纯干。
穹昊亲无间，皇居掇自然。
刚风同变化，梵气共陶甄。
层观星潢上，重闉斗柄边。
摩空七雉峻，冠峤六鳌连。
梦想何尝到，阶升信有缘。
昕朝初放仗，密燕忽闻宣。
清禁来鸣佩，修廊列并肩。
兽铺金半阖，鸾障绣微褰。
霁景流庭砌，雷文绘桷梴。
宫帘波锦漾，殿榜字金填。
花拥巍巍座，香浮秩秩筵。
嵩呼称万亿，韶奏侍三千。
华岁称尧历，元玑候舜璿。
冰霜知腊后，梅柳认春前。
造化应呈巧，芳菲已鬬妍。
樛枝雕槛小，多叶露桃鲜。
错落飞杯斝，锵洋杂管弦。
承云歌历历，回雪舞翩翩。
黼幄祥氛合，铜壶永漏延。
镐京方置醴，羲驭自停鞭。
乃圣情弥渥，诸臣意更虔。
宗藩亲鲁卫，相芾拱闳颠。
侧弁恩光浃，中觞诏跸旋。
宝薰携满袖，御果得加笾。
要赏嬉游盛，俄追步武遄。
腾身复道表，送目夹城堧。
仰揖苍龙象，旁临艮岳巅。
讴谣纷广陌，箫鼓乐丰年。
赫弈攒轮幰，珍奇集市鄽。
博卢多袒跣，饮肆竞蹁蹮。
蕃衍开朱邸，崔嵬照彩椽。
桥虹弯矗矗，江练泮溅溅。
击柝周庐晚，张灯别院先。
余霞摇绮晕，列宿泻珠躔。
浩荡三山岛，棱层十丈莲。
再趋天北极，却立榻东偏。
既用家人礼，仍占圣制篇。
兕觥从酩酊，蟾魄待婵娟。
转盼随亲指，环观得纵穿。
曲屏红浪蹙，巨柱赤虬缠。
光透垂葩井，晶衔带璧钱。
萧台千级峻，重屋八窗全。
就席花墩匝，行尊紫袖揎。
交辉方烁烁，起立复阗阗。
邃宇会宁过，中宵胜赏专。
铺陈尤有韵，清雅不相沿。
户箔明琼串，栏釭水碧棬。
规模商甗铸，款识鲁壶镌。
秦曲移筝雁，唐妆俨鬓蝉。
窄襟珠缀领，高朵翠为钿。
喜气排寒冱，轻飔洒静便。
层床藉玑组，方鼎炷龙涎。
玛瑙供盘大，玻瓈琢盏圆。
暖金倾小榼，屑玉酿新泉。
帝子天材异，英姿棣萼联。
频看挥斗碗，端是吸鲸川。
推食俱均逮，攘餐及堕捐。
海螯初破壳，江柱乍离渊。
宁数披绵雀，休论缩项鳊。
南珍夸饤饾，北馔厌烹煎。
赐橘怀頳卵，酡颜釂宝船。
言归荷慈惠，末节笑拘挛。
放钥严扉启，笼纱逸足牵。
冰轮挂银汉，夜色映华鞯。
人识重熙象，功繄独断权。
五辰今不忒，六气永无愆。
天纪承三古，时雍变八埏。
比闾增版籍，疆埸罢戈鋋。
文轨包夷夏，弦歌遍幅员。
恢儒荣藻茅，作士极鱼鸢。
肯构诒谋显，多男景祚绵。
迓衡常穆穆，遵路益平平。
亭障今逾陇，耕耘久际燕。
恩渐鲸海涨，威窜犬戎膻。
东拟封云岱，西将款涧瀍。
琳科宣蕊笈，玉府下云𫐌。
帝籍勤初播，宫蚕长自眠。
茧丝登六寝，稃米秀中田。
庙鹤垂昭假，坛光监吉蠲。
灵芝滋菌蠢，甘醴涌潺湲。
合教庞风革，颁经众疾痊。
雨随亲祷降，河避上流迁。
执契皇猷洽，披图福物骈。
太和输橐籥，妙用绝蹄筌。
此会君臣悦，应光简册编。
雅称鱼罩罩，颂述鼓咽咽。
讵比千龄遇，犹闻四始笺。
羁臣起韦布，陋质愧驽铅。
骤俾陪机政，由来出眷怜。
恩方拜纶綍，报未效尘涓。
密席叨临劝，凡踪第曲拳。
虽无三峡水，曾步八花塼。
圣谕知难称，才悭合勉旃。
钧天思尽赋，賸续白云笺。

华堂起江沚，璇榜塞门楣。
眈如垂天云，始与烟水宜。
圆荷盖千顷，高柳排四涯。
娟娟初芙蓉，濯濯清沦漪。
造物与奇胜，冰姿焕相差。
唐昌玉蕊仙，流步光入扉。
霜寒挈青女，夜永过月妃。
纫佩杂琼华，施朱笑红滋。
但薰百和香，不染六铢衣。
新篇来帝所，天语妙莫窥。
徜徉洞庭野，九奏惊咸池。
恩隆许赓续，万漏敢固辞。

吴山东南秀，葱郁盘帝城。
西湖据其趾，御气通波心。
余膏被草木，蔚眼皆欣荣。
今晨天宇穆，惠风汛初晴。
春色正妍妙，放怀共扬舲。
中流入汗漫，旷阔无埃氛。
湖光挟山绿，倒射玻瓈青。
丝竹响空翠，楼观森峥嵘。
献酬杂歌啸，烂漫纷醉醒。
取乐固莫并，兴怀一何深。
缅惟昔三贤，精爽日以沉。
但余画象在，尚想鸣佩襟。
希古秉微尚，崇雅摅恬情。
羌予翳蓬藋，无复企组缨。
澹泊自有得，荣华非所欣。
舍舟纵散策，逸兴生崚嶒。
白云引遐眺，碧岫延深登。
幽期浩无涯，忽到静者门。
长松有令姿，流水无俗声。
绝磴猿可呼，出谷莺始鸣。
乃知物外境，兹象本不惊。
逝耶初无将，至耶亦无迎。
便将谢尘鞅，兹焉支颓龄。
山鸦接晚翅，落日催行幐。
归欤赋新篇，聊复记吾曾。

巨鳌戴浮水，屹然瀛海中。
断取入君手，枣叶悬针锋。
君本山中人，俗子那用逢。
犹应谒帝梦，佩环摇天风。

予诗久愧溪藤滑，佩服君诗生罄折。
君诗盘错见梅诗，似借梅花作根节。
梅花元非世间种，雪里开花白于雪。
平生和靖最知音，谁是鸾胶续弦绝。
苦吟似君良有以，我复何为怒当辙。
定知孤艳诉不平，晓来哀笳喷窗裂。
明朝百花岂不好，得鱼纵珍非丙穴。
春风晚赐桃杏宠，琥珀调膏误成缬。
寒英谢去亦机警，且禀严冬令如铁。

韬玉无人识，佩兰空自芳。
娱亲终一世，好善被诸郎。
梦短催驹隙，声哀断雁行。
英魂招不得，松槚护崇冈。

画里儿时见一斑，朅来老病倦跻攀。
诸峰拔地上云雨，万壑出泉鸣佩环。
图牒未闻从古有，鬼神定自破天悭。
道人笑我杀风景，不办淹留半日闲。

蓬莱阁上醉归时，犹索芳樽步步随。
啼鸟似来留翠佩，旁人笑为整花枝。
腰间半亸黄金印，头上斜欹白接{罒离}。
拍手向他宾从道，使君未老莫扶持。

化工欲放阳春到，先教玄冥戮衰草。
层冰封地万木僵，谁向雪中探天巧。
璿玑星回斗指寅，群芳未知时已春。
人心荡漾趁佳节，灯夕独冠年华新。
升平万里同文轨，井邑相连通四裔。
兰膏竞吐夜烘春，和叔回车避义辔。
巍巍九禁倚天开，温风更觉先春来。
试灯不用雨花落，迎阳为却寒崔嵬。
宣和初载元冬尾，瑞白才消尘不起。
穆清光赏属钦邻，锦绣云龙颁宴喜。
初闻传诏开睿谟，步障几里承金铺。
调音度曲三千女，正似广乐陈清都。
遏云妙唱韩娥侣，回雪飞花称独步。
千春蟠木效地英，献寿当筵岂金母。
上林晚色烟霭轻，景龙游人欢笑声。
霞裾月佩拥仙仗，翠凤挟辇趋平成。
铜华金掌散晶彩，翠碧重重簇珠琲。
先从前殿望修廊，日出绮霞红茜海。
神光通透云母屏，骊龙出舞波涛惊。
煌煌黼座承天命，座下错落如明星。
榻前玉案真核旅，兽炭银炉夜初鼓。
宪天重屋讶云屯，崇道箫台疑蜃吐。
前楹火柱回万牛，兰卿璧碎色光浮。
周围照耀眼界彻，冰壶漾月生珠流。
点点金钱尽衔璧，豹髓腾辉粲银砾。
丝篁人籁有机缄，缴绎清音传屋壁。
须臾随跸登会宁，如骖鸾鹤游紫清。
彩蟾倒影上浮空，纤云不点惟光明。
四壁垂帘围暖玉，银釭吐艳相连属。
棼楣横带碧玻璃，一朵翠云承日毂。
万光闪烁争吐吞，烛龙衔耀辉四昆。
又如电母神鞭驰，金蛇著壁不可扪。
端信奇工通造化，岂比优人能幻假。
丹青漫数顾虎头，盘礴解衣催客写。
此时帝御钧天台，紫垣两两明三台。
尚方饮器万金宝，古玉未足夸云雷。
帝傍侍女云华品，玉立仙标及时韵。
四音促柱泛笙箫，应有翔鸾落千仞。
龙瓶泻酒如流泉，御厨络绎纷珍鲜。
榻边争欲供天笑，快倒颇类鲸吸川。
厌厌夜饮方欢洽，玉漏频催鼓三叠。
金门初下醉归时，正见冰轮上城堞。
微臣去岁陪清班，恶诗误辱重瞳观。
小才易穷真鼠技，再赋愈觉相如悭。

推毂何堪付老儒，腰间仍佩玉麟符。
千门万户照天阙，二水三山非故庐。
谈笑定谁能却敌，衰慵真自笑非夫。
淮南金鼓连沧海，为趣嫖姚速破胡。

桐君归来兮，仙驭远游将何之，宁不欲朝玉京兮升紫微。
戴日月之冠兮披紫霞之衣，佩苍精之龙兮餐玉田之芝。
友王乔与萧史兮，俨蜺旌玉佩而葳蕤，何如归来。
猿鹤惨兮怨空山，川壑寂兮松桂闲，胡不拂袖烟幌兮开云关。
藉芳草兮歌幽兰，庶乎游山之人可以往还。

桐君归来兮，仙驭远游将何之，宁不欲朝玉京兮升紫微。
戴日月之冠兮披紫霞之衣，佩苍精之龙兮餐玉田之芝。
友王乔与萧史兮，俨蜺旌玉佩而葳蕤，何如归来。
猿鹤惨兮怨空山，川壑寂兮松桂闲，胡不拂袖烟幌兮开云关。
藉芳草兮歌幽兰，庶乎游山之人可以往还。

中林有幽华，乃擅一国香。
终年不自见，道路草木长。
应知当门病，要谢移根伤。
终恐荷锄人，溯风袭流芳。
纫之琼瑶佩，致彼君子堂。
永捐盈腰艾，扈服不可忘。

饿夫一往西山空，攫金胠箧清昼同。
东方作矣事何若，玉柙未解裙襦中。
排肩炙手日卓午，暮夜掉臂日送西飞鸿。
谓言冰壶不受污，正似马耳经东风。
我思一人，去我千载，乃在浙水之东富春濑。
山嵚岖兮矗云汉，溪流喧豗白石乱。
濑声尽处万寻碧，蟠蜒蜿兮守斯人之故宅。
旁人指山名钓台，下视九土氛黄埃。
投竿百犗何足道，直拂三珠挂瑶草。
彼一人兮皎独立，清风为神冰为骨，佩琼蕤兮结明月。
纫蘅兰以荐枕兮，服龙渊之无缺。
羊裘蒙茸溪水旁，大胜被衮升明堂。
刘秀发兵诛不道气，厌昆阳才一扫。
登床抚腹坐太息，始信赤符非至宝。
君房素痴定不痴，致位鼎足何其危。
阿谀顺旨腰领绝，安知直言身见杀。
我昔客新定，挂帆七里滩。
整冠拜祠下，岩岩千仞层台巅。
神游八海极，仿佛聆其语。
但觉万古松风寒，滔滔举世无不可。
正自丧我非毋我，严滩水清山翠微。
贪廉懦立归来兮，奎蹄絮缝不可以久栖。

琅琊山中水，韵入三尺桐。
琅然醉翁操，发自玉涧翁。
流泉不成音，写寄十二宫。
醉翁不可见，妙语聊形容。
尝闻三峡泉，上与天汉通。
请君记余响，相彼玉佩风。
此声倘可继，那复有此公。

我昔未省事，伥伥如病狂。
仰规结绳初，下历汉魏唐。
谓此纸中语，卷舒在行藏。
功名戾契取，有志要必偿。
趼足方不暇，何由放洪荒。
行年冠而字，世故颇已尝。
试窥竺干书，出入应帝王。
丘轲有妙蕴，合处如宫商。
形骸乃尘沫，笑唾却老方。
蹭蹬过二纪，身如浮海航。
风涛浩无际，寄命蛟鼍乡。
外为万绪婴，内以百虑戕。
摧颓不一偶，病骨无由强。
初心益乖迕，始觉计未良。
拟追赤松游，补我黥劓创。
惟时子真子，青衫尉南昌。
亦有虬须翁，种桃撷春芳。
不求飞霞珮，肯受紫锦囊。
至言无旁午，照用寂以忘。
尔来又十年，前却方徬徨。
何殊一日暴，正坐多歧亡。
虬须彼幽人，物化不可量。
子真日千里，似欲穷扶桑。
安知阡陌间，共此暇日长。
广文今稚川，腹有云笈章。
黄金傥可成，绿髪不复苍。
养生百千门，一一登奥堂。
相从岩壑间，笑傲无羲皇。
衢山甚奇峭，不数三石梁。
嵚崎尽中空，玉室联珠房。
九日𫞚未落，洪波怒怀襄。
洄流荡沙壤，灵景忽以彰。
至今众玉聚，山骨堆琳琅。
峨空怒猊踞，出谷惊龙翔。
委蛇青童辙，散乱初平羊。
悬崖势欲坠，植笋森分行。
晨光乍映发，紫翠云霞张。
攀萝赵公岩，九土何茫茫。
岂无太平酒，浣此膏谷肠。
侧身栖真洞，跼蹐仍跄踉。
深行得穹窿，陟降殊未央。
举头见空圆，歘若来飞光。
翠嵒众山底，恍荡疑无旁。
故应却尘污，九垒苍屏障。
斯游固足乐，质象不可详。
要之大洞中，太山一毫芒。
回鞭灵真路，林磵森相望。
穷幽得岩谷，高青对峥嵘。
蛇行九鏁中，宛转流泉声。
琤琮泻哀湍，力与乱石争。
悬瀑或寻丈，势汹洪河倾。
泠泠赴深窦，或如环佩鸣。
或于荟蘙中，琴筑时丁丁。
或穿嵌岩下，洄洑潴深清。
或如铁堂硖，绝壁飞猿惊。
龙蛇走根干，薜蔓悬珠璎。
或如钴鉧西，竹树春冬荣。
低昂牛马饮，偃蹇熊罴登。
或如袁家渇，长阴昼冥冥。
草间兰茝香，石上梗楠青。
或如灊谷中，坡陀负崩腾。
或如三峡底，仰见匹练明。
联绵道林麓，左右临洮城。
行行川谷开，蔼蔼皋原平。
冥搜已复失，巧语未易名。
不意天壤间，云关敞金庭。
向来保幽遽，不挂世俗称。
轮蹄固无迹，樵牧或未经。
吾属岂神悟，权舆标地英。
昏嫁会当毕，衡茅兹可营。
二子早闻道，勤行得贞宁。
要收十年功，不止九府卿。
二树结佳实，五腴练飞琼。
处静已超静，留形要遗形。
我懒百不堪，寸田方力耕。
会从浮丘伯，及此洪崖生。
乘风御倒景，出入抚八纮。
下窥冰炭士，扰扰盘中蝇。
三人笑相视，事愿良难并。
此志不可负，无为滞尘缨。
清泉闻此言，白石相与盟。
作诗纪胜绝，亦用铭吾膺。

金张珥汉貂，况乃出天派。
石渠重儒冠，武弁聊复戴。
丝麻宜自任，粗使有管蒯。
竹简书汗青，高吟当人籁。
匏虽贵中虚，植固须本大。
土耕戒莽卤，道耕恶疵累。
革带勿佩韦，赠子弦作佩。
木强虽过中，宁师伯夷隘。

帝轩工凫和九金，童丁炎铄成妇壬。
戏驱丰隆发凝阴，雷轰列缺光下临。
飞精入范天机深，四规阏明追蠡喑。
厥声铿宏中黄林，隐如霜降丰山岑。
岂唯正衣冠佩簪，对之炯炯生肃心。
应而不藏无古今，监之无穷叩逾音。
至人之心我所钦，盘盂不须铭且箴。

平子愧明略，长卿真倦游。
笭箵傥可佩，瑶玉岂复舟。
旧闻西余老，猖狂白蘋洲。
毫端宝刹见，尘起大地收。
奋迅师子王，蚓蛙视蛟虬。
向来大涤翁，晚节万户侯。
襄阳一转语，富贵真云浮。
此道久已微，碔砆混琳球。
念昔过苕霅，寻谿亦经丘。
同游今安在，十载一瞬眸。
几欲挂长剑，刻舟笑延州。
焉知瓮中人，寂默无春秋。
香炉着古庙，一念万劫休。
安得五亩园，良苗接平畴。
脱身饥寒外，结友高胜流。
二边无余习，六贼可尽刘。
谁能使危肠，一日一万周。
须公谢三旌，故事追羊求。
青鞋一幅巾，往来山之幽。
且复载明月，深潭戏垂钩。

老境一如此，羲娥日交侵。
霜毛三千丈，安问尺与寻。
陈力会知止，嘉言佩周任。
归来北山北，邂逅得素心。
朝见东日升，暮见西日沉。
流运有终古，朱颜岂常今。
譬之如渑酒，岂耐无停斟。
万化未有极，谁能惜分阴。
捕影良自苦，沈哀寄微吟。
安知菩提树，正在生死林。
长风振遥壑，三籁有余音。

烂银盘从海东出，云楼半开壁斜白。
时有幽人自往来，兰佩相逢桂香陌。

投老几三黜，郊居更一迁。
江山相映带，风物自清妍。
妙墨移新榜，清诗失旧镌。
地偏无俗辙，境胜赖前贤。
气浃冈峦润，荣滋草木鲜。
双泉今莫辨，异味岂虚传。
余润分畦圃，支流给市廛。
幽嵌锵玉佩，石罅涌玑璿。
沥漉闻朝汲，淙琤搅夜眠。
甘寒通沆瀣，精洁秘蜿蜒。
奔驶观洄洑，泓渟有折旋。
滂沱苏旱岁，清冷变炎天。
雁过空遗影，僧来忽误禅。
澄澜涵璧月，暗谷响朱弦。
梦想千岩秀，徜徉一壑専。
使君常倒载，别乘屡加笾。
隔竹闻茶臼，临池泛酒船。
尘襟如可洗，来此弄潺湲。

细葛香罗罢赐衣，十年风雨暗蜗庐。
浴兰纫佩怜儿女，悬艾题符徇井闾。
地胜斗墟饶赋咏，日长莲幕少文书。
欲凭尺素传深意，千里殷勤附雁鱼。

漫道壶中别有春，枉教众楚笑齐人。
本来妙说元无说，信是灵真未识真。
佩剑携书如可继，杀鸡炊黍不妨频。
相逢且说无生话，若问长生有大钧。

六国衣冠盛，中原气象存。
腰间佩金印，莫忘杀王敦。

关中金印岂秦关，想见风流汉已还。
大飨似书谯县石，兰亭宁数会稽山。
空余此日归囊櫜，曾是当年杂佩环。
万户况将取如斗，此章何足系腰间。

清阴霭霭匝城闉，万井熙熙桃杏春。
紫陌传呼旌斾出，重臣新佩玉麒麟。

我老不足惜，余年苦匆匆。
愿为名山游，何必问所终。
一舣若溪櫂，星杓几回东。
长年秋雨边，醉卧听船蓬。
故人幸弭节，相见宿昔同。
酒酣说经过，授我书一通。
云自天末至，诸贤盛游从。
临分出新诗，句法何舂容。
凛若临大敌，谁能触其锋。
携持数千里，不愧行橐空。
篇末亦及予，依依古人风。
读罢百忧失，衰颜为成童。
归来北窗下，自写团扇中。
君方著绣衣，行佩金印重。
朱弦付君赏，宁循牙旷聪。
我病拥僧衲，深惭服非衷。
还观了无取，此意何当蒙。
心知坡陀卑，难并衡霍崇。
尚喜盛山卷，兼收醉吟翁。
他年定抚掌，秋蛇间云鸿。

宇宙将昭泰，风云必会同。
帝师黄阁老，人羡黑头公。
庆节同尧历，新阳应嶰筒。
仪韶来彩鳯，占梦得真熊。
寿考天资鲁，神灵岳降嵩。
曲仪尊赤舄，歌咏美彤弓。
夷险无殊节，诚明信保躬。
济川先众楫，遵渚集飞鸿。
炳炳丹青笔，堂堂社稷忠。
斗杓还列宿，廉陛倚层穹。
文武俱为宪，诗书孰比隆。
规模三代远，谋略万夫雄。
字画诸王品，文章两汉风。
早登青琐闼，频入紫微宫。
器敏无余刃，才豪妙吐虹。
声光连日月，气概俯华戎。
天上经纶合，人间制作工。
向来凝庶绩，谁复简清衷。
弦诵三雍富，舟车四海通。
地归铜柱北，春满玉关东。
养士菁莪盛，论才骏马空。
圣时方密勿，贤业助昭融。
螭纽乾符正，龙文帝鼐崇。
伊汤咸有德，房杜不言功。
礼秩群臣异，恩波此日丰。
宸章颁琬琰，相第列帡幪。
东壁文昭烂，西昆气郁葱。
节旄藏棨戟，茅土启龟蒙。
衮绣卿云里，貂蝉瑞霭中。
御奁金宝带，神厩玉花骢。
蓬岛波全阔，天钧乐未终。
禁香纷缥缈，朝佩杂玲珑。
芝草盈田紫，蟠桃照海红。
后雕凝秀髪，难老湛方瞳。
冰质期姑射，丹砂唤葛洪。
潜机神宇定，睟表德符充。
瑞鹤千年羽，灵蓍五色丛。
旧传调鼎客，今识钓璜翁。
世世联台衮，年年拱帝聪。
欲知耆算永，元气等无穷。

班立青云腰佩玉，手持洪造印涂金。

悠悠大块间，万类纷相敌。
伟哉拔俗人，真宰岂无力。
六经陷邪说，诸儒用一律。
天未丧斯文，公生抱绝识。
著书罗古今，射策开胸臆。
前辈几欲尽，后来昧所适。
天将激颓波，公生秉孤直。
数谏难居中，三已无愠色。
海宇属无虞，天工或旷职。
天实佑皇帝，公生蕴奇德。
培成栋梁资，一旦壮王国。
禁网虽小寛，疲俗未全逸。
天惟念我民，公生冨才术。
簸扬云雨势，诸方待膏泽。
天既责公深，眉寿天何惜。
行看佩相印，不羡登仙籍。
南山雅望重，北斗威声赫。
禀生固难朽，吐纳自不息。
惟昔轩冕徒，浪喜山林迹。
留侯追赤松，志就亦何益。
傅说为列星，但已脱寰域。
孰知我公贵，与国长无极。

群儿鼠窃均有遇，老矣自知牛后误。
成功未解鬬两虎，援翰徒劳秃千免。
佩书丱首何龙钟，灵蛇光怪蟠心胸。
马头三千悲远道，羊角万里无高风。
秦歌呜呜楚猴舞，一笑何如共鸡黍。
谋身狗苟君勿嗤，聊戏墨猪书韵语。

阙里躬祠通古昔，升平礼乐信光明。
威仪复见周多士，迂鄙何求汉两生。
佩委霜侵裳绣冷，庠开风振戟衣鸣。
使君肃穆神心格，更看雍容佐国衡。

我友李仲孙，饬身一何介。
被服古衣冠，昂然伟而怪。
开轩蓬户中，纫兰以为佩。
布袍揖公卿，脱帻卧江海。
方其得意时，天地不能碍。
荷锄入深林，剪薙发幽荟。
清芬动窗壁，蕙若连光彩。
君看紫绶翁，腰垂黄金带。
璜珩错琚瑀，印章如斗大。
步趋踏龙尾，锵然中音会。
岂如此香草，擢秀繁霜外。
秋风落万木，臭味久逾在。
我思轩中人，免食三斗艾。
梦寐欲见之，一往清鼻界。

礼经久颠庞，不绝仅如带。
诸儒共补葺，纷然莫酬对。
先生隐桐庐，议论有根蒂。
剑胸剔废滞，电眼烛幽晦。
虀盐二十年，时节忽已届。
声名塞天宇，笔舌翻清瀬。
子美蓬莱宫，辉赫辄自怪。
文彩动人主，英风特飘洒。
清芬掩幽兰，四海共纫佩。
平生慕忠义，烂漫意常在。
坐阅诸公间，谁与论梗概。
著书逢休运，一洗穷愁债。
骎骎度骅骝，过都如历块。
嗟予强追蹑，常负跛鳖态。
虽登龙虎科，异调愧当代。
才高自激烈，无为逐时辈。

乐事初从天上传，慈宁宫在曰华边。
庆逢诞节张钧乐，奏举遐方锡御筵。
满殿薰风旗彩动，一墀鸣玉佩声喧。
遥闻仪鳯随韶奏，报道君王寿万年。

玉佩珊珊出禁扉，金莲分炬散芳菲。
祠班咫尺临黄道，惹得天香满袖归。

不传人间玉奁粉，别有天上金炉烟。
独清合作诸兰佩，深白未数杨花绵。
春风烂漫倚墙角，一月不复烧龙涎。

北塞风尘万鼓鼙，东京社稷一戎衣。
绿林群盗驱民去，赤伏真人得帝归。
诸老禅联苍玉佩，将军坐鞚紫金鞿。
先生此日青霞志，一笑凌空拄杖飞。

古道阴森翠柏行，长鞭摇曳紫游缰。
佩鸣苍玉倾瑶席，地布黄金列宝坊。
仙客杖飞龙有角，胡僧肠浣水生光。
两朝人物空冥寞，百代风流竞淼茫。
松骨倚天増老气，谿毛著水渡微香。
鸦啼鹊噪秋风外，千丈藤萝挂夕阳。

绘出金盘放箸空，一时酣咏醉乡中。
羽觞聚泛兰亭月，璆佩锵鸣阆苑风。
颠倒白纶容老子，淋漓紫绮看仙翁。
诗成快写鲛人室，万颗骊珠讶许同。

一种奇葩绝众芳，朅来当户见鉏伤。
犹看纫作幽人佩，独步修门擅国香。

真源閟仙扃，一线下佛龛。
来从白马洞，聚作乌龟潭。
触石细瑟瑟，循除走涵涵。
漱齿类啮雪，湔衣真佩蓝。
醉红洒面醒，衰白照影惭。
延缘遂清景，拄策纵幽探。

清谿三百曲，一片春风绿。
茅屋有人家，窈窕闭深竹。
老去耽田里，寓目快亲瞩。
风漪卷翠绡，云𪩘镂苍玉。
寻盟唤白鸥，解佩赎黄犊。
独啸无一人，传声满空谷。

舞鳯来天目，冯熊并海门。
尽捐牛犊佩，争咏袴襦恩。
雁塔名犹在，棠郊苃故存。
龙池飞霹雳，空记刻舟痕。

半篙新涨渌周遭，种出荷花十丈高。
撷秀堪纫水仙佩，招词更续楚臣骚。

宿雾消神沼，晴曦照碧峰。
祓除周故事，环宴楚遗风。
画舸低摇鶂，浮梁冷亘虹。
五陵驱群少，三殿锡鹢公。
浪射簪缨润，花迎剑佩红。
舞迟歌袂稳，飞急酒觞空。
淑气雕轩外，祥光禁籞中。
敢赓元首咏，上记帝尧功。

霁云高敞九城关，簪佩衣裾一望间。
昨日合门新入奏，降王初缀紫宸班。

叠山环水胜蓬宫，景物芳妍竞不同。
佩玉锵金无限好，雅歌姝舞兴何穷。

万仞霞山峙玉虚，四司冠剑护灵都。
众真稽首持天禁，腰佩仙皇逸录符。

春风淡荡春云浅，陌上柔桑青宛宛。
青天易雨亦易晴，吴蚕催眠欲成茧。
罗敷采桑南陌头，翠鬟皴鬌光欲流。
罗襦吹香白玉佩，青丝络笼黄金钩。
君王年少如秋水，欲学鸳鸯对飞起。
赠君身上双明珰，结君同生亦同死。
罗敷敛衽前致词，词多慷慨中含悲。
念言夫婿良家子，委身结髪为夫妻。
人生匹配各有偶，愿逐狗走随鸡飞。
江水可竭山可移，妾心皎皎君当知。

艺兰当九畹，兰生香满路。
纫君身上衣，光明夺缣素。
孤芳一衰歇，凋零湿秋露。
佩服得君子，亦足慰迟暮。
采摘良不辞，新枝忽成故。
向来桃李场，红颜照当户。
纷纷自芳菲，荣枯复谁顾。

祠宫昔所筑，古屋栖真灵。
谁知员峤徙，亦叹曲池平。
我即废址北，结茅寄幽情。
高秋肃万籁，仿佛闻箫笙。
夜梦着琼冠，结佩朝玉京。
谈笑悟至理，俯仰了八纮。
安能事香火，餐霞学长生。
明朝日复出，抱耒还躬耕。

草木各有态，臭味久已分。
愿言兰芷藂，东风佩微薫。

人命甚脆弱，百歳良逡巡。
日月不可恃，齿发宁长新。
但恐{去欠}欠间，二首仍六身。
尘冠急须弹，荷佩便可纫。
愿言同耦耕，永继沮溺尘。
会看此水头，有人行问津。

道人悟无生，开轩有深意。
是身如芭蕉，妙语良默契。
婆娑坐芳藂，聊复此游戏。
秋风鸣环佩，晓露湿苍翠。
闭窗得阴多，凉簟惊雨细。
索句清梦余，时能助幽思。
我亦个中人，平生会佳致。
此乐倘见分，杖策时一至。

拟摘寒梢一点春，佩囊无句久生尘。
寻花会得王郎意，应为江梅似玉人。

绝境渺天末，招提入云端。
汪湾一溪水，似与山屈盘。
僧房各上下，处处闻惊湍。
道人更幽独，开窗对檀栾。
细雨洗轻碧，微风生暮寒。
云梢自袅袅，玉佩时珊珊。
繄我绝韵友，久结无情欢。
相逢如故人，弃置良独难。
婆娑弄清影，夕阳殊未残。
何当分清阴，与子同考槃。

翰林作醉石，偶似苍於菟。
龙眠见之笑，为作匹马弯雕弧。
云是将军出夜猎，上有仇池行草书。
云沙苍茫日欲下，道逢伏虎南山隅。
心知是虎不是石，双弦急控皆卢胡。
明朝白羽饮顽石，摩挲欲尽金仆姑。
君不见赐累千金新垣平，连佩六印栾将军。
致君大略岂在尔，封侯细事不到君。
先生言语妙天下，瘴海七年皮肉皴。
邂逅英物数苏李，曹蜍如生亦如死。
龙眠有眼识天人，异世同成一奇事。
君当什袭勿漫摹，此人此画人间无。

人物久衰谢，斯文寄渺茫。
先生推老成，词采今擅场。
交游数辈行，犹及晁与张。
大坡渺云汉，小坡与相羊。
岂兹丝纶手，不入鹓鹭行。
尔来南中守，雨露新汉章。
南中俱乐土，佩带安农桑。
铜花秀铠甲，芝菌生桁杨。
霜林荔子熟，酿瓮千家香。
使君啸铃阁，宾客醉高堂。
古来多循吏，治行何曾彰。
愿公饮无何，坐使斯民康。

金枢坏残月，旸谷宾朝曦。
九日浴沧海，一日腾上枝。
上枝邈何许，但隐山半规。
须臾挂铜钲，飞上天一涯。
光景被草木，晔晔含幽姿。
微暾入圆吭，飞鸣各嘤咿。
物意自欣悦，人情伤岁时。
卷我东窗帘，群山抺修眉。
炙背翻故书，搜肠出新诗。
俟河几时清，种豆落为萁。
人生行乐耳，富贵终何为。
丈夫风云会，事业肩皋夔。
时哉不我与，浩歌君勿疑。
纫兰可为佩，制荷可为衣。
驾以白玉虬，骖以苍精螭。
翩翩八荒外，渺渺天风吹。
世俗付一笑，造化真小儿。

使君一出承明庐，当年两佩龟峰鱼。
龟峰小儿骑竹马，笑挽朱轓归故闾。
门外春风吹画戟，小阁香浓绮疏碧。
苏州五字老更奇，东阳八咏人谁敌。
山堂闻说公自开，烟雨遥供翠鬟色。
更向招提山窟中，竹杖穿云饱经历。
夜上孤峰看明月，晓趁钟鱼着僧屐。
诗成知复几牛腰，倒廪倾囷公不惜。
他人举似与何人，知我耽诗老成僻。
平日看囊止一钱，惊见纵横着圭璧。
当遣儿童勿浪传，按剑从来少人识。

老火倏巳尽，金行殊未刚。
弱枣渐可剥，七月犹骄阳。
赤日不可向，白汗惊流浆。
谁将穷谷冰，为我濡枯肠。
况兹老病躯，息偃真在床。
敲秋赖风玉，微飚袭衣裳。
言念北征士，万里方拓疆。
秋云静边日，光耀剑戟场。
君今饱韬略，论事时抗章。
诸公颇动色，有策云甚良。
何当给锋车，结佩朝明光。
一鼓收关河，再鼓擒戎王。
兵戈既静洗，不复腥犬羊。
万夫各解甲，四海均清凉。

长蛇封豕矜雄姿，弄兵三世窥皇羲。
自从胡骑入中土，侥幸岁月寛诛夷。
锦纒红帕五十载，肯输赤豹兼黄罴。
宪皇神算本天授，指顾不劳戈一挥。
元和上相拜元帅，黄金铸印手自持。
三军踏雪砍墉入，夜摩贼垒朝搴旗。
侍中西平老将种，属鞬拜舞行相随。
绯衣小儿却健武，未怕贼首如虎貔。
功垂竹帛不可掩，名在万古谁能訾。
行军司马号大手，苍珉承诏镵瑰词。
平生直笔有公议，从人乞米知羞为。
狗功须赖发纵者，尽勒殊勋归鼎司。
宫中小女强解事，敛祍雪涕垂丰颐。
𫄨章绘句随断裂，厖恩下沛惊淋漓。
空余大雅配吉甫，春秋庙享存歌诗。
当时左右无諌者，应惭鸣佩趋龙墀。
襄阳太守独何事，殷勤自刻平吴碑。
将军更勒燕然石，蛮风瘴雨侵蟠螭。
张功耀武示万世，二子无乃为已私。
晋公纯德古未有，彊藩悍将亲平治。
群奸闻风胆为落，自奋老拳擒宛脾。
都人尚想白羽扇，野蔓已理黄绢词。
唐家晚岁事如此，谁令举世跻纯煕。
君不见郑公之死肉未冷，停婚碎石恩还追。
文皇英明犹复尔，功臣谁肯躬胼胝。
玉谿慷慨书万本，要识元老为邦基。

月姊云冠玉作肤，白鸾飞鞚下天衢。
欲酬平地雪三尺，正要浇愁酒一壶。
林下闭门须好句，庙堂调烛费嘉谟。
它时琼佩朝银阙，共醉寒江记老夫。

结髪论人物，倾心慕老成。
扫门嗟齿暮，洗眼失冰清。
心苦弹冠懒，名应脱屦轻。
眼高空尔辈，醉熟自平生。
长啸苏门冷，微颦下蔡倾。
千兵森武库，五字筑诗城。
鲍谢篇章丽，阴何句法精。
聱牙徒自放，贞耀复谁旌。
草露功名薄，春云岁月更。
鸭头江自绿，马鬛墓还平。
踪迹荆襄在，文华剑佩荣。
尘编愁独把，清泪一纵横。

汉阳胡骑嘶秦川，六龙御日升中天。
翠銮亲巡耀宝鞭，神武自作诸将先。
子阳盗据众万千，井中蛙腹不受鋋。
虎头谁敢当文渊，一洗万古空英躔。
风威巳落诸蕃传，上兵伐谋军贵全。
固应玉陛当周旋，朱幡犹此阅望弦。
安危以身谁肯前，愿扶国步整播迁。
劲兵出塞鏖祁连，长缨曳首来翩联。
尽驱酋长朝甘泉，未惭骠骑羞戈船。
先声旋下齐与燕，称觞拜舞呼万年。
黄童佩犊无征廛，农桑万里通人烟。
蓬头舞剑空腰纒，要分颇牧来藩宣。
古来千里制一贤，长城未必能防边。

具茨四壁无斗储，载行书多常满庐。
胸中嵬垒几石渠，三箧补亡无复余。
起居谁不解何如，校书著作虚诏除。
元元本本穷古初，雌黄付与金银车。
朅来穷山岁三徂，催科政拙民力苏。
黄童佩犊耕菑畬，戴白未见空欷歔。
焚香晏坐临绮疏，三年不识园中蔬。
迩来结屋聊卷舒，手抄平生未见书。
曼倩两目如悬珠，四十四万何多欤。
较公所得无锱铢，门生校雠谁与居。
我欲从公路郁迃，着鞭何时跨蹇驴。
不求奴饭马青刍，得公奇字归自娱。

平生作剧谩逢场，枘凿由来苦未当。
笑我弹冠方适越，看谁纫佩独沉湘。
捧心政恐元非病，怒臂前知不自量。
它日小松山下路，合分风月与徜徉。

历年有攸归，修短良亦异。
天乎不祚梁，斯人乃即世。
于皇元良资，盛德真岂弟。
高文贯百家，妙学穷六艺。
悠悠悲徂年，凛凛尚生气。
伟哉千载人，享此百世祀。
金朱焕灵宫，奔走恭祀事。
遐瞻俨森寒，神雨倏复至。
伛偻奠椒浆，悲风肃兰佩。
想像折芳馨，兹焉独长喟。

无人试请一长缨，贤似防胡万里城。
共说庙堂初奏凯，似闻淮海已无兵。
黄头父老农桑晚，白面将军剑佩荣。
息马投戈知有日，黑山青犊已先平。

兰皋飞佩一凄然，别酒深倾玉满船。
谁唤孤帆落天际，尽驱秋色到愁边。
燎须心在人能说，拟絮才高墨未干。
莫向南湖频着眼，断鸿疏影在云烟。

门前冠佩眼中稀，家在西湖水绕扉。
每对鳯姿羞羽翼，更因鱼目得珠玑。
身闲聊伴苍官语，诗瘦空惭笨伯肥。
别后清言应亹亹，不知谈麈为谁挥。

昨夜雨如许，今朝云复开。
鸟声呼日出，湖水上堤来。
赞祝人天喜，锵鸣剑佩回。
归途似明镜，影落翠鬟堆。

十雨五风年岁熟，万落千村俱种粟。
人从南亩把金犁，谁在庙堂调玉烛。
昔年避地今安居，前日荷戈今佩犊。
开元宰相不开边，当时米贱斗数钱。
自从罢武销剑戟，外户不闭俱安眼。
人蒙更生家受赐，父老欢喜儿童颠。
君不见天上宸章灿星斗，翔鸾惊飞翠蛟走。
为言一德似阿衡，上格皇天赞元后。
皇天报德亦可知，仁者必寿天无私。
但愿天心锡难老，貂冠画衮常光辉。
四国无兵谁不喜，共说升平自今始。
黄帝垂衣坐法宫，千岁常师广成子。

九陌尘中度岁年，不堪乌帽著华颠。
名虽已愧周公瑾，诗或时参孟浩然。
岂料晚途莲幕客，肯来同醉玉壶天。
人间富贵须公等，佩楪从今可尽捐。

蓬莱殿角薰风凉，法宫无事垂衣裳。
人间乐奏万斯曲，枝上日转咸池桑。
天皇初开紫府燕，御前催赐黄金觞。
谁乘风云依日月，臣有力牧君轩黄。
望云仰见天不远，簪花莫厌鬓如霜。
五风十雨自中国，语从重译传名王。
年年五月熟荔子，又见北使朝连昌。
圣君当宁占宝历，太史执笔书殊祥。
云间双阙日五色，下被四表同尧光。
风姿矫矫华省郎，珩璜结佩鸣水苍。
但将两耳听韶濩，付与孺子歌沧浪。
传杯遥想水殿冷，画鼓咽咽清昼长。

万里何尝入巴蜀，少陵诗中识桃竹。
更言九节奉真仙，无乃卭山有遗族。
平生二物几到眼，谁与周旋慰幽独。
忽然渡海飞苍龙，夭矫当前峙双玉。
江心石竹夸坚刚，摩挲紫焰生寒光。
孤筇莭高不可及，外虽似曲中直方。
阆州得此不敢藏，亟遣二士相扶将。
余侯新佩太府章，六尺肮脏身健强。
未须御府赐灵寿，行勒金狨朝未央。
老人勃窣不足数，惟有泉石成膏肓。
东吴自是山水窟，心虽欲往身未偿。
会须呼客共蜡屐，借君拄杖聊徜徉。

异时连佩汉鱼符，两奏殊庭报政书。
黄屋要闻当日句，朱幡又拥使君车。
风流举世推前辈，文采须公侍禁庐。
想得西楼未回首，已催尺一到南徐。

班声催急尽冠裳，尚听严更转警场。
何事君王虚小次，佩环垂玉立寒霜。

衣冠数人物，伯仲高人间。
我于鸿雁行，畴昔奉往还。
挂名华萼集，遂尔不复刊。
暮齿慨晼晚，得州近荆蛮。
恨公识面迟，又复容追攀。
高风薄云汉，秀句横笔端。
乃知同气中，文采真斑斑。
谁将郧城水，换取蓬莱山。
要公抚凋氓，天意岂等闲。
玉阶有余地，行归鸣佩环。
上最不待久，唾手未苦难。
念我老已熟，无鬓堪成班。
江头忽三月，坐见春物残。
相逢喜倾盖，往事论险艰。
一饮未彻席，扁舟渡惊湍。
情钟惜易别，易别成永叹。
可怜堂下水，故作声潺湲。
风流倏云散，人生岂长欢。
愿公寄尺书，细行勿轻删。
仍烦巧匠手，着意镌坚顽。

归去来兮复几时，临流屡欲唤篙师。
种秔有地供饥腹，佩犊无人作去思。
偶着衣冠真是梦，倦寻丘壑已嫌迟。
如今真在庐山里，二妙堂成更乞诗。

岁在昔，时否屯。
河阳狩，沧海浑。
将惰骄，霸棘分。
盗连行，兵蜂屯。
公决策，摭雾雰。
丰豕封，群羊奔。
佩槖鞬，朝帝阍。
奸气詟，圣道尊。
三阶明，万室欢。
帝籍功，永不刊。
愿寿公兮公永安。

少日无心佩紫嚢，一生裘葛是衣裳。
但知野服寻山便，不学唐装又晋装。

皇天产万彚，琐碎不足名。
青黄百草中，幻作芝九茎。
恶鸟不敢语，紫鳯丹霄鸣。
尤物倘或出，四海称隆平。
太史上图牒，后夔奏韺{经纟=音}。
岂知人中瑞，千载乃一生。
神高下苍箓，昴宿扶汉氓。
天亦甚爱惜，殷勤遗黎茕。
圣主答天意，一酌尊老成。
愿公于斯年，拥佩朝玉京。

缅维圣宋，昔在中叶。
四方多虞，万里喋血。
大臣持谋，兴师肆伐。
将臣持兵，日献戎捷。
皇帝曰吁，黩武无烈。
糜我赤子，膏我斧钺。
孰与休师，一戟不折。
因垒而降，舞干而悦。
闭我玉关，归师解甲。
犂我春田，销兵铸鐡。
使命交通，相望不绝。
爱惜两朝，前师圣说。
昭陵之仁，嘉祐之业。
念昔兴师，堂陛卼臲。
发言盈庭，更訿元薎。
佩剑彼此，孰予孰决。
庙谋一定，群议沮折。
袖手何言，瞠目巻舌。
草木苍苍，始有芽蘖。
尽育恢胎，咸归坱圠。
灞上棘门，环卫拱列。
罔敢擅师，始制君节。
万夫属鞬，拜舞君阙。
乃命叔孙，诹日绵𫈵。
搜讲阙遗，悉究悉设。
皇帝孝思，上与天合。
冀获一真，如响必答。
翠舆南旋，红鸾秉翣。
长乐钟闻，皇情允惬。
我歌思齐，舆情激越。
皇帝之祀，咸秩罔缺。
合祭于郊，爰胾茧栗。
苍璧前陈，大裘始挈。
我歌思文，以告丰洁。
大庆御朝，王春正月。
禹会涂山，万玉交戛。
汉朝诸侯，图籍是阅。
兵戈澒洞，士气销詟。
俎豆不陈，军旅是急。
大起廱泮，儒士鼓箧。
韦带缟衣，骈冠累屧。
论秀蒸髦，尾尾岌岌。
农流于兵，病不生活。
茫茫千塍，蒿藜是没。
皇帝慨然，亲耕陇畷。
耕根之车，飞檐{车献}{车献}。
宣和之轨，明道之辙。
圣心恳到，三推未辍。
父老曰嘻，归告我邑。
俾尔秔稌，屯云积雪。
凡此大功，具载史牒。
用告神明，以报夔契。
帝坐法宫，礼备乐阕。
兽舞鳯鸣，八音不夺。
皇威所覃，雷动风发。
南面垂衣，大壮帝室。
曰皋曰雉，鼛鼔弗及。
苍龙之阙，上摩星日。
万目顾瞻，葱葱郁郁。
澎澎海潮，吴会来集。
天子万年，风翔喜溢。
孰磨苍崖，孰秉史笔。
天子曰都，是任良弼。
圣有至言，维德之一。
是用作歌，以告万国。

盛际符千载，中朝第一人。
鳯池鸣委佩，朱邸奉重轮。
右府谋猷密，殊邻意气伸。
佐时遗事业，谁为勒苍珉。

淮邦井邑苦萧条，尚可观鱼访古濠。
志士揽衣辞旧隐，余民拭目看垂櫜。
清传阖境持杯水，器赏名贤解佩刀。
无复髙阳旧闾里，为寻故宅薙蓬蒿。

一叶扁舟一席风，梦回已听景阳钟。
夺袍有意趋文阵，鼓箧无言拙笔锋。
好把犂锄傍东郭，难陪衿佩集西雝。
只缘未富三冬学，饮墨何须见愠容。

回首宣城一梦间，黄公垆畔记前欢。
故交十载穷空谷，得路三人到广寒。
韩愈应须拜东野，锺仪未必困南冠。
平津晚佩黄金印，穏步青云兴始阑。

荣路回翔莫叹迟，郊居连岁捧泥芝。
虎符已被新章绶，茜绂犹循旧品仪。
应佩宝瓶三日宠，却同显祖四明时。
一门丰泽知难报，就日倾心比露葵。

契阔从来叹歳阴，幸因谪宦款清襟。
犯颜逆耳事已往，问舍求田意转深。
岂有声名惊海宇，且忻山水共登临。
渭阳情重知何赠，玉佩琼琚称我心。

闻道延平黯淡滩，舟行至此惨愁颜。
千金素佩垂堂戒，九折宁辞去路艰。
涉险虽知凭信义，藏幽须信足神奸。
劳生自取那惆恨，只羡飞云自在闲。

当时神剑埋丰城，郁郁光气冲斗星。
千年古狱𣃁幽扃，下得至宝双青萍。
雌雄不知谁与名，拭以异土聊发铏。
龙文星彩愈晶荧，正昼无影魑魅惊。
雄飞霄汉随雷霆，雌跃渊水归延平。
没人下瞰风涛生，天矫化作虬龙形。
茂先博识非无凭，神物终合信有征。
沈沈潭影含虚明，宝气久秘必复呈。
会当探取搜元精，佩服坐能驱百灵。
奸谀膏血纷膻腥，与尔相携游太清。

谁道幽兰是国香，山林僻处更芬芳。
从今借得佳人佩，伴我春堂昼梦长。

幽兰出深林，得上君子堂。
置之顾盼地，蔼蔼振余光。
春风茁其芽，暗淡飘天香。
刈防岂无用，授梦方荐祥。
纫佩美屈子，披风快襄王。
秋髙白露下，摧折增感伤。
愿与菊同瘁，羞随莸并长。
收根归旧林，肯改无人芳。

鼓鼙思将帅，戡乱属豪杰。
吾儒贵全才，冠履仍佩玦。
憬彼乘间盗，萌蘖傲霜雪。
锄恶当务本，使众宜以悦。
一扫巢穴空，毋俾蚁猬结。
安得李临淮，念此五情热。

岁晏群阴积，天髙霰雪晴。
西山来爽致，小阁湛虚明。
曲槛驰孤照，微云点太清。
泛观周宇宙，旷望出枝撑。
九陇龙蛇伏，梁谿组练萦。
翠烟浮近市，碧瓦丽髙甍。
湖外千岩秀，林端一带平。
松篁森荟蔚，楼观郁峥嵘。
天末氛埃敛，坤倪物象呈。
清风生户牖，秀色入轩楹。
北极星辰拱，东皋雨露赢。
寸怀舒远目，万感集孤情。
忆昨陪螭殿，终年侍玉京。
含毫青琐闼，通籍凤凰城。
奖擢知恩重，临危觉死轻。
囊书朝入奏，幞被夕徂征。
去历谿山险，归虞盗贼惊。
西江足波浪，南国满旃旌。
迂路良非策，寻家不计程。
天戈戡猰貐，庙略扫欃枪。
芜没田园在，欢呼仆隶迎。
乱离才甫定，患祸忽相婴。
风木悲摧感，祥琴惨怆声。
誓终坟墓守，望绝缙绅荣。
卜筑诚长计，栖迟岂钓名。
当为千载蛰，那作九皋鸣。
示舌羞张子，轻身笑祢衡。
盘桓且丘壑，腾踏自公卿。
未具函关驾，聊从谷口耕。
岁功方险恶，供给敢丰盈。
瘠陇饶稂莠，彪池秕稻秔。
何心谋肉食，充腹但藜羮。
孤笑弹长铗，微吟就短檠。
开编聊自慰，攻苦饱曾更。
卮酒和糟粕，盘飧杂蚌蛏。
恐须食翠柏，尚未𣃁黄精。
腊破冰澌解，春回草木萌。
且休吟蟋蟀，行复听鸧鹒。
献岁三朝始，初阳一气亨。
小梅舒冻枿，疏柳茁枯茎。
帘幕还飞燕，园林又转莺。
试编居士𪨗，学种故侯寓。
抱瓮浇芝术，聮畦莳杜蘅。
摘甘聊共剖，钓美得同烹。
烟艇笭箵穏，云谿略彴横。
行吟携古锦，坐隐寄文枰。
据石从欹帽，临流可濯缨。
闲中端有趣，身外更无营。
古寺回峦拥，细泉幽窦倾。
带云斟晓杓，和月贮春罂。
绕径摇金碎，循除响玉琤。
由来穿蜡屐，未必羡葱珩。
借问披衣惯，何如结佩綪。
端知绶若若，不假铁铮铮。
匠石宜遗栎，山川讵舍骍。
甘为书里蠧，惮作庙中牲。
云鹄翰方铩，风鸢羽正翃。
隐沦随绮皓，葅醢叹韩彭。
坐逸真侥幸，时康孰使令。
普天期一稔，率土庆群氓。
耒耜三农出，仓箱万宝成。
余粮饱羸瘵，大屋芘嫠{姰/子}。
稚耋皆含哺，潢池不弄兵。
人咸安畎亩，吾亦乐柴荆。
已与猿猱侣，犹怀犬马诚。
忧心虽悄悄，执节信硁硁。
老去将忘世，朋来且命觥。
嘉宾期座满，陋巷或车轰。
幽鸟会心近，良辰乐事并。
黄粱葅露薤，白蟹芼霜橙。
何苦三升恋，当为五斗酲。
涧莼舒翠缕，林笋脱文{衤朋}。
池草铺新绿，亭花藉落英。
醉眠方栩栩，儿泣任喤喤。
庭树朝嘲雀，书帷夜话蜻。
心清香篆缭，耳隐梵钟枪。
游宦从诸季，浮沉许拙兄。
棣华知晔晔，伐木亦丁丁。
操履资磨琢，论文贵讨评。
杖藜扶跛倚，药剂发聋盲。
绝倒心都醉，奔驰视只瞠。
风流怀卫玠，敏捷忆袁宏。
愿见摩天手，真成掷地玎。
戈矛万人敌，脍炙五侯鲭。
意妙操干舞，声希舍瑟铿。
味深饴醴酪，调古奏韺{径彳=音}。
文社谁襟袖，诗坛为主盟。
中书仗毛颖，发墨赖陶泓。
友直常希黯，言刚酷鄙枨。
藏刀真善割，胶柱未能筝。
数马须资策，驰车必式衡。
传家惟义训，教子谢金籯。
婚嫁何时毕，遨嬉莫我争。
浮家苕水去，乘兴剡川行。
吴殿悲游鹿，秦宫吊拱鼪。
炉峰看瀑布，缑岭听吹笙。
神岳登嵩华，仙洲指沃瀛。
冲天思御鹤，跨海欲骑鲸。
浩荡愁千古，翺翔抚八纮。
会当期若士，髙揖笑浮生。

视草金銮不记年，却将心事付林泉。
归居盘谷真良策，买得愚溪定夙缘。
隔竹闻声鸣佩玉，挥毫落纸散云烟。
欲夸水石无穷趣，故把新诗得得传。

造化𬬻锤巧，山谿矿镤良。
精金付欧冶，妙手铸干将。
淬砺呈锋锷，飞腾辨耿光。
青黄司火候，爪髪助祈禳。
桃氏几时献，龙文难久藏。
鳞皴识松理，乙屈认鱼肠。
黯黯青蛇色，炎炎赤帝祥。
提携起三尺，驾驭牧群狼。
弹铗悲冯子，夸镡悟赵王。
神功归不试，利用运无旁。
赠客千金直，方人百炼钢。
还须玉具饰，何用蒯缑装。
讵使妖腰喜，当容节士狂。
纯卢非娬媚，巨阙太坚刚。
郁勃冲牛斗，蛇蜒接混茫。
畴能宝于越，俱议刻艅艎。
抆拭资神土，珍藏閟宝房。
斩蛟诚壮勇，剸象见铦铓。
韩信归髙祖，朱云赐尚方。
雄材元倚仗，佞胆已飞扬。
浑脱公孙舞，缦胡庶士伤。
吴钩能曲折，蜀汉有文章。
六赐恩何厚，三名怨未偿。
先知吼蛟兕，摩钝凛冰霜。
犬子尝思击，猿公莫敢当。
翁归备文武，季路戒彊梁。
疾视真何事，要盟或可臧。
镵天隳彗孛，适野走徬徨。
麾拂飞雷电，轩昂变雨旸。
刺强同匕首，定乱岂长枪。
叔向排当御，昭王畏拙倡。
买牛今欲老，铸鏄岁方穰。
徐国留吴札，鸿门蔽顶庄。
拄颐真贵盛，击柱妄披猖。
曜儹山妖见，秦兴水怪彰。
万人犹可敌，一吷未应敭。
不动惊公胜，为夸异伯阳。
断匜犹未妙，穿屋始非常。
止水涵晶莹，疏星点角芒。
聊须为武备，何必事戎行。
要并宗臣履，休同小盗裳。
冲星怜杜子，斫地叹王郎。
不假蒙须便，真成刃手创。
新硎如可发，故物未应忘。
黠虏称兵急，王师击鼓镗。
氛埃期扫荡，心胆为开张。
未斩楼兰级，那销黔首疮。
几回开匣罢，但欲引杯长。
聊复防身佩，毋为跃水亡。
报君吾志毕，以尔倚扶桑。

陆离长佩切云冠，泽畔行吟且纫兰。
我已安心为逐客，子今何事亦抛官。
江湖鸿雁初寥落，风雪鹡鸰相急难。
归去家山见诸季，为言努力且加餐。

楚怀听秦诳，身作咸阳鬼。
当时屈原争，坐困椒兰毁。
襄王复不悟，远作江南徙。
行吟沅湘间，形槁颜色悴。
著书称离骚，风雅齐厥理。
鸱鸮况小人，鸾凤喻君子。
眷眷不忘君，一篇三致意。
纫兰采杜若，冠佩空自伟。
举世混浊中，谁与同乐此。
忠臣会遇难，千古共一轨。
人情疏鲠亮，物能使软美。
存亡反复间，悔及良晚矣。
嗟嗟屈子心，芳洁畴与比。
日月可争光，尘垢安能滓。
聊从太史卜，肯逐渔父醉。
甘葬鱼腹中，怀沙汨罗水。
千秋身后名，芬馥同茝芷。
夫岂椒兰徒，据势长不死。

湘妃庙貌枕江湄，不见当年鼓瑟时。
玉佩风摇云冉冉，翠帷烟湿草离离。
凄凉清泪留班竹，寂寞深林叫子规。
断简遗编杳难考，无人为立退之碑。

重云不藏春，深窦常有雪。
晓月号松猿，晴壁挂海霓。
终恍无心人，区区佩环玦。

东园何所乐，所乐非尘事。
野竹乱无行，幽花晚多思。
闲窥鱼尾赤，暗辨蜂腰细。
树影密遮林，藤梢狂罥袂。
潘蔬足登膳，陶秫径取醉。
幸获我汝交，都忘今昔世。
欢言捧瑶佩，愿以疏麻继。

风回玉宇箫声远，日下琼林佩影闲。
待得年光遍天下，始教春色到人间。

华灯明灭羽衣攒，翠柳萧森矮桧寒。
千步回廊绕金殿，水苍瑶佩响珊珊。

献寿竞为长命缕，迎祥还佩赤灵符。
端门漏永晨曦上，飒飒薰风遶帝梧。

散插黄花两佩萸，粉𫗴蓬饵釂觞初。
清歌咽后云生袂，妙舞翻时雪满裾。
上客采香逢木密，佳人投钓得王余。
秋光屈指犹三七，莫向宾朋绮宴疏。

把菊醒陶酒，扬鞭入汉闱。
聚蚊秋未息，独鸟暮先归。
世有凉暄隔，人无今昨非。
悠然倒冠佩，频梦北山薇。

十二峣关隐空绿，兽猊呼焰椒壁馥。
渴乌涓涓不相续，辘轳欲转霏红玉。
百刻香残陨莲烛，九龙吐水漫寒浆。
红绡佩鱼无左珰，两两趋走瞻扶桑。
红萍半圭山波面，回首觚棱九霞绚。
鸣鞘声从天上来，大剑高冠满前殿。

千里南云度塞鸿，秋云无迹淡平空。
人间玉岭清霄月，天上银河白昼风。
潘赋登山魂易断，楚歌遗佩怨何穷。
往来未得如张翰，欲脍霜鲸碧海东。

瀛阆盛佳招，排云下赤霄。
水犀梳插鬓，火玉佩垂腰。
凫影朝青舄，鸾音咽紫箫。
鳌宫无夜色，豹髓未尝烧。

北第当衢戟有衣，巾帷鲜媚仆如犀。
万钱供箸鸣钟沸，三组垂腰佩玉低。
座上赋鹦穷处士，楼前盘马小征西。
去天尺五城南路，此去青云别有梯。

鹄版飞书到此山，海簪重拾更弹冠。
畹中纫佩荒兰叶，石上移文蠹藓瘢。
蕙帐烟空胎化老，柏庭风起麝香寒。
至今门外潺湲水，疑是幽人赋考槃。

陕服由来二伯居，使君新诏拥犀渠。
门连象魏施行马，地控崤函佩左鱼。
世德高华河里旧，土风淳厚召南余。
政成期月须严召，行见追锋走传军。

先贤富贵重夸乡，况复哀荣感履霜。
三最诏书新予告，九原恩泽远生光。
老人竞醉金钱少，稚子争牵玉佩长。
荀令池头芳树在，栖鸡浴凤日相望。

挂冕高辞九列荣，年如园绮尚康宁。
水苍乍解趋朝佩，云母初闲隔署屏。
商岭紫芝歌几曲，武夷毛竹梦频惊。
门前已见施行马，更待沙堤接鲤庭。

我昔居梁谿，梦断长安陌。
倒冠与落佩，志气良自适。
花前饮春朝，月下舞秋夕。
自从丧乱来，光景驹过隙。
无复旧情怀，扰扰为物役。
寤寐忧他人，自麻初不绩。
长啸休去来，劳生亦何益。

翛然多难偶存身，又到苍茫楚泽滨。
鼓舞鱼龙张乐地，佩纫兰茝独醒人。
涉江哀郢空回首，极目伤心欲向春。
鼓枻寅缘傍枯苇，故应渔父尚垂纶。

梦中曾过鬼门关，敢冀君恩听北还。
父子相随幸良厚，仆奴半死涕空澘。
风烟萧瑟黄茅瘴，山路崎岖赤脚蛮。
归去梁谿见桑梓，定抛冠佩老岩间。

昊穹运宸极，示人文灿然。
万象森布列，七曜纷回还。
体物具六扰，面朝别三垣。
德隆乃循轨，政错因失躔。
日月有薄蚀，星辰或相挻。
晕适与佩玦，精祲光属聮。
灾祥本人致，销弭术在焉。
譬犹五藏病，察色推其原。
讵有使之者，一气兆所先。
应病投药石，厥疾尚可痊。
恬不加料理，瞑眩知何缘。
愈病当以药，弭灾当以言。
苦言逆人耳，龟䇲穷根源。
甘言悦人意，无乃有后艰。
虚心行正说，天道咫尺间。
太戊正厥事，桑谷反为妍。
宋景知爱民，法星退亦遄。
精诚所感格，应效犹衡权。
尧舜曰钦若，七政齐玑璿。
周公戒成王，敬德享历年。
奈何后世士，导使不畏天。
为子傲厥考，获罪安祷旃。
论议肈熙丰，猷为终政宣。
皇天岂无意，儆戒良拳拳。
长星逾万丈，赤气夜缤纷。
是为兵革祥，厥异古未闻。
台谏既钳舌，太史亦讳论。
事始初破睦，衅成继开燕。
至今为厉阶，祸难相连延。
迨于靖康初，储皇御乾坤。
胡雏遽犯顺，铁骑凌天阍。
虽含恭俭姿，顾乏英伟臣。
邪正相杂揉，盈庭事纷纭。
机会一朝失，安危自兹分。
愚儒不远虑，贼退已安眠。
岂无绕朝策，谁著祖生鞭。
彗孛扫紫微，急怒如戈鋋。
谀臣秘其事，犹欲饰以文。
逾月始避殿，何以应乎干。
黠虏再称兵，东都满旌旜。
金汤失险固，豺虎肆噬吞。
八骏狩沙漠，神州遂崩奔。
坐令鸱枭徒，盗据黄屋尊。
上帝眷明德，中兴属吾君。
建炎继大统，威令赫以新。
四海望膏泽，攘戎拯斯民。
光明日初出，照烛穷天渊。
阴云忽蔽塞，寰宇陡蒙昏。
迄今四寒暑，天变何其繁。
日中有黑子，翩若燕雀翻。
赤氛环斗枢，黑祲如突烟。
三台日离拆，帝座亦屡迁。
连年盛夏寒，雨霖日聮绵。
昨宵偶晴霁，仰视青霄端。
五纬失躔次，荧惑仅如钱。
太白扬其辉，入镇光相联。
灾变不虚发，天心尚周旋。
岌然国势蹙，人谋益回邅。
飘腾寇骄横，搏逐逾鹰鹯。
前年蹂关陕，杀气摩东川。
去年破山东，轻骑犯淮壖。
今年扰江湖，深寇台与温。
东南几藩府，接境遭刘虔。
将帅望风遁，巨贼摩其肩。
屠戮到稚乳，焚烧无尺椽。
翠华亦飘荡，泛海御楼船。
士卒颇携貮，谁与守四边。
内变不能弭，何以御外患。
哀哉烝黎心，戴宋何其坚。
肝脑涂草野，不忍负国恩。
乃知祖宗德，渗漉深渊泉。
如何廊庙谋，略不加矜怜。
堂堂艺祖业，挥斥极八埏。
谁陈退避策，一一欲弃捐。
儿戏失两河，甘心丧中原。
虽为东南行，初不治篱藩。
东晋有江左，保守百余年。
问谁居腹心，王导与谢安。
强藩总重兵，控扼摧凶奸。
坐待天下定，此理恐太漫。
胡不法光武，奋起由空拳。
劳身马上治，介胄被霑汗。
履危救民死，国祚乃复传。
正如大厦倾，扶持极艰难。
一日葺一日，旧业傥可全。
略不事撑拄，摧压何由完。
厥今谁股肱，前辙或未悛。
尚容狐鼠辈，寝庙恣穴穿。
但为一身谋，真若蚁慕膻。
风雨正凌暴，不顾栋宇颠。
宵人用必危，范子何其贤。
嗟我素愚拙，三朝荷陶甄。
愧无徙薪策，徒有燋头愆。
罪大幸不死，归途极洄沿。
废食念宗社，伤心痛元元。
不知狂言发，感愤成此篇。
何当采诗人，为致冕旒前。
虽膺斧钺诛，暝目无所冤。
史䲡以尸谏，一语不敢烦。
君臣同修德，庶可回苍圆。

干将未发埋酆城，光气上腾干列星。
张雷博识各有得，神物终合归延平。
没人下视不可取，天矫已作虬龙形。
至今千载有肸蚃，往往出入驱雷霆。
我来弭櫂双溪上，正昼云雾忽晦暝。
金蛇掣电起潭底，霹雳洊作声轰轰。
土人谓是剑归候，连日风雨资芽萌。
嗟嗟尔剑诚有灵，胡不奋飞辅助讨不庭。
群凶塞路盗贼横，夷狄外侮方骄狞。
佩之其人得所托，蠧国害民奸腰佞领逦迤皆削平。
何为终日但长啸，时出光怪惊动无知氓。

秀岭云屏拥，湍流玉佩锵。
竹光深锁翠，兰气暗腾芳。
岂谓兵戈日，来登君子堂。
美才方世用，嘉遁自难忘。

古来豪杰收殊科，眇然鸾凤亦可罗。
汉唐选举最为盛，我宋得士良已多。
危言切论动天壤，陆离剑佩冠巍峨。
至今凛凛有生气，岂与草木同销磨。
自从罢举乐软美，驯致黠虏窥关河。
翠华两宫狩沙漠，叠鼓万里翻鲸波。
睿明感愤复旧制，欲起士气宁兵戈。
多材好学如二子，辞此其奈制举何。
青钱万选当万中，善射不复言公他。
勉将忠谠助休运，嗟我老矣真蹉跎。

尽道幽兰是国香，沐汤纫佩慕芬芳。
何如邂逅同心士，一吐胸中气味长。

天地和气，萃于幽芳。
言茁其芽，薫然国香。
绿叶紫茎，素荣缥房。
纫以为佩，御彼不祥。
采自深林，置于座侧。
不改其度，其香满室。
与子为友，心同德一。
优哉游哉，聊以永日。

八座方登政事堂，一麾却佩郡侯章。
求闲宛转常虞谤，治剧从容岂厌忙。
老去昔游君尚记，梦回陈迹我俱忘。
相从且共衔杯乐，世路争名巧中伤。

蓬莱宫中老仙伯，一首诗堪万人敌。
胡不佩剑趋明光，要试南阳二千石。
南阳异时名帝乡，蘘山菊水秋风香。
民歌召杜向千载，至今遗俗皆农桑。
使君此去殊不恶，坐啸风流有余乐。
堂前画烛照红妆，席上枯棋响飞雹。
行看玺书下赤墀，旌旗夹道生光辉。
应念斯文要羽翼，归来九万翔天池。

三复长篇句法新，兰言纫佩更书绅。
才髙奚啻千人敌，誉过空惭一介臣。
莫讶笔端能品藻，定由胸次有经纶。
波澜万顷分余滴，洗尽昏花满眼尘。

均佚归来一品崇，赤城新野焕仙风。
功存社稷今全德，身佩安危本至公。
宁似乐天丹灶破，不令北海酒樽空。
中原未靖戎氛恶，会有訏谟沃舜聪。

相门耆旧典刑余，戚里豪华习气除。
游遍云山行乐耳，种成香草赋归欤。
纫芳兰畹余幽佩，辟蠧芸堂有旧书。
奎画煌煌照林壑，只应门外看锋车。

河水清，江水黄，南山北山自相望。
恨君不止白石房，与谁同游南郡郎。
白玉刻佩明月珰，如凤四海求其凰。
道里辽远日月长，爽气自足陵朝阳，举酒送君君莫忘。

城头草木日夜黄，九月北风天雨霜。
月色入户侵我床，美人乃在天一方。
旧游可乐不可忘，恨君不随雁南翔。
恨妾愧守此空房，晓风忽来吹梦长。
梦中与君还故乡，黄金为屋玉为堂。
与君更笑亿千场，不须合佩双鸳鸯。

尝闻洞庭湖，秋至清皎洁。
往来八百里，长风驾明月。
中有仙人居，容颜若冰雪。
我愿从之游，问渠传宝诀。
脱冠着霞佩，长与尘世别。

买臣负薪行且歌，其妻羞缩悲蹉跎。
季子归佩六相印，骨肉歆羡缘金多。
人生穷达等幻灭，贫贱何忧贵何悦。
争如饥采首阳薇，不慕皋夔希稷契。
贪功徇名世莫嗤，拖金曳紫同儿嬉。
一朝祸至几发冢，却思衣布丹徒时。
丹徒风月依然好，尔自升沈委荒草。
草长木拱荒烟寒，此恨年年向谁道。

苏君善养志，以孝格神明。
一朝蜕尘鞅，通籍赤霞城。
相看疑梦寐，去若鹅毛轻。
玉笙堕哀响，烟髦错霓旌。
丹井愈沈屙，橘叶通仙灵。
至今华屋底，想像双眉青。
云装挹飞袖，蕊佩敲风鸣。
兹事既茫邈，无阶接蓬瀛。
掬月漱吟齿，餐霞寿颓龄。
蕴真思远托，何从保长生。
汉武梓棺朽，秦皇鲍鱼腥。
空山鹤未归，花发春冥冥。

昔我别汝父，见汝立扶床。
汝今已婚宦，我须宜俱苍。
向来青云器，不佩紫罗囊。
竹林我未孤，玉树汝非常。
青衫初一尉，远在子真乡。
念将东南归，拜我溱洧傍。
上能论道义，次犹及文章。
自惭老仍僻，何以相激昂。
日暮嵩云飞，秋高塞鸿翔。
了知还家梦，先汝渡江航。
迢迢建业水，高台下凤凰。
鼻祖有故庐，勿令草树荒。
我欲种松菊，继此百年芳。
汝归约我兄，晚岁同耕桑。
请策葛陂龙，来寻金华羊。

远客真秦赘，清时谢楚狂。
斑衣辞故国，青佩久殊方。
世俗蛮争触，余生谷似臧。
正须逃姓字，毋使异庚桑。

暴气燎原火，浅量盈浍水。
不见杨关西，此生真已矣。
谁言佩豭由，不作缊袍耻。
至道傥有闻，客尘如脱屣。

旌旗蔽野阶除寂，环佩鸣空枕簟凉。
梦断钧天知是想，一沟泉落乐声长。

师行初不犯秋毫，坐缚凶渠泚与滔。
和气自应回岁旱，丰年当复验秋高。
横流是处通飞鹢，归佩何时脱孟劳。
要广江南千里润，须令天下入甄陶。

无才居客右，孤坐一窗间。
梦到广寒殿，人来姑射山。
舞低明佩冷，妆罢落花斑。
便欲凌风去，天门隔九关。

木落江城风露寒，坐惊芳岁逼雕残。
晚来自爱一杯暖，老去元无九日欢。
拟借灵均兰作佩，尚余陶令菊堪餐。
平生遍插茱萸处，短梦悠悠行路难。

跳珠溅雪满空岩，疏涤心灵爽气严。
仿佛瑶台明月下，佩环声在水晶帘。

月明雁叫远，露下蝉号寒。
幽幽草虫泣，索索梧叶干。
愁人知秋早，听此良独难。
竹君南北美，佩服青琅玕。
天风一披拂，庭宇声珊珊。
灵宫荫老樾，别馆如深山。
心净鉴止水，眼明揖千竿。
虚籁自然奏，有琴不须弹。
世议大可厌，市声无少闲。
不如听君语，竟日帘垂间。

雪屋风窗逼岁穷，一杯情话与谁同。
向人寡偶无如我，抵老相知独有公。
文字欲求千古事，簿书还费二年功。
新诗已佩临分语，况复哦诗是病中。

佩声曾到鳯凰池，不尽胸中五色丝。
三黜本因元祐学，一飞合在中兴时。
忽惊地下修文去，太息门边问字谁。
犹想泉台有新作，郊原小雨欲催诗。

阳金为魂阴为魄，百炼宁容垢腻蚀。
出匣风云凛凛寒，观者堵墙皆辟易。
发硎利刃思一试，佩刀匕首都弃置。
鲸鲵戮尽四海清，英豪始慰平生志。
长河乔岳暗风沙，高山大泽蟠龙蛇。
君家自有尚方赐，不须嫉世空吁嗟。
操舟渡江勿虞破，中流斩蛟平地过。
天下苍生奈若何，安石且起东山卧。

梅花扫迹春无光，继踵惟有幽兰香。
天姿冲澹谢朱粉，睥睨百卉皆优倡。
高人采撷纫为佩，养之盆盎移中堂。
微风馥馥来何所，一干鼻观尤非常。
年来屡遭白眼笑，过而不顾夫何伤。
深山穷谷遂真性，寂寞无人亦自芳。
忆昔灵均滋九畹，贞洁内守甘退藏。
众醉独醒隘八表，回视俗物都茫茫。
我今日暮前途窄，握香不羡尚书郎。
荒坡满植作知己，从兹身世两相忘。

春水归舟疾，秋天去路高。
乍辞王俭幕，行佩吕虔刀。
畿甸略舒骥，海门须钓鳌。
平生忠信在，枕席过风涛。

生植依山谷，移根伴此君。
丛中抽紫干，幽处吐清芬。
入室能俱化，同心自远闻。
灵均元不试，委佩楚江𣸣。

闲情从杖屦，幽意满林塘。
秋近气先冷，春来风自香。
芷兰成佩玉，茅苇当雕梁。
一念浑枯木，能随柳絮狂。

艺圃收名早，如何亟赋归。
肩摩青佩久，心念白云飞。
屋有诗书润，家因孝友肥。
二雏行展翮，休复愤儒衣。

春来无奈客愁新，一破衰颜粉面匀。
笑折繁枝头带雪，想成青子颊生津。
真香未许兰为佩，仙质何妨缟作巾。
勿怪天公多着意，为怜风韵冠群伦。

幽人纫为佩，不为香与色。
秋菊暨江南，未可比君德。

青嶂插天堑，白水翻地轴。
回环壮哉县，不许飞鸟触。
往年羽书驰，盗发清溪曲。
先声杂妖幻，余党萃符祝。
控攘最旁近，被害良惨毒。
聚落烬烟空，生齿涂炭酷。
岂无山川险，会有法令束。
百年不用武，骈领甘此辱。
至今风雨夜，犹闻鬼群哭。
遗俗感旧愤，御盗勇气足。
大儿佩刀剑，小儿利锋镞。
老翁筋力衰，奋挺怒张目。
营寨人自戍，不待官期促。
矧今杀气横，洒涕国步蹙。
豺狼据道路，虎兕出林谷。
傥持复雠心，公战图报国。

紫箫吹梦断，起视斗阑干。
痩马踏残月，单衣中薄寒。
锦囊那复佩，革带顿成寛。
浪逐官曹底，更题敢自安。

中年情绪恶，远别信音疏。
闻道阴山路，贪迎使者车。
骑羊厌鸣镝，佩犊欲扶锄。
愿上螭头奏，烦苛一切除。

滴水岩高路欲穷，佩环声响玉玲珑。
一天星斗堕青汉，万斛珠玑泻碧空。
沧海迳归朝夕会，曹溪不隔本源通。
何妨凝𥩟龛岩下，更沐如来灌顶功。

滋兰事修洁，佩服何陆离。
谁为风霜惨，轻同萧艾萎。
芸窗萤罢照，蕙帐鹤犹疑。
有子能传业，皇天还有知。

湘山影落重湖中，中有菌阁临珠宫。
霞衣兰佩杂香风，莲旗闪闪拖晴红。
朱弦凄怨指法松，绿烟洗尽山重重。
湘云远与苍梧通，腾空宛转如游龙。
云中帝子谒重瞳，宝车倏忽穿遥空。

高台晓色明双旌，来看将军亲阅兵。
甲光荧荧照秋水，阵行屡变随纵横。
将军勇锐无坚敌，驰心已向伊吾北。
好同诸将拥雕戈，浄扫边尘早开国。
重收京邑翠华西，却归宿卫听朝鸡。
蓬莱宫深花柳暗，暧风轻动龙蛇旗。
监丞健笔文中虎，须臾作歌继常武。
是时剑佩共趋朝，何似勒兵夸练组。

灵均志与日争光，收拾香草供篇章。
高冠奇服事修洁，辛夷为楣药为房。
滋兰九畹多不厌，似更有意怜幽香。
当时楚俗宝萧艾，谁知纫佩芙蓉裳。
高情如兄能有几，封植灵根当砌傍。
芝英玉树宜相映，清芬宛转随风长。
结根得所异晚菊，不向篱边混众芳。
早晚知音垂采摘，玉盘霞绮升中堂。

吴越中分江一派，两岸溪山扫浓黛。
茫茫云海迷烟空，方诸宫外天为界。
潮波吐纳谁使然，欲到先冲海门隘。
江浅洲长碍奔放，势益汹汹怒而噫。
方看隐起玉堤横，忽复飞腾雪花碎。
高浪翻空雷吼怒，黑沙崛起云崩壊。
山岳倾颓惊炫转，鲸鹏摩戛舞幽怪。
大声吹地恣淙淙，余响振天轰磕磕。
恍如白帝盛羽卫，风搅旌幢纷斾斾。
从以百万虎与貔，组练精明呼声大。
世间奇观独雄绝，坐令耳目俱松快。
津亭晚霭动遐想，樽酒相欢信良会。
木落山空秋气高，情多思远人寰外。
杜老扶桑有遗恨，韩子鲸鱼思饱脍。
豪气英风终不泯，海色天容自相对。
同来俱是蓬山侣，蘂简玉书名姓在。
东游不用浮海航，仙骥追风云作盖。
却须从此排阊阖，丛铃响杂飞霞佩。
通明殿里缀仙班，官府纵多君莫悔。

桃源晓色春茫茫，花气扑人和露香。
翠波溶溶泛晴阳，琼楼半露非烟长。
霓旌鸾佩杂花光，花光深处开琳房。
金鲸夭矫写霞浆，云璈清响何琅琅。
绿云不动山苍苍，酒阑月影侵回廊。
千年过眼直寻常，蓬莱清浅海上桑。
道人妙手能逢场，朱弦写出水云乡。
坐令远意入八荒，泠然风驭随云翔。
仙人迎笑从西厢，颇怪别来尘世忙。
飞霞仙衣云锦裳，朝真相与高颉颃。
却笑退之情未忘，生愁冰炭置我肠。

乱兵如穴蚁，攘攘欲何逃。
肆毒空摇虿，支倾已断鳌。
上方尘不染，北极势元高。
佩犊知难久，纷纷已卖刀。

闲云收尽露干端，垂地漫漫碧玉寛。
小海无人续遗唱，斜河挂影作飞湍。
水仙环佩归何处，天阙楼台似更寒。
知欲乘风叩阊阖，如公应入不为阑。

龙山西转浙江横，宝势岧嶤切太清。
照海晓光来阙角，穿花宫漏带潮声。
风生剑佩班初上，雾歇旌旗色更明。
共说中兴似光武，南都赋合继东京。

平生酷信退之诗，谢女仙踪颇自疑。
不到步虚台下看，琼台瑶佩有谁知。

排门雪三尺，闭户饥肠鸣。
拥骑远方来，骨法秀以清。
袖出一卷书，中有怖俗情。
上言井有德，为费四字铭。
下言酒伤道，颠倒虞心兵。
中流障百川，绝口无纵横。
君子皆是术，殄病人自惊。
子其欲修我，匪以校我荣。
再拜采杂佩，斯云得香蘅。

淳风叹辽远，友道伤浇漓。
交情比一线，断续同羁縻。
仁惇既难合，义重亦不支。
寒谷少温律，衡门自寒扉。
亦闻豪侠地，风月满台池。
可怜伏雌客，出往无所施。
淮乡有病客，波浪逐沦弥。
中流失舟檝，宛在水中泜。
请叙先世德，缭遶穷方维。
始奉华阴组，继迹东南驰。
道有海内誉，经为淮上师。
闻风事钻仰，极力忘惫疲。
求精析晋豕，辨伪正褒漦。
大逐千里鹏，小察一寸鳍。
旌善类骋骏，诛奸如戮鲵。
鱼虫蛙虾蛤，琐琐俱不遗。
笔阵骥逸野，词锋江斩螭。
导江派海尾，疏源河凿岯。
立言经寓宇，刊行结防堤。
礼乐尊中国，春秋挥四夷。
书谣切颂帝，诗化淑歌妃。
德苑心潜远，文帷性自嬉。
谋心千古近，张目万人睢。
观范推难习，同肩叹莫追。
穷荣探沓默，测远极奫而。
奚事千张锦，真成一角犀。
听言真靡靡，观行自披披。
里荐书频上，天恩泽屡垂。
翼冲宜遂奋，羽困奈轻摧。
贱子承前绪，遗踪恨久违。
智髙思引望，愚下顾难移。
前业皆纷放，今怀孰怨咨。
志存宜自励，聪失仆安祈。
碌碌追香饵，规规拾腐劙。
戴盆思倬汉，屋蔀蔽朝曦。
流落真难似，衣冠愧未宜。
敢思千里润，但觊一环溪。
自分无修翮，何人整困泥。
及门初著足，投分乃知归。
衮衮窥儒海，汪汪见量陂。
风流饶洒落，矩度尽逶迤。
附尾蝇方借，余斑豹幸窥。
自从柸与共，不觉岁逾期。
饮德初难料，蒙庥久尚疑。
篇章时继续，杖屦屡追随。
乍履云衢便，俱亡客路危。
与钱宽剩酒，裹饭接残炊。
揣质恩奚自，知公德不漓。
煦濡三尺泽，和暖一囊衣。
盛事真惊俗，神髙解起痿。
老躯财脱病，稚子孰言肥。
慰荐增今喜，栽培任夙期。
此身如寄托，毕愿服耕耛。
悲此孤根弱，愁先百草萎。
名卿宜达理，直道不容私。
饮德宁辞醉，餐和不恨饥。
顿忘前事迫，复虑异时悲。
东阁虽开馆，淄川只下帷。
可能尝燕乐，独肯念贫羸。
肉骨非无药，还生信有医。
论情惟借口，此病敢言腓。
枯鲋长思水，官蛙幸给糜。
承庥宜足矣，去德如何之。
道义终祈合，形骸听易睽。
借筹难献策，罄竹莫陈词。
君子真雄观，幽人乏令姿。
甘贪宁守鲁，事大复贫齐。
已佩添年药，还吟起病诗。
命疏从我薄，情解为君怡。
聊述芜词拙，章成复自嗤。

海门山外天池雨，来趁沱江打鼍鼓。
望夫台上湿愁红，玉斧坛邉没沙渚。
貂裘公子思寒侣，佩玉鸣鸾不成舞。
殷勤举爵祝云师，壮士端须气相许。
果然晴日照鱼梁，鸿雁髙飞肃霜羽。
西清丈人诗眼髙，师友渊云仆徐庾。
兴来弄笔起春风，暖日桃花静初吐。
且题红药寄长沙，不用短衣从猛虎。

日邉春早帝王州，花满黄堂寿醑浮。
世有忠嘉扶社稷，天教勋业绍箕裘。
稀鸣枹鼓无偷市，屡敞圜扉罢虑囚。
已佩荷囊簉鸳鹭，径将名姓覆金瓯。

凤尾花笺白凤新，元和才子赋阳春。
茶山居士贪禅寂，悮却江头解佩人。

郑人兰佩不须夸，自别团香擅国华。
客枕莫疑无好梦，年年同有瑞香花。

水边寂寞一枝梅，君谓髙标好似谁。
洁白不甘芜秽没，屈原孤立佩兰时。

胸中耿耿向谁陈，舌在形羸强集神。
佩印已惭苏季子，埋名谁志李元宾。
乞粮傥死呼庚癸，贵格何须足乙辛。
秪恐数穷为鬼录，扁舟阻泛五湖春。

秋髙裘马正轻肥，节制身兼被召时。
邂逅贵人争献寿，逄迎嘉节竞题诗。
心危雁塔劳君咏，家近龙沙感我思。
泛菊佩萸今已矣，长安不见转凄悲。

舜生诸冯没负夏，南游晚葬苍梧野。
九峰中隐土一坏，草树苍茫谁辨者。
皇英不祔只孤坟，妃祠别占清湘原。
略无石马充故物，但有丛筠志泪痕。
山川相远终相望，衣冠来游环佩响。
风急真成鹤羽飞，波寒不隔龙工往。
鲛室何人相与居，月明警跸万灵趋。
未论甄后拾翠羽，定见李白骑鲸鱼。

此君抱节怀霜露，裁以广寒修月斧。
区区拔颖陋管城，落落中绳宜册府。
潜心几绝西门佩，隶古亲传伏生语。
后来颉颃追时好，客卿子墨先生楮。
慈恩柿叶剡谿藤，俗嗜纷纷那足数。
何人喜事翻新制，林下风流微近古。
宣心写面却缄囊，百草千葩增媚妩。
青奴小忍供笔砚，晴窗示尔梅花赋。

天公善转物，剪爪不停轸。
春工未削迹，秋事已张本。
檀栾嘉菊丛，戢戢露奇蕴。
枝分要及时，手植须着紧。
清晨东篱下，畚插自畦畛。
土膏入新萌，秀色来衮衮。
归休顾衰兰，面目吁可悯。
儿童互挦拏，奴仆恣嘲哂。
敢望群萧艾，弃置等朝菌。
即之粹而温，忍死子不愠。
山翁饱经事，遇物辄思忖。
理得心亦欣，为发一笑劙。
向来芳深林，孤洁玉在韫。
知音苦不多，况此香色陨。
纫佩倘未遂，焚膏真可忍。
爬梳墙角阴，树之罗九畹。
好风动融怡，新雨洗寒窘。
未甘五柳独，聊释三闾愤。
炎凉循若环，荣谢平可凖。
春风行复来，万汇发幽隐。

忆昨金门侍，晨参玉佩声。
觧缨青琐闼，束载锦官城。
日与长安远，春随上苑生。
执鞭非所好，独抱恋轩情。

廓圆通门，续云门派。
燕坐胡床，虎视百怪。
佩毘卢印，摧伏魔外。
一句当阳，电光非快。
不动道场，而入三昧。
赞之毁之，俱遭白癞。

平日郊邱事口谈，今朝相祀列星参。
大裘衮衮冕升南陛，小次龙床近午龛。
韦杜去真尺五，嵩神祀圣似呼三。
清都佩玉人归后，尚听笙镛万谷酣。


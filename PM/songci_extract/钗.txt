夹路轻风撼柳条，雨侵春态动无憀。
采香陌上谁家女，湿损钗头翡翠翘。

蚕馆春晴阴绿桑，亲蚕天气日初长。
九嫔参酌前朝礼，须戴金钗十二行。

虢国威仪过薛王，担夫争路气扬扬。
宫嫔后出香车送，飐碎钗头玉凤凰。

难把菱花照素颜，试临春水插花看。
木兰船上游春子，笑指荆钗下远滩。

蜀江雪浪来天际，一派泉舂宝钗碎。

晓汲过春畦，高梧待凤欹。
瓮思闲凿{土遂}，瓶险畏居湄。
照影香钗坠，蠲烦素绠垂。
寂寥无醉辖，瓢饮共栖迟。

百世繁华堕劫灰，凄凉断簪并擘钗。
淑颜窈窕亦尘土，指环耕出田中来。
野人辛勤务稼穑，两手龟拆辟草莱。
未知此环竟安用，但讶光采尤奇瑰。
王孙捉麈不辨玉，手面膏拭无纤埃。
柔荑纤纤擢绀袖，五云书势高崔嵬。
金拨收声饫犀箸，冰遏红牙诚妙哉。
指环不肯贫家售，东邻女贫人道丑。
巧梳堕马长扫眉，五色纴针工组绣。
古人制器知为谁，今时岂乏春风手。
春葱银甲深藏袖，偕老赋诗须我友。

叶实根株尚老苍，龙鳞皋比贵先尝。
千林断送诗骚酒，三绝无逾色味芗。
烂酝恢台养风骨，涵滋沆瀣结天浆。
怕寒僻处深于越，贽贡无阶遇有唐。
葱郁梧楸共庭户，风流芝玉秀斋房。
剖缄绛锦纷狼藉，莹手摩尼可比方。
頳卵鳞皴雄俎豆，双珠同蒂媚钗梁。
摘忧林薄明朝竭，缪论蕉卢几许黄。
口腹定非孤寓客，甘腴尽道胜吾乡。
峡山高咏诗昌白，韶石英风赋予张。
芍药亦能烦驿置，蒲萄岂必擅西凉。
弹圜金橘差坚久，瑛赤含桃讵可双。
逆目提笼过阛阓，解颐梦渴吸湖江。
仲宣鸿笔丝纶手，摩诘清才黼藻光。
妙绝拣枝墙欲动，纤攕称擘侍于傍。
翰林纪绩延真赏，县长绳愆且弥忘。
赐燕行看与怀核，分题今日记升堂。
伤时有似少陵杜，上疏岂惟临武羌。
深忌河豚恕瑶柱，沈思橄榄过糖霜。
词情鉴裁俱超卓，促召龙墀献皂囊。

婷婷袅袅出纱窗，坐使红妆万目降。
翠袖薄笼春笋十，玉钗初合绿云双。
四弦对客追三叠，万唤令人忆九江。
曼倩酒狂本无量，为渠潋滟倒银缸。

女真作意厌人肝，挥鞭直视无长安。
南渡黄河如履地，东有太行不能山。
帝城周遭八十里，二十万兵气裂眦。
旌旗城上乱云烟，腰间宝剑凝秋水。
雪花一日故蒙蒙，皂帜登城吹黑风。
我师举头不敢视，脱兔放豚一扫空。
夜起火光迷凤阙，钲鼓砰轰地欲裂。
斯民嗷嗷将焉之，相顾无言惟泣血。
仆射何公叩龙墀，围闭相臣臣噬脐。
奇兵化作乞和使，誓捐一死生群黎。
游谈似霁胡帅怒，九鼎如山疑弗顾。
郊南期税上皇舆，截破黄流径归去。
陛下仁孝有虞均，忍令胡骑耸吾亲。
不龟太史自鞭马，一出唤回社稷春。
虏人慕得犹贪利，千乘载金未满意。
钗钿那为六宫留，大索民居几卷地。
六龙再为苍生出，身磨虎牙恬不恤。
重城突兀万胡奴，杳隔銮舆今十日。
南门赤子日骈阗，争掬香膏自顶然。
忿气为云泪为雨，漫漫白昼无青天。
太王事狄空金帛，坐使卜年逾八百。
天听端在民心耳，苍苍谁云九万隔。
会看春风拥赭黄，万民歌呼喜欲狂。
天宇无尘瞻北极，旄头落地化顽石。

幽兰如君子，闲雅翰墨场。
春风晓畦暖，斜日半窗光。
竟夕澹相对，菲菲吐暗香。
掩关清杖屦，帘卷度修廊。
钗玉茎分紫，官梅花更黄。
岂惟堪纫佩，试伴菊英尝。
退处深林好，休移庭户傍。
自同凡草茂，无事莫相伤。

上元愁云在九重，哀笳落日吹腥风。
六龙驻驆在草莽，孽胡歌舞蒲萄宫。
抽钗脱钏到编户，竭泽枯鱼充宝赂。
圣主忧民民更忧，骄子娇媟天天不怒。
向来艰难传大宝，父老谈言似仁庙。
元年二月城下盟，未睹名臣继嘉祐。
哀痛今年尘再蒙，冠剑夹道趋辞公。
神龙今在九渊卧，安得屡困蛟蛇中。
朝廷中兴无柱石，薄物细故昭帝力。
毛遂不得处囊中，远惭赵氏厮养卒。
今日君王归不得，倾城回首歌悲啼。
会有山呼间动地，万家香雾烧天衣。
胡儿胡儿莫耽乐，君不见夕月常亏东北角。

标格全归笑靥中，相逢无奈去匆匆。
金钗若许重寻约，樽酒秦楼愿与同。

北风撼坤轴，飞雪封高崖。
万草坐冻死，不复存根荄。
蔚然苍山底，有此紫玉钗。
本无尘土侵，宁畏霜霰埋。
偶为樵牧知，遂与薇蕨偕。
坚瘦故耐久，苦森终怒俳。
未免一时出，肯事众口谐。
可以寄乐天，时供八关斋。
可以送庾郎，三九代食鲑。
朱门厌燖煼，嘉蔬日谁差。
飞觞失行次，可口相推排。
尔来走缾罂，遂费登山鞋。
文昌列宿光，骑省后人佳。
居官乃退步，养气能实骸。
一箸须子同，苦硬求吾侪。

风急梳松堕碧钗，雨多及榻长青苔。
趁虚阿段阿稽去，挟册宗文宗武来。
不用张罗知寂寞，恐妨飞鸟乐徘徊。
侵寻老矣成何事，一日华严一卷开。

蔚然苍石底，有此紫玉钗。
本无尘土侵，宁畏霜霰埋。

梁山韭黄妙天下，玉箸金钗盈大把。

芙蓉开绿水，青松映海棠。
新晴沐膏雨，艳色明朝阳。
绰约彼姝子，转盼流辉光。
被服妖且妍，细浥蔷薇香。
下有合欢带，绣作双鸳鸯。
上有双同心，结作明月珰。
珠环垂两耳，翠凤翘钗梁。
琼钩约双袖，提笼学采桑。
采桑城南隅，五马停路傍。
调笑不一顾，但见桑条长。
归来候蚕眠，静坐调笙簧。
结发事夫婿，谁羡东家王。

头上百宝钗，终身不相失。
唯有鸳鸯席，承欢难可毕。

叠叶倚风绽，翩翾凌雾排。
齐名仙母使，写样汉宫钗。
俗眼未应妒，勿忧珠弹来。

昔游临浦春正浓，小江萦委如无穷。
花浮千林锦绣幄，舟扬万顷玻瓈风。
西施故乡擅佳丽，会稽秀气藏华秾。
是时山晴见真色，落日西南千万峰。
今情不尽古情在，恨叠晚妆眉晕重。
恨应但知倾国貌，无人能说亡吴功。
倘非绝态动君意，姑苏台上犹歌钟。
成功未甘归范蠡，素衣故国宁相从。
文公之孙重端世，衮衣门户推八龙。
官闲援毫来吊古，溪山顿为开愁容。
谪仙亦赋浣纱石，至今翠绢不停织。
浴池邀伴下瑶池，霑丐越女天下白。
风流昭洗待名流，有德于人当血食。
红心草葬旧金钗，黄陵庙成新石刻。
霞裙琼佩无消息，怨魄凄魂招不得。
一杯流水奠江蓠，苎萝山前已秋色。

颠风急雨退花晨，翠叶银苞照眼新。
高架攀缘虽得地，长条盘屈总由人。
横钗素朵开犹小，扑酒余香韵绝伦。
唯有金沙颜色好，年年相伴殿残春。

炎蒸午枕梦沧浪，落落星苞喜乍尝。
笔下丹青千品色，钗头风露一枝香。
鸡冠借谕何轻许，马乳争名固不量。
直待当时妃子笑，骊山千古事凄凉。

缟裙练帨照钗荆，霜竹寒松秀色并。
八咏格高凌太白，千林地迥切西清。
著枝有味知深意，欹屋无言似薄情。
日暮水边空怅望，浑如湘浦见皇英。

梁山韭黄妙天下，玉箸金钗盈大把。

憬彼金微虏，游魂擅一隅。
筋驽殂老革，乳臭立遗雏。
毒螫锺蛇豕，虔刘肆猰䝙。
请和包谲诈，归地反膏腴。
尚尔载书湿，俄然信誓渝。
不庭时寇境，匪茹自干诛。
作噩新年换，青阳窒月逾。
违天辄非觊，扫国敢长驱。
崛强提凶器，飞扬起逆徒。
酋渠连渤海，部曲杂单于。
区脱宵成寨，兜牟晓援桴。
刺船窥采石，擐甲逼濡须。
烽火来何急，囊书报不虞。
山河依睿主，社稷倚真儒。
自昔经纶手，惟公器业殊。
保江卑谢傅，图霸小夷吾。
端揆开黄合，中权正紫枢。
邦基资翊戴，贤路辟崎岖。
傅说推良弼，周公孙硕肤。
时危材愈见，位重德相符。
勇决扳裴度，迟回鄙蔡谟。
艰难初议在，慷慨赤心输。
饷道通流马，疲兵斥滥竽。
机能乘眇忽，谋不失锱铢。
李郭遵成算，韩彭听指呼。
骁师驰建邺，突骑出皇都。
疾视冠冲发，先登胆满躯。
貔貅人贾勇，鹅鹳阵标图。
象弭弯繁弱，霜锋运属镂。
舍生如弃唾，歼敌甚摧枯。
感忽惊飞将，神明服大巫。
羊肠开道路，熊耳积头颅。
川绛居巢血，原膏下谷俘。
据鞍来马援，烧舰得周瑜。
淝水奔余烬，乌江复旧郛。
采薇因遣戍，破竹遂来铺。
折棰宁劳汉，觭轮不反胡。
恺歌旋魏阙，京观筑淮区。
妖祲西消楚，祥星东照吴。
百蛮应震慑，十载谩含餬。
公昔居中宪，纯诚著托孤。
神扶脱沙漠，帝赉陟台衢。
国势今安堵，民编靖覆盂。
百嘉同寿域，一气转洪炉。
行赏颁金印，禋宗荐玉瑚。
鼎彝刊阀阅，简策记规模。
国栋从今定，边尘自此无。
雷霆先慑服，雨露继涵濡。
北极群星拱，明堂一柱扶。
家家鬻钗钏，贺酒约同{奭斗}。

高牙大纛拂层云，樽酒相逢楚水滨。
千里江山俱入眼，一天风月解留人。
横吹玉笛渔船晚，醉拥金钗绮席春。
此地谪仙归去后，谁知今日兴尤新。

随宜首饰莫留情，珠翠虽多未是荣。
不见孟光居俭约，荆钗却立万年名。

何用咄咄愁书空，何用鼎食鸣金锺。
流行坎止随所值，穮蔉不忧年不逢。
金钗困懒海棠睡，玉斚淋漓琥珀浓。
安能辛勤炼石髓，苦学成周人姓邛。

迎春宝胜插钗梁，拂钿裁金鬭巧妆。
上作君王万年字，要知长奉白云觞。

楼角红阳上翠旗，钗头新燕一双飞。
天将美景催行乐，剪尽春云作舞衣。

寝处妆铅未卷钗，孤云花带月边来。
六宫帘幕金鸾冷，露湿晨烟啄翠苔。

红叶铺霜撼御阶，绣莲尘蹴衬罗鞋。
袖沾莺翅调簧语，堕却衔翘入鬓钗。

贫家生一女，蟋蟀催寒杵。
富家生一女，煖风来玉树。
富家生女才及筓，阿官门前筑新堤。
贫家不生女，饭牛小儿安得妻。
荆钗玉珰各随分，醉中之天无高低。

丹房叠花炯双眸，焰焰烧空夜不收。
莫遣残英颠倒落，一枝开早见钗头。

圣主久临御，戢戈息生灵。
狂胡犯天纪，跃马舍虏庭。
四海涨烽烟，白昼亦晦冥。
不惟师无名，岂有间可乘。
大将失经略，淮壖气如蒸。
虏骑犯和州，采石势不胜。
登坛刑白马，意气甚凭陵。
朝廷颇忧虞，众心若摇旌。
谁知肘腋祸，自彼萧墙兴。
皇天相我多，一失遂有能。
黔黎卖钗钏，果见酒价腾。
坐收不战功，宵旰今已宁。
宸章粲星斗，蜂目见丹青。
行行若死然，此亦不足称。
谁云暴无伤，以兹庶可惩。

落落乔松说九华，远移霜骨想专车。
沦脂此地能和药，结实殊方却入茶。
村女拾钗分翠叶，野人敲粉聚黄花。
翛然一径穷芝岭，晓见飞云夕见霞。

松钗藏曲径，林浪积枯枝。
足了园炊用，何须坏扊扅。

凝笳叠鼓压天南，从此邦人作美谈。
北里声名皆擢秀，东州歌舞总怀惭。
轻裘坐啸青油幕，积甲高齐碧玉簪。
闻道家家卖钗钏，武夫归去亦醺酣。

雨木冰，贯珠络玉千葩明。
横鞭一拂条叶动，宝钗堕地声铿鍧。
昨日登车天地墨，怪雨盲风起东北。
俄然散雹乱飞霙，流淖满途深没膝。
前车折轴不得行，后车脱辐泥翻轭。
晓来廓氛天宇清，万象夺目何晶莹。
凛如介士执矛戟，四野列阵霜雪凝。
汴河堤上民惊诧，问是何祥木冰稼。
平生有眼未曾看，旧说惟闻达官怕。
车中嗫嚅齐鲁生，尝学五传窥遗经。
因言前哲论灾异，占曰庶人皆执兵。
只应北地干戈起，草木如人刃相倚。
莫忧胡儿饮泗水，尽道明年佛狸死。

银钩惯学君王帖，宝轸频听淑女琴。
更与六宫循节俭，钗头不缀辟寒金。

瑞霭浮龙鉴，凉飔拂燕钗。
瑶锺献冰醴，暑殿雪盈怀。

孔君一月二十九日醉，太常一年三百五十九日斋。
人生百岁驹过隙，直与外物劳形骸。
君非太常何用尔，监祭有令时当差。
朝廷礼备百神秩，不比媚奥犹燔柴。
念君几日得闲暇，归胙餍饫妻奴哇。
重门咫尺不得见，使我有酒空相怀。
忆昔过从水南寺，风廊雪屋靡不偕。
灵山怀玉了在眼，苍翠突兀石笋铁柱如签排。
醉来起舞对山水，狂歌亦和襄阳{渒}。
一时取乐未云足，后会回首何其乖。
今者相逢号朝士，仆仆听鼓趋天街。
欲观礼乐问文物，但见鼙鼓鸣江淮。
喜君头上冠作廌，文笔愈健诗愈佳。
青云万里要直气，幸勿触狐当触豺。
我今勃窣百僚后，自觉迂钝难为侪。
一杯耳热不共醉，夜长独坐烧寒秸。
隔墙降将新授节，丝竹间响骈金钗。
时逢富贵虽可羡，扰扰得失真蝇蜗。
江山到处有佳趣，故应赤舄输青鞋。
明年春风我欲赋归去，伫君功成作颂磨苍崖。

乌鹊无声夜向阑，空庭插竹巧谁看。
长生殿里金钗暖，百子池边五缕寒。
梦破清风吹雨脚，醉余新月上林端。
闲来不辨论时节，賸喜秋花共夕餐。

空谷天寒翠袖遮，无人曾见玉钗斜。
诗成落日千寻竹，歌就残阳万点鸦。
妆额浅深知内样，舞衣裁翦胜京华。
自怜已作高唐梦，须信饥肠眼易花。

佳人睡起懒梳头，把得金钗插便休。
大抵还他肌骨好，不涂红粉也风流。

十里登山访定身，衣边犹带簿书尘。
僧厨笋蕨随斋钵，禅窟香灯话宿因。
便可扶犁老岷蜀，已闻传檄定咸秦。
家家钗钏何须惜，难买尧眉一笑春。

日日营幽事，时时有好怀。
雨园残竹粉，风砌落松钗。
伴蝶行花迳，听蛙傍水涯。
穷通了无谓，不必更安排。

老翁夜不寐，最爱晨起早。
既欣邻鸡鸣，更喜林乌噪。
红日忽上窗，亟呼具衣袄。
下床一炉火，便觉春浩浩。
须臾盥洗罢，觉我神气好。
须眉白如银，大似商山皓。
因思履道贤，六十未为老。
本朝六君子，二张同一赵。
陈杜与郑公，富贵俱寿考。
嗟我亦何人，八十明年到。
不敢儗前贤，后来何足道。
粪丸夸隋珠，但可付一笑。
耳目幸聪明，时时吟续藁。
金钗虽零落，杯酒不草草。

孤驿荒山与虎邻，更堪风雪暗南津。
羁游如此真无策，独立凄然黙怆神。
木盎汲江人起早，银钗簇髻女妆新。
蛮风弊恶蛟龙横，未敢全夸见在身。

秭归城畔蹋斜阳，古寺无僧昼闭房。
残珮断钗陵谷变，苦茆架竹井闾荒。
虎行欲与人争路，猿啸能令客断肠。
寂寞倚楼搔短发，剩题新恨付巴娘。

画阁无人昼漏稀，离悰病思两依依。
钗梁双燕春先到，筝柱羁鸿暖不归。
迎得紫姑占近信，裁成白纻寄征衣。
晚来更就邻姬问，梦到辽阳果是非。

度筰临千仞，梯山蹑半空。
湿云朝莫雨，阴壑古今风。
亭观参差见，阑干诘曲通。
柳空丛筿出，松偃翠萝蒙。
负笼银钗女，鉏畬鹤发翁。
何由有余俸，小筑此山中。

玻瓈春作江水清，紫玉箫如雏鳯鸣。
漏声不闻看炧烛，侠气未减欺飞觥。
单车万里信有数，二年三过宁忘情。
钗头玉茗妙天下，琼花一树真虚名。
酒酣忽作檀公策，间道绝出东关城。
清歌未断去已远，回首楼堞空峥嵘。
貂裘狐帽醉走马，陌上应有行人惊。
径投野寺睡正美，鱼鼓忽报江天明。

一起一伏黄茅冈，崔嵬破丘狐兔藏。
炯炯寒日清无光，单单终日行羊肠。
村落聚看如惊麞，亦有银钗伏短墙。
黄旗翻翻鼓其镗，画角鸣咽吹斜阳。
长筒汲井熬雪霜，辘轳咿哑官道傍。
渺然孤城天一方，传者或云古夜郎。
其民简朴士甚良，千里郁为诗书乡。
闭合扫地焚清香，老人处处是道场。

忆昔初为锦城客，醉骑骏马桃花色。
玉人携手上江楼，一笑钩帘赏微雪。
宝钗换酒忽径去，三日楼中香未灭。
市人不识呼酒仙，异事惊传一城说。
至今西壁余小草，过眼年光如电掣。
正月锦江春水生，花枝缺处小舟横。
闲倚胡床吹玉笛，东风十里断肠声。

长安城中三日雪，潼关道上行人绝。
黄河铁牛僵不动，承露金盘冻将折。
虬须豪客狐白裘，夜来醉眠宝钗楼。
五更未醒已上马，冲雪却作南山游。
千年老虎猎不得，一箭横穿雪皆赤。
拏空争死作雷吼，震动山林裂崖石。
曳归拥路千人观，髑髅作枕皮蒙鞍。
人间壮士有如此，胡不来归汉天子。

官机锦茵金蹙鳯，舞娃钗堕双鬟重。
宝炉三尺香吐雾，画烛如椽风不动。
主人爱客情无已，筝声未断歌声起。
亦知百岁等朝露，便恐一欢成覆水。
炉红酒绿春为回，坐上梅花连夜开。
堂前只尺异气候，冰合平池霜压阶。

医从和扁来，未著却老方。
吾晚乃得之，莫如麹糵良。
一杯脸生春，况复累十觞。
坐令桃花红，换尽霜叶黄。
看镜喜欲舞，追还少年狂。
但恨宝钗楼，胡沙隔咸阳。
芳华虽无恙，万里遥相望。
感叹径投枕，悲欢两茫茫。

镜奁蚕出千黑蚁，钗梁梅小双青豆。
吴娘十四未知愁，罗衣已觉伤春瘐。
闲寻女伴过西家，鬬草归来日未斜。
睡睫蒙蒙娇欲闭，隔帘微雨压杨花。

宦海风波实饱经，久将人世寄邮亭。
家无钗泽穷冯衍，身着襦裙老管宁。
药圃按行新蔓绿，书楼徙倚暮山青。
偶然得句悲谁属，零落交朋比晓星。

露柘林初静，烟梯不复收。
春蚕吐丝足，工女忌寒休。
翠薄时方献，清泉绪未抽。
闺中能自巧，绣作玉钗头。

还家痛饮洗尘土，醉帖淋漓寄豪举。
石池墨渖如海寛，玄云下垂黑蛟舞。
太阴鬼神挟风雨，夜半马陵飞万弩。
堂堂笔阵从天下，气压唐人折钗股。
丈夫本意陋千古，残虏何足膏砧斧。
驿书驰报儿单于，直用毛锥惊杀汝。

我昔学诗未有得，残余未免从人乞。
力孱气馁心自知，妄取虚名有惭色。
四十从戎驻南郑，酣宴军中夜连日。
打球筑场一千步，阅马列厩三万疋。
华灯纵博声满楼，宝钗艳舞光照席。
琵琶弦急冰雹乱，羯鼓手匀风雨疾。
诗家三昧忽见前，屈贾在眼元历历。
天机云锦用在我，剪裁妙处非刀尺。
世间才杰固不乏，秋毫未合天地隔。
放翁老死何足论，广陵散绝还堪惜。

西窗偏受夕阳明，好事能来慰此情。
看画客无寒具手，论书僧有折钗评。
姜宜山茗留闲啜，豉下湖莼喜共烹。
酒朱门非我事，诸君小住聴松声。

心与岩泉静，形如野鹤臞。
朝餐美藜藿，夜学讲唐虞。
婢老无钗泽，僮寒阙袴襦。
所欣惟一事，无吏督残租。

四纪移家剡曲傍，自茨生草作山房。
寒侵夜艾知霜重，行遍天涯觉梦长。
戒婢无劳事钗泽，课奴相率补陂塘。
无衣已免豳人叹，数箔春蚕岁有常。

千钱得斗米，一斛当万钱。
嗟汝蚩蚩民，何恃以自全。
我欲告父老，食为汝之天。
勿结迎神社，勿饰杭湖船。
筑室勿斲削，但取垣屋坚。
妇女省钗泽，野妆何用妍。
趋利常处薄，众役常在前。
岁时相劳苦，盛馔一豚肩。
近市可致酒，虽薄亦醺然。
切勿慕公卿，早朝妨熟眠。
亦勿谋高赀，贪吏不汝怜。
有负固吹毛，无罪亦株连。
岂暇论曲直，梃系如登仙。
短褐与饭豆，温饱可终年。
草庐挂苇箔，乃可数世传。
朱门虽赫赫，变化如飞烟。
为农最得策，本无禄与权。
时平自逸乐，奉牲祭其先。
不幸有散徙，均为寓民编。
吾诗不足征，请读七月篇。

日日营幽事，时时有好怀。
雨园残竹粉，风砌落松钗。
伴蝶行花径，听蛙傍水涯。
穷通了无谓，不必更安排。

垂垂瘦萼泫微霜，剪剪纤英锁暗香。
金雀钗头金蛱蝶，春风传得旧宫妆。

猧儿弄煖缘阶走，花气薰人浓似酒。
困来如醉复如愁，不管低鬟钗燕溜。
无端心绪向天涯，想见樯竿旛脚斜。
槐阴忽到帘旌上，迟却寻常一线花。

峡行五程无聚落，马头今日逢耕凿。
麦苗疏瘦豆苗稀，椒叶尖新柘叶薄。
家家妇女布缠头，背负小儿领垂瘤。
山深生理却不乏，人有银钗一双插。

瘿妇趁墟城里来，十十五五市南街。
行人莫笑女粗丑，儿郎自与买银钗。

积雪锢万瓦，云容如死灰。
岂惟梅柳寒，小槽冰春醅。
东风乃多事，仍将六花来。
儿女晓翻餠，呵手把一杯。
菘甲剪翠羽，韭黄{绝/刀}金钗。
齿牙幸牢洁，对案心眼开。
华年惜节物，况此霜鬓摧。
如何千日病，三见寅杓回。
旁人不堪忧，我心犹始孩。
衰翁岂知道，痴绝忘形骸。
化儿任恶剧，欢伯有奇怀。
余寒会退听，一笑当安排。

质明奉祠今古同，吴侬用昏盖土风。
礼成废彻夜未艾，饮福之余即分岁。
地炉火软苍术香，饤盘果饵如蜂房。
就中脆饧专节物，四座齿颊锵冰霜。
小儿但喜新年至，头角长成添意气。
老翁把杯心茫然，增年翻是减吾年。
荆钗劝酒仍祝愿，但愿尊前且强健。
君看今岁旧交亲，大有人无此杯分。
老翁饮罢笑撚须，明朝重来醉屠苏。

一枝香杏一枝梅，各占东风挂玉钗。
居士石肠都似梦，王孙心眼怎安排。

涪翁浣花醉图歌，歌词自作复自写。
少陵无人张颠死，此翁奄有二子者。
不论钗股与锥沙，更数旱蛟及惊蛇。
诗仙不合兼草圣，鬼妒天嗔教薄命。
人言爱书缘爱贤，紫眉未必胜青编。
旧时鬼门关外客，如今一字抵尺璧，何须千载空相忆。

隔岸轻舟不可呼，小桥独木有如无。
落松满地金钗瘦，远树黏天菌子孤。

儿时行乐几时愁，老去情怀懒出游。
市上人家重时节，典钗卖钏买灯球。

日击收田鼓，时称大有年。
烂倾新酿酒，饱载下江船。
女髻银钗满，童袍毳氎鲜。
里胥休借问，不信有官权。

入寺岂缘斋，阮公方咏怀。
心将超紫府，手欲拍洪崖。
云雾波初浄，尘埃鉴已揩。
但能倾玉醑，不假列金钗。
远客归空速，千樯密自挨。
醒论时事正，醉戴野巾㖞。
风俗通吴楚，清浑见汴淮。
遥知香刹外，独与赏心谐。

侍亲数数来浮汴，护榇迢迢复渡淮。
旨蓄曾无御寒具，细君唯有隠居钗。
月衔远入鱼衔浪，潮退长汀蚌阁崖。
素服华颠色相似，青铜不忍见形骸。

今宵合过山阳驿，泊船问来是洪泽。
都梁到此只一程，却费一宵兼两日。
政缘夜来到渎头，打头风起浪不休。
舟人相贺已入港，不怕淮河更风浪。
老夫摇手且低声，惊心犹恐淮神听。
急呼津吏催开闸，津吏叉手不敢答。
早潮已落水入淮，晚潮未来闸不开。
细问晚潮何时来，更待玉虫缀金钗。

莫信秦人五大夫，一生清苦不敷腴。
也将青玉雕钗子，一一钗头缀雨珠。

身闲端合醉秋光，两地名花况并芳。
金作凤形如许巧，木成犀理若为香。
髻头自笑辜钗色，沙面谁知识带黄。
莫问诗坛偃旗鼓，天生的对欠平章。

宾鸿列阵竞随阳，却向丹山隠凤凰。
银管题诗纷满帙，金钗度曲俨分行。
汉宫早促三更席，梁苑行称万寿觞。
顾我飘零无着处，非公湔祓尚谁望。

修竹凌寒剑戟攒，何如绮绣媚千般。
炉薰锦帐朝衣夹，花颤金钗舞袖禅。
少态山茶空艳艳，多姿梅蕊恨栾栾。
西清垂意君知否，应记青绫握旧兰。

新年佳节喜相重，屈指元宵五日中。
雪柳巧装金胜绿，灯球斜映玉钗红。

丹篆钗符小，朱丝臂缕鲜。
都无邪可辟，祇有寿方延。

钗斜穿彩燕，罗薄剪春虫。

薄薄酒，胜独醒。
丑丑妇，胜鳏茕。
笙歌鼎沸不须羡，松风满耳自足听。
前遮后拥未必乐，邀月对影堪娱情。
晚食有味可当肉，衡宇无灾胜列屋。
鲁东门外听钟鼓，齐宣堂下状觳觫。
何如巢林一枝，饮河满腹。
水硙多至三十具，胡椒满贮八百斛。
何如浊酒一杯，弹琴一曲。
子平为富不如贫，子方称贱能骄人。
高明之家鬼可瞰，网射纳税官不嗔。
中山醇醪醉千日，文君远山致消渴。
不如茆柴百钱可一斗，荆钗白头长相守。

蓬莱仙人双鬓霜，有蔬一豆酒一觞。
长歌劝客声激昂，车如流水门如航。
几生道德为腥香，今年入谢朝明光。
归心有如三宿桑，抱琴一笑江中央。
曰余此琴吾翕张，越山入手修眉苍。
不容散花来后堂，毗耶室空唯一床。
谁家金钗十二行，春风环佩鸣璆琅。
斯须吐握曾未遑，自谓山稳舟深藏。
不知有力来昏黄，如人裹饭不得尝。
吾宁万籁同敷扬，四时花雨仍纷滂，山高水深未易量。
可人啼鸟声绕梁，六窗濯濯如秋阳。
天人境界谁适当，我自袜线无他长。
唯余习气不可忘，有时睥睨如无傍。
炉薰茗碗供平章，一机直欲舂其吭。
战酣意定心泰康，依旧尔界还吾疆。

菰饭沾花蜜，冰团裹蔗腴。
油淹枯茹滑，糟闷活鳞濡。
饷篚争门入，瘟船出市驱。
屑蒲形武兽，编艾写髯巫。
朱揭横楣榜，黄书闯户符。
辟邪钗篆蹙，解厄腕丝纡。
恶月多忧畏，阴爻足备虞。
更闻因屈子，冞动楚人吁。

花茎枯槁陋东园，蕊叶萧疏笑井丹。
环面钗头人服媚，杯唇盘口客争看。
照筵冰脍光同洁，饤坐戎盐色并寒。
谁道仇香但栖棘，也吟时菊继江潘。

天时少佳日，人事多婴怀。
选胜难两遇，卜征非一乖。
平生梦锺阜，一月榜秦淮。
半世迹方近，三旬心始谐。
允哲兹游艰，果谅此日佳。
高秋净平麓，暖景融阴崖。
时丁酬酢暇，心适烦纡排。
出郭玄笋舆，陟𪩘青芒鞋。
志塔涌重屋，竺水环方阶。
木末但尘壁，定林堆断柴。
谁为好事者，尚丁双诗牌。
相见廊庙姿，骑馿渡松钗。
玄思入秋骨，高情渺天涯。
傥无经世迹，胜韵谁得偕。
因观夔禹难，始悟巢许侪。

大字峥嵘如石柱，小字参差似钗股。
醉中写出矾山歌，梦中飞入矾山路。
恍然身在家林间，壶公八柱横当前。
并州剪刀色如水，剪取一半壶公烟。
袖归阁置晴窗著，相伴匡床闲企脚。
浑家惊喜看不休，一拳寒雪春未收。
但怪长身成缩瑟，不见当年倚天立。
昔如四辅朝帝乡，今如侏儒栏楯旁。
元是山灵有诗癖，要来丈室亲词客。
帝令费老下教之，千仞高崖缩盈尺。
又怪素发垂冰肤，不见当年青玉腴。
昔如婑媠春风髻，今如点滴银盘酥。
元是山灵生老思，时世梳妆非所喜。
帝令河汉下濯之，洗尽烟岚见云子。
四翁相对凛不他，正味森森酸齿牙。
更著玚花成五友，同名共色相辉华。

生前官职但执戟，身后一字万金直。
当时雷霆下收拾，世间不复有遗逸。
上清虚皇手自择，编星为囊云作笈。
流铃掷火守护密，君从何处见真迹。
知君定通玉帝籍，太微垣中赐余墨。
龙腾虎卧摹不得，想君神授五色笔。
江南钩锁腕中力，钗折屋漏千态出。
整整十卷字犹湿，光彩激射海为立。
平生我亦有书癖，对此戃恍心若失。
口呿汗下屡太息，十日把玩不得食。
作笺天公拜稽首，乞我此老生时一双手，为君痛饮百斛酒。
墨池如江笔如帚，一扫万字不停肘。

矮胡生南方，托家碧山崖。
采择供贡篚，扶持上天街。
愧此愿悫姿，欲售久未谐。
道傍麹先生，风味故自佳。
逢渠即倾盖，输写能开怀。
刮削出光彩，规绳去欹{亻瓜}。
金玉岂足贵，胶漆真吾侪。
客来有嘉招，二士往必偕。
婆娑止坐隅，供馈烦金钗。
矮胡虽木强，醇德真无涯。
虚心实其腹，居然外形骸。
微物幸见用，弃置理则乖。
毛颖有封国，陶匏荐钦柴。
大药起世疴，炮燔及根荄。
愿子自洗濯，勿受尘埃埋。
暇日肯相从，醉经坐高斋。

已具扁舟访使君，忽逢春雨起淮𣸣。
花寒蛱蝶犹相守，水冷鸳鸯不暂分。
况约他时来寄迹，何须今日去论文。
解装无复山阴兴，且对荆钗与布裙。

多病相如不复云，更何曾有卓文君。
他时我向会稽去，只是荆钗与布裙。

多许金钗换好辞，长巾短帊缕金泥。
老来诗力知何似，细访香罗验旧题。

君不见罗敷采桑城南路，不肯轻为使君妇。
又不见银钗垂颈负薪归，四十未嫁夔州女。
双丫何自老山中，当年岂羡西邻富。
花前啼鸟春不知，水里姮娥夜相顾。
宁为山头望夫石，傥有飞鸿传尺素。
莫学巫山十二峰，为云为雨朝还暮。
老奴玉镜谁自料，阿娇金屋知何所。
明珠节妇浪悲吟，罗袜洛神空有赋，蛾眉入宫须见妒。

卧龙骧首奋轻雷，一一枪旗次第开。
遽浼春风归七椀，宁容卯酒困三杯。
森严莫讶先尝苦，隽永方知后味回。
不羡金钗候汤眼，可能萧寺略追陪。

衡鉴高悬已自公，修严官禁不通风。
樊墙便有河山隔，梦寐犹疑笑语同。
离索暂应疏酒盏，往来争敢递诗筒。
灯花预报杨园约，端的钗头缀玉虫。

老子而今两鬓霜，未应痴绝泥禨祥。
不能木末搴朝露，争免篱边嗅晚香。
便合折来书卷畔，讵宜簪向宝钗傍。
漫山千树方芽甲，肯信人间有早芳。

青旗小队唤渠频，新历先看早二旬。
羯鼓催花夸敏捷，舞腰回雪鬭精神。
燕飞欲傍钗头月，雁过才归陌上人。
谁道土牛鞭不动，也能脚底散阳春。

西窗风露不禁秋，时数微萤几点流。
识字故应甘寂寞，著书初不为穷愁。
倦横如意方三鼓，渴饮门冬自一瓯。
喜报灯花知底事，玉虫连夜缀钗头。

屏里一斑窥豹管，钗头千粟缀鹅黄。
角巾堕晓花同梦，月帐含秋影亦香。

兰生林樾间，清芬倍幽远。
野人坐官曹，兹意极不浅。
西窗蔽斜日，松钗架春晚。
墙阴莳花木，憔悴根日损。
植此山谷香，坐与前事反。
扶疏可纫佩，心绪端有本。
芽生仅盈坛，高风成九畹。
群芳颜色好，祇自夸园苑。
何如淡嚼蜡，草莽曾谁混。
对我静无言，忘形如苯{艹尊}。

春飞紫燕秋飞鸿，双成阿母长相逢。
谁家窈窕窥绿窗，藕花菡萏清池风。
璧珰翡翠双明月，宝钗玉钏衣如雪。
年可四三当有情，语音娇软疑卿卿。
天公一笑回金电，不似当初不相见。

自君之出矣，珠网弦箜篌。
憔悴损容色，晨朝懒梳头。
头上双爵钗，脱发应难留。
因心持寄君，君还知意不。
金以表妾心，钗能感君眸。
长安多美人，陌巷多高楼。
君如有两意，持此买名讴。
妾本侯家女，生平不解愁。
十九为君妇，如今几回秋。
生儿妾样长，君方远行游。
妾颜益以悴，君心日悠悠。
方诸空有泪，圆月难为钩。
死灰不复然，知君亦行休。
寄言天地间，于以写我忧。

自君之出矣，珠网弦箜篌。
憔悴损容色，晨朝懒梳头。
头上双爵钗，脱发应难留。
因心持寄君，君还知意不。
金以表妾心，钗能感君眸。
长安多美人，陌巷多高楼。
君如有两意，持此买名讴。
妾本侯家女，生平不解愁。
十九为君妇，如今几回秋。
生儿妾样长，君方远行游。
妾颜益以悴，君心日悠悠。
方诸空有泪，圆月难为钩。
死灰不复然，知君亦行休。
寄言天地间，于以写我忧。

秋日晒古城，秋风来水乡。
临流送归客，离思飞云扬。
银液深蘸甲，金钗俨分行。
祖行礼虽微，善颂意则良。
破涕忽成笑，欲语旋复忘。
若人工涉世，止沸非扬汤。
俛首是非海，如居清浄坊。
一朝脱屣去，翩如雁随阳。
三折仅存臂，九回无复肠。
所欣返全璧，讵复忧焚冈。
我本山林人，才非锥处囊。
偶然踏朝市，包以冠与裳。
谁吹邹子律，自分冰氏凉。
余习但文字，残星弄微芒。
来时岸柳绿，倏见秋叶黄。
何当首归途，解此名利缰。
湖山足佳处，与君共徜徉。

娇如花，美如玉，越溪女儿十五六。
光风入帘睡初足，起画修眉远山绿。
飞香走红三月心，一声白纻千黄金。
高堂客散灯火深，醉鬓斜钗夜沈沈。

少陵千古诗人杰，每见名花辄题绝。
锦棠无如蜀川盛，见说千林天染缬。
大篇短章合无数，忍对此花舌如结。
黄鹄衔子万里来，春光颇向东南泄。
槹闲老子携春归，移石郁林表高洁。
崇桃炫昼不足言，红艳烧林疑益烈。
棠梨小红自退听，不待骚人定优劣。
两登蜀道归海滨，一琴一龟全晚节。
嘉招容我到花下，春酒新𥬠公自挈。
攀翻乱插人共醉，十二金钗不成列。
袁安参坐为长哦，同气相求磁石铁。
不须高烛映红妆，佳月自能明作哲。
红潮满颊卧林间，风流谁敢来分别。

白纻舞女杨花轻，玉笙学得悲凤鸣。
烂然繁星上华檠，凉苑夜宴风气清。
美人酒半妆脸明，宝钗绾髻歌欲倾。
良宵人人愿君醉，岂问遍谁得君意，君其欢娱至万岁。

青云年少欢娱地，脆弦繁筦东风里。
金狨醉倚玉骢骄，归去画桥临绿水。
钗梁斜亸云鬟坠，锦帐美人初睡起。
促上红茵翻舞袂，春愁不展眉峰翠。

体轻全不胜鸾钗，常羡同心上苑梅。
翠辇未来珠箔卷，漆盘犹贮夜明苔。

薄酒可成礼，何必饮上尊。
丑妇可成室，何必求丽人。
人生有欲皆求得，谁能有得终无失。
多藏未免诲穿窬，厚味亦能生疢疾。
青鞋缓步可当车，不用驷马黄金羁。
茅檐之下庇风雨，不用丹碧文榱题。
缊袍布衾亦自暖，不用狐裘蒙锦衣。
菜羹脱粟亦自饱，不用五鼎羞鲜肥。
月盈不偿阙，物盛必有衰。
逐客可相亦可夷，饿隶为王又为菹。
欲从意满神所忌，吉凶反复相乘除。
吾闻猩猩骂人非不智，以醉就禽犹惜屦。
鼋鼍窟穴深更深，卒为人得由贪饵。
古来达识照其几，外物视之双弊屣。
于陵辞聘宁灌畦，御寇辞粟宁忍饥。
逃荣无辱二疏去，今是昨非陶令归。
请君莫嫌薄酒薄，瓦瓮匏尊任斟酌。
请君莫嫌丑妇丑，荆钗布襦与偕老。
天宽地大得自由，如此足矣何多求。

溪凉鱼发发，山静鸟飞飞。
草笠儿驱犊，荆钗女浣衣。

不惯长安曳履游，贪看冰柱满檐头。
素花一色如梅岭，碎玉无声欠竹楼。
蜡炬欲残方夜永，金钗半醉自春浮。
无毡独坐君知否，也卷陈编索酒舟。

右相尝惭呼画师，技痒仍复拈毛锥。
逼真谁作此赝本，亦有妙意生妍姿。
中庭燕坐必主妇，绿云高髻香罗衣。
嫣然嫔妾左右侍，前浴能言丹凤雏。
娉婷及筓女公子，素腕拥项相携扶。
两两为朋四髫龀，乳卢随逐相谐嬉。
掌中看珠二少艾，捧腮却立鸦鬟奴。
屏间拥膝袖玉笋，疑是梦阑颦翠眉。
侧身背面按筝者，冰肌绰约不自持。
床前跪起各姝丽，为儿理发抆涕洟。
有犬斓斑受摩抚，与人习熟无猜疑。
梳妆淡薄服制古，如见永徽贞观时。
若非侯家及主第，人物无此美且都。
荆钗布襦小家妇，生子不如山下麑。

一轮月影涨幽香，碧玉钗头白玉妆。
持似此花供燕几，玉堂端可寿萱堂。

风流汉署尚书郎，蛾眉列屋呈新妆。
中有一人十四五，雪肤花艳倾后房。
妒宠负恃亦常理，何乃弃置行路傍。
妾如桃李眩颜色，君如铁石为心肠。
忆昔赠君绿绮琴，佳期密意寓琴心。
白雪阳春世寡和，高山流水谁知音。
燕子楼中空寂寞，凤凰台上忍登临。
瓶沉簪断不堪说，钗分镜破何由寻。
君不见韩退之，绛桃柳枝二侍儿。
别来柳枝已飞去，故作镇州初归诗。
又不见白乐天，小蛮樊素争取怜。
晚年樊素欲谢遣，因赋不能忘情篇。
从来我辈情所钟，绵绵此恨今古同。
世间尤物最为累，须信万事浮云空。
二公号为知道者，未免爱欲缠胸中。
果能脱去如敝屣，自古未有贤于公。
料得文君对长卿，小窗时鼓一再行。
幽愁暗恨欲备写，离鸾别鹤难成声。
知君手种堂前柳，春风披拂还轻盈。
怜新弃旧似浅薄，如君未必真忘情。

疾风鏖夜滩，古木撼石壁。
渔火暗复张，隔江哭声接。
哀哀或到明，语细杂呜唈。
我舟若孤凫，欲去意转絷。
终宵炯不眠，残红照孤泣。
舟人吁且言，今夕乃除夕。
官何自苦甚，兀此六尺箦。
城中知旧多，市上灯火集。
朱门酒盈樽，高会马喧枥。
一饮涤千愁，共送残景急。
低头更堪伤，正此坐针席。
去年腊尽时，家寓金沙碛。
身虽隔剑栈，母在犹戚戚。
贼风吼西隅，百日走荆棘。
一鸣婴祸罗，转翅千仞逼。
母忧儿不归，儿归母已殁。
没身无以报，天地终罔极。
永怀荼苦心，况复对节物。
今将万里归，机会不可失。
丹旐倚江村，百里莫相即。
弱弟奉斋灯，孤女想在侧。
夜夜梦慈容，枕泪迸腷臆。
死者遥相望，未得就真宅。
故山春事动，展敬遍丘域。
松钗挂纸灰，阴苔藉芳冽。
那知藁殡寒，古佛伴萧瑟。
魂魄无不之，吴蜀云万叠。
国步尚忧危，家囏更堪说。
江湖多红巾，乡关断消息。
曼声一长哀，山石为我裂。

芙蓉堂前春水绿，芙蓉堂后春花开。
芙蓉堂中醉歌舞，芙蓉堂下车如雷。
轻舟弄水买一笑，游人竞逐墙阴来。
浪痕不受尘滓涴，东风吹入黄金杯。
秋千欲上彩绳稳，老翁稚子连声催。
遨头春思浓似酒，剧饮谁能问升斗。
博山香软珠帘低，坐客请行时被肘。
觥筹交错兴未已，更著山殽并野蔌。
归来门巷影散乱，舍南舍北黄埃走。
轻衫短帽亦不恶，追欢岂落醉翁后。
小姬顾盼扬秋波，十十五五细马驮。
红旗夹道映斜日，金钗坠处肩相摩。
旁观定自双眼饱，但见两脸生微涡。
从今湖上愈清好，纤腰长袖成奔梭。
冥搜付与纸上语，朱颜为我商声歌。
愿公归侍玉皇侧，更向西湖弄春色。

松钗满地竹无声，已将蜕羽锁丹陵。
漱津觅字俱陈迹，又有入山来乞灵。

钱塘妓女颜如玉，一一红妆新结束。
问渠结束何所为，八月皇都酒新熟。
酒新熟，浮蛆香，十三库中谁最强。
临安大尹索酒尝，旧有故事须迎将。
翠翘金凤乌云髻，雕鞍玉勒三千骑。
金鞭争道万人看，香尘冉冉沙河市。
琉璃杯深琥珀浓，新翻曲调声摩空。
使君一笑赐金帛，今年酒赛真珠红。
画楼突兀临官道，处处绣旗夸酒好。
五陵年少事豪华，一斗十千谁复校。
黄公垆下谩徜徉，何曾见此大堤倡。
惜无颜公三十万，往醉金钗十二行。

宝钏金钗盛峡风，遨头争逐去匆匆。
旗标阵碛规模古，筵挹晴岚气色葱。
宜有明珠酬白璧，空惭瓦缶间黄钟。
纷纷雪片呈佳瑞，一饱端知万姓同。

野水随路曲，东风得木鸣。
景物已和柔，川原倍敷荣。
茂桑高既条，细草亦丛生。
眷言云外士，及此尘中行。
南临大陂出，波面与心平。
道旁古精庐，黄茅间荆榛。
会集倾远村，裳衣自鲜明。
银钗插山丹，歌笑喧嘤咛。
何以劳比邻，粔籹杂𫗠饧。
去年谷不饱，白骨今纵横。
等为造化役，未究悲忻情。
归来日已夕，旧径成沟坑。
大车者谁子，不寐方宵行。
死魂未满眉，擿埴将安程。
感此良自哂，抱谷非鹂鹒。

北州遗颂蔼嘉声，东土还闻政有成。
组甲光寒围夜帐，彩旗风暖看春耕。
金钗坠鬓分行立，玉麈高谈四坐倾。
富贵常情谁不羡，爱君风韵有余清。

试粉东窗待晓回，共寻春柳榜香台。
不惊树里禽初变，共喜钗头燕已来。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

昔时怀素屋，临郭少埃氛。
草没栽蕉地，云藏瘗笔坟。
年深碑不坏，名重世间闻。
钗服吾能识，犹如已见君。

浯溪片石天来长，颜家字画元文章。
淡岩明秀甲天下，万古石鼓留岐阳。
大工踏天割云骨，尽出湘沅山水窟。
六尺四面起棱角，颜色苌洪血涂抹。
何年老手擘巨灵，赤云白日联青星。
湘娥罢瑟老鱼舞，瘦鹤叫下芦花汀。
潘侯得之如升仙，可惜只卖四万钱。
梅山山翁觑天巧，笑涡旋颊流诗涎。
君不见元祐年间狄引进，雪林千里春水润。
大苏黄九来赋诗，百杯醉倒金钗阵。
潘侯石屏真绝奇，更多酒肉如渑池。
苏黄已矣不复来，政须我辈来吟之。
又不见当年玉川子，拾得玉碑极欢喜。
半路忽遭穷相馿，十步九蹶扶不起。
至坚易折古所伤，愿人好置高人堂，谢客岩头生夜光。

戏选婵娟结伴来，画桥低处侧鸾钗。
娲簧静试醒松响，鲁酒聊倾旷荡怀。
万事亦须从使便，百年无过任天排。
怜君近许同心友，分取湖光到竹斋。

顷年寻地喜初来，墙下松飘满迳钗。
屈指五经寒暑候，教人一扫利荣怀。
南湖又共诗翁住，东寺须连单位排。
触景未尝瞒昧得，肯从颜氏学心斋。

雪亸钗梁倚鬓鸦，玉温冰洁谢铅华。
欲知占断人间韵，便是春风最后花。

风落松钗满磵桥，野蜂移蜜上枯条。
道人参得山中语，不是涂黄一样娇。

道旁方讶扑人香，金蓓花开满担装。
尚有松钗挂枝杪，买归偏称插山堂。

只将单萼缀层花，弱骨丰肌自一家。
载朵折来谁可称，宝钗双燕绿云斜。

小院蒲萄月架东，舞腰忙趁鼓声雄。
诗成彩笔分题后，人在金钗赌令中。
秋叶冷吟风浩荡，晚林烘透日玲珑。
腰间若佩滁州印，定有人呼作醉翁。

袭桂行香径，朱栏稍转西。
水风飕石冷，云月堕檐低。
棋败深杯罚，诗豪健笔题。
舞忙钗鬓乱，更为捧柔荑。

琉璃灯暖烧春红，水晶帘垂望欲空。
美人缥缈隔花雾，春心咫尺无由通。
宝钗沽酒市楼中，当筵一曲悲丝桐。
少年游荡足行乐，江南日日长春风。

薄薄酒，胜斋蔬。
粗粗布，胜无襦。
丑妻恶妾胜鳏孤。
叱涂呵道驱高车，何如醉归连臂行相扶。
巍冠束带商唐虞，何如北窗散发拥腹千爬梳。
金樽瓦盆酒如一，食芹差可无雕胡。
名尧字孔相号呼，百年蝼蚁同丘墟。
朝为卿相暮匹夫，青黄蚤失沟中枯。
锥利未必贤椎愚，左圆右方徒区区。
不如浊酒三杯对丑妇，荆钗布裙相媚妩。

犊车油壁尘纷纷，恨君不识如花人。
金鞭争道谁家郎，出门三日香人床。
春风酒面吹微鳞，主人拔钗留上宾。
洞房烛花尽意明，为君拂弦驻欢情。
阵鸿尘涩声难安，城乌夜啼诉春寒。
吴歈未终初日上，璇题藻井知无恙。
请君衔杯莫问天，茂陵刘郎初学仙。
人生百岁俱可怜，愿君流欢及盛年。
世间万事不如酒，九环宝带时人有。
感君一曲宽百忧，当时见人面色羞。
君不见墙东儒生食井李，一生饮牛廉让水。

落花入谿口，山山皆可佳。
横矼碧水急，后峰白云霾。
野药缀殷子，危松换新钗。
鱼轻争凑石，兰瘦深依涯。
此处若有仙，欲留殊未阶。
一来爱清气，全是牵幽怀。
空色下映水，风声高在崖。
草草亦难通，借泉洗青鞋。

钗头袅袅山花枝，裙尾旧缬山麻衣。
朝随云起采薪去，莫趁女伴穿云归。

沧江掩映桤树林，宝塔崷崒孤云岑。
田家春时相劳苦，结社分朋宴箫鼓。
道边儿女齐唱词，钗梁复挂一钩丝。
相携却踏溪桥路，荠麦连云住何处。

翠幕朱帘苏小家，浓熏兰麝竞奢华。
繁弦度曲柱争雁，媚脸持杯眉拂鸦。
锦帐春余情未极，宝钗分处梦无涯。
红楼何在香尘合，恨不都将命乞花。

彩缕新缠臂，灵符稳插钗。
承平多旧事，闲教小宫娃。

一春鸠妇不停鸣，远岫云归喜得晴。
水拍秧田钗股细，风吹麦陇浪纹轻。
天应怜我倦行役，山亦多情互送迎。
三十六峰如好客，相逢便觉眼增明。

不识张颠面，画成钗股艰。
长存昔年宅，犹塑醉时颜。
笔与身同葬，池荒墨似斑。
才清人必重，潇岸野云间。

夜凉扶杖出山斋，身似孤云倚石崖。
吟就不知山月晓，清风满面落松钗。

炎精孕秀储气详，荔枝结实魁群芳。
我有犹子客南服，千里眷念情不忘。
星驰走寄一千颗，伏暑火炽劳取将。
筠篮初开气芬溢，稍觉四座浮清香。
骊珠灿烂光夺目，雕盘饤饾罗满堂。
先庙未献不敢嗅，色味虽鲜那敢尝。
少须祀毕分送似，宾友拉至纷攫攘。
绛囊初剥拆霞缕，玉脸旋绽流天浆。
手持奈此水晶粒，地积更诧云锦裳。
海乡因记少日好，遶树食啖高价偿。
婆娑碧绿拥平野，丹苞縠皱晖朝阳。
初惊星火争燿熠，久讶彩凤争翱翔。
薰风吹开碧云叶，绿水宛类翻頳鲂。
只今老大将底用，食此感激意故长。
君不见方红陈紫列绀缃，三十二品裁中郎。
丁香核小味甘洁，何似钗头十八娘。
天生美实限南北，长安路远价愈强。
只今生食享至味，不数家渍盐蒸方。
又不见宣靖文物全盛时，贡输不减开元唐。
輶车纵横绣衣使，海内骚动封纸黄。
妙品人家那可得，置以走辙加浮航。
似闻供上祗纤悉，往往尽入公侯王。
骊山往事不古鉴，艮岳驯致烽烟狂。
祇今故老尚能说，空使悲愤萦肝肠。
书生不负医国手，赋成何日奏明光。
不如且唤吴姬辈，笑擘轻红入醉乡。

忆昔美人初别时，长亭两岸柳依依。
今日美人天之涯，美人美人胡不归。
忆昔君别妾，分破青鸾镜。
破镜如破心，与妾表相忆，相忆图久深。
忆昔妾别君，剪断金凤钗。
断钗如断肠，赠君表相思，相思图久长。
一日一日复一日，青镜鸾孤钗凤只。
未必君相思，能如妾相忆。
寒衣剪就欲寄君，长安门外无行人。
雁声半夜西风恶，窗前一片梧桐落。

忆昔美人初别时，长亭两岸柳依依。
今日美人天之涯，美人美人胡不归。
忆昔君别妾，分破青鸾镜。
破镜如破心，与妾表相忆，相忆图久深。
忆昔妾别君，剪断金凤钗。
断钗如断肠，赠君表相思，相思图久长。
一日一日复一日，青镜鸾孤钗凤只。
未必君相思，能如妾相忆。
寒衣剪就欲寄君，长安门外无行人。
雁声半夜西风恶，窗前一片梧桐落。

忆昔美人初别时，长亭两岸柳依依。
今日美人天之涯，美人美人胡不归。
忆昔君别妾，分破青鸾镜。
破镜如破心，与妾表相忆，相忆图久深。
忆昔妾别君，剪断金凤钗。
断钗如断肠，赠君表相思，相思图久长。
一日一日复一日，青镜鸾孤钗凤只。
未必君相思，能如妾相忆。
寒衣剪就欲寄君，长安门外无行人。
雁声半夜西风恶，窗前一片梧桐落。

髻云松滑亸鸾钗，清减羞临玉镜台。
蛱蝶也知人寂寞，一双飞过杏墙来。

一股金花擘断钗，两行玉箸界香腮。
近来自觉冰肌瘦，柳绿春衫放窄裁。

压髻慵簪双凤钗，伤心羞觑合欢鞋。
折花暗卜郎音信，旋系罗裙走下阶。

才华唐令君，名胜晋参军。
善政流郴水，遗风袭缙云。
宝钗当自合，神剑不中分。
心折白岩路，猿吟日未曛。

江边无限地，君舍劣容蜗。
争鼓田家社，疏钟野寺斋。
执经多卉服，牵葑待荆钗。
秋雨鲈鱼美，时应钓藓崖。

密槐遮急雨，疏柳带斜阳。
缑岭余音远，苏门清啸长。
附冠金翼薄，横鬓玉钗光。
高洁自天禀，宁同蜂蝶狂。

炎天花尽歇，锦绣独成林。
不入当时眼，其如向日心。
宝钗知自弃，幽蝶或来寻。
谁许清风下，芳醪对一斟。

小似钗头缕粟金，不将红浅笑红深。
虚名冗到闲花草，寂寞朝阳采羽喑。

弄玉何年堕翠钿，托根便作九包妍。
飞花只合秦楼去，莫与金钗压鬓蝉。

办得分年供，清哉亦称怀。
野槃均柿串，草具爨松钗。
指冷柑初破，灰红芋旋埋。
火边相枕藉，火尽又添柴。

老坡曾比江瑶柱，或谓江瑶柱不如。
拟写钗头皱红小，断魂蛮雨瘴烟疏。

鬘缀薰风舞袂凉，依稀五竺饭空王。
未哦玉唾三千偈，先列金钗十二行。
桂殿冷滋分素洁，魏家新紫拟芬芳。
华林锦绣连铜雀，叶叶倾斜背太阳。

玉钗半落珊瑚枕，金屋低垂翡翠帘。
莫唤女医来问病，逢春自是可曾忺。

南浦春波碧，东风送客船。
别君杨柳外，挥泪杏花前。
粉壁题诗句，金钗当酒钱。
一声离岸橹，心碎楚江边。

君王有遗令，婢子守空台。
遥望西陵下，漆灯照鸩杯。
玉颜阙钗泽，松柏生悲哀。
低吟短歌行，想像奸雄才。
清泉沈金彩，古烟凝紫灰。
零落故瓦在，雕镌若陶坯。
为人作书研，词章出诙谐。
上下千载间，流转何悠哉。
那知墟中人，天命不复来。
齐昏亦披猖，增三筑崔嵬。
年年漳河头，野棠如雪开。

丹篆钗符彩缕鲜，承恩侍宴玉皇前。
一年一度为端午，此去应须亿万年。

舂粮了朝炊，细大供十口。
身穷两脚健，天意非汝厚。
前年取荆钗，颇不窥户牖。
甘心似黔娄，习气除夙有。
今年长一女，自省称父母。
方其我少时，岂意今老丑。
时平米谷贱，兄弟仍聚首。
先人敝庐在，清话辰徂酉。
盍簪到诸雏，千指谅非久。
居然小世界，荣悴同一朽。
去城不三里，经岁绝奔走。
登门亦无宾，老树堪尚友。
青毡古家法，迍贱当自守。
能甘此中泉，不饮富人酒。

仙女宫钗玉凤头，太平天子翠云裘。
九霄下视人间世，底事相看笑不休。

亭亭张翠盖，面面睹晨妆。
玉鉴三千匣，金钗十二行。
雨添骊水浴，风解月宫裳。
对此谁能赋，端须铁石肠。

已登椿柏七旬算，终锡花钗九树妆。
懿行在人今已矣，西风笳鼓助凄凉。

似阴还似晴，好风弄轻柔。
土膏春犂滑，竹深鸣禽幽。
农家颇潇洒，｛氵虢｝｛氵虢｝氵清泉流。
蹇余入茅檐，解带为小留。
荆钗三两妇，竞将机杼投。
吹炉问官人，肯吃村茶不。
群儿窗下读，千字文蒙求。
余因拊其背，劝汝早休休。
泓颖才识面，白尽年少头。
耕食而凿饮，胡不安箕裘。
迺翁听我言，急把书卷收。
遣儿出门去，一人骑一牛。

陇首多逢采桑女，荆钗蓬鬓短青裙。
斋锺断寺鸡鸣午，吟杖穿山犬吠云。
避石牛从斜路转，作陂水自半溪分。
农家说县催科急，留我茅檐看引文。

十事相寻九不谐，骨穷更值五行乖。
人情厚薄且随分，世态炎凉休挂怀。
家欲自丰无楮币，爨凭谁执有荆钗。
如今且任眼前过，他日功名殊未涯。

乌鹊桥边春日斜，吴王醉上七香车。
西施鬭草归来晚，赢得钗头金凤花。

堂堂楚汉多蛮触，天下今经几秦鹿。
向非孔壁断遗编，安得西湖芳草绿。
子规自失来时路，却唤青春早归去。
山中刬地乱红来，不是东风扶杖处。
浩歌起舞君莫猜，一樽幸遇桃花开。
貂蝉珠履黄金钗，后五百年俱尘埃。
宫袍仙人独不死，日日长江钓江水。
飞乌走兔且莫忙，看我烟云生碧纸。

山远江平眼为开，楚楼西畔即阳台。
金钗短笠风声接，蒸裹燋糟节物来。
鸡唤客程三老起，雁将归梦五更回。
白云飞处西湖近，应买霜螯试泼醅。

旧雨来人眼底稀，春风独许共襟期。
斜川追古年年早，曲水从今事事奇。
烂熳和诗齐少长，淋漓被酒略崇卑。
惊回蜀道芳时梦，花亚银钗舞竹枝。

热不能堪又便秋，天公底暇与人谋。
形容如许马非马，气力几何牛戴牛。
勃勃松梢云片起，琤琤藕叶雨声留。
新凉收拾归歌板，钿合金钗万古愁。

髓脑供祠寺，膏脂倒井闾。
岸隤犹略彴，塔秃只夫须。
窈窕钗先燕，夷犹带不鱼。
醉归天欲雪，好个探梅图。

巧笑声摇六博盆，纤纤人在绿窗根。
隔纱想见春风面，云滑金钗欲溜痕。

珮袭芳兰碧，钗明宝篆红。
深宫三十六，同被二南风。

杨花满地飞蝴蝶，钗梁露湿罗衣怯。
脸痕玉润拂红膏，颜色如花命如叶。
鲤鱼风起蒲叶香，鶑啼燕舞春日长，堕红残萼断君肠。
悮逐浮萍转零落，自古佳人多命薄。

别驾寄我新诗章，赏花须赏花中王。
我诵此诗欲大叫，山川灵气未始亡。
忆昔少年健如虎，两脚不住寻奇芳。
何曾着眼看桃李，天台洞口呼刘郎。
痴儿𫘤女意自得，不肯随我超凡常。
嵩山洛浦忽入梦，秦人汉士俱堂堂。
仰天大笑不复道，朱宫紫府森开张。
是时青春二三月，姚家一树真黄裳。
其余牛家魏家种，千红万碧罗新妆。
论花固是花中杰，论人亦是人中祥。
不觉我醉花亦醉，不觉花香人亦香。
气高已压玉笥缀，骨硬肯羡金钗行。
授我以元君之云篆，沃我以王母之霞觞。
当时跳出生死窟，自此踏倒名利场。
怀洞庭兮悲潇湘，吟清风兮咏沧浪。
仙人击节相属和，贱子起舞尤颠狂。
历聘二十八列宿，遍谒三千六上皇。
东风未断薰风起，江北吹落江南藏。
天葩何年到此土，形貌虽减神犹昌。
濂溪先生夸富贵，东坡老子怜忠良。
不如煎酥煮面吃，大胜三椀搜枯肠。

台前风景无时良，台上之乐殊未荒。
开筵真侣在蓬岛，练句美玉生昆冈。
铜壶报刻缓星箭，金钗送酒排花行。
铃斋长寂得吏隐，便是道家虚白堂。

石鼓嵯峨尚有文，旧题铜鼓更无人。
宝钗寂寞蛮花老，空和楚歌迎送神。

帽屋钗梁剪彩新，谁知井底及池濒。
只从阳月方中日，已作明年第一春。

青楼女儿十五六，翠掠云鬟妙装束。
千金学舞拜部头，新来教得凉州曲。
锦鞯少年被花恼，醉把金钗换香草。
西风楼前秋雁飞，舞衣狼籍花颠倒。

采蘩浴春蚕，夫婿今远离。
贫无金钗别，愁有玉箸垂。
朝同火伴去，莫独衾裯随。
百夫十夫长，千里万里期。
去期日已远，征郎不顾返。
生理日就贫，岁年亦云晚。
虽有乳下男，不能充夫丁。
昨日府帖下，籍已书其名。
官军独备北，颇恤东西民。
勿言征钱轻，抽征将到人。

建安七子云锦裳，东阿冠珮俨帝傍。
美人依约驻何许，卮言和饰含芳芗。
虎头妙处似痴绝，丹青貌出花边月。
空词无色重徘徊，多态有颦转萧屑。
软风吹香熊耳苍，蘅皋芝田晴翠长。
玉笙飘断牵情梦，羽葆翻开顾影光。
兰钗横峩双凤翥，调高不染巫峰雨。
龙髓生霞谢露铅，蝉衫如水萦金缕。
瀛洲学士老率更，服暗编简谁施嫱。
平生肝肠忽妩媚，神气钩画同飞扬。
阅晋经唐今几昔，光景常鲜日月白。
绍兴天子曾品题，价重珊瑚何翅百。
吾闻商雒神灵居，祗今王会临皇舆。
愿公翊我九畴主，更睹龟呈绿字书。

蔌蔌碎金英，丝丝镂玉茎。
步摇钗朵见，老眼为增明。

眼前画士蚕样密，有如陈君万才一。
少年识高画愈精，胸蟠物象妙通神。
描尽江山归指点，寒林古嶂烟云敛。
若悬瀑布飞潺湲，樵人向晚归山巅。
幻出楼台景一簇，松钗堕落鸿金屋。
苔封石径绿茸茸，深藏古寺无声钟。
花落啼鸟四时好，绿阳系马迷芳草。
溪上桃花三月春，渔翁垂钓理丝纶。
夏日池亭避炎暑，荷花落岸香风度。
秋声飒飒芦苇寒，惊飞白鹭起前滩。
野梅冬杪香飘路，忽惊四面仝云布。
展开一轴指顾间，始知妙画归毫端。
谁云不复见摩诘，陈君自得如神笔。
石台一去不复来，陈君继芳诚奇哉。
形容聊述歌一首，行看声亚诸人右。

有愿必从，无刹不现。
鬓乱钗横，金沙滩畔。
稽首皈依，漏卮难满。

酴釄香梦怯春寒，翠掩重帘燕子闲。
敲断玉钗红烛冷，计程应说到常山。

岁功巧结束，物与七反丹。
应嫌青女妒，摇落空人寰。
耀钗云髻里，点粉黛眉间。
香色亦几何，小有即大还。
艳阳费浮花，微阳惜真韵。
月窟占奇芬，天根关大分。
冰雪又催年，自此接新运。
泰华与秋毫，巨细非定论。

櫂鹢收金柅，钗虫缀玉缸。
地邻今七泽，名袭古三江。
岷漾虽分派，荆扬却异邦。
晨光犹未发，早认白鸥双。

秋水芙蓉试早妆，半轩微雨洒鸳鸯。
细腰正欠酬金餠，奋翼何堪卸玉梁。
发鬒钗横人在牖，绳低斗转月侵床。
无情花影云来去，都做一天风露凉。

山居逾五旬，正以厌烦故。
谁持故人书，剥啄扣我户。
奁篚旅庭砌，缾罂列桯庑。
启缄读风檐，盈幅字如缕。
颇欲从简易，人事正如许。
厚意来远方，殷勤不容阻。
还欲混俗尘，又觉初志误。
笔研久荒秽，肩腕仍旅拒。
沈沈青灯夜，窗牖打风雨。
聊激懒惰心，小出啽呓语。
霜{夋兔}比铅觚，玉虫剔钗股。
隃麋方弄墨，擘茧更伸楮。
始焉据几案，敏捷疑得趣。
倏尔怀交情，恍惚接良晤。
缄题甫一二，手熟渐四五。
溪毛简精粗，报贶祝丰窭。
札胥谨印蜡，仆隶治筐筥。
但知役群动，不觉向五鼓。
作劳耳屡鸣，倦写目如瞀。
低头触屏风，入鼻饮辛雾。
欠伸忽三喟，静念起百虑。
吾生何太劳，穷处尚弗恕。
仕皆系穷达，世岂忘喜怒。
人以情见怜，我独影相顾。
谦勤福所基，傲放人共恶。
当年众楚咻，讵止双蛾妒。
生虽有远志，愿岂惜遐举。
偶因囿形质，莫与插翎羽。
徒夸九垓期，姑了一夕苦。
嗟哉且努力，掣肘无单父。

宫帘匝地昼阴移，红拂金壶殿脚随。
玉凤坠钗心暗卜，圣情有喜近臣知。

草履为冠松作钗，一般潇洒眼头乖。
语音只在风檐下，终日无人不下阶。

玉龙昨夜起天涯，晓看团花一尺围。
莫放妆台帘卷上，怕惊钗畔宝鸾飞。

筑场千步柳营东，樽俎精神坐折冲。
星弹流空惊过鸟，霜蹄追电捷游龙。
身轻鞍马人如画，胆落猩鼯穴已空。
归去翠眉环玉帐，钗儿多乞锦缠红。

洞口天容黯，灵宫暂洁斋。
中宵轻霡霂，向晚卷云霾。
岩削苍璆璧，峰攒碧玉钗。
水花纷迸峡，石乳溜垂崖。
喷浪迟归舫，穿涛急去{渒}。
布飞千丈直，屏立半空排。
木任岩藤束，花从涧草埋。
高猿枝袅袅，幽鸟韵喈喈。
亭午烟光冷，深春风色飁。
便疑尘世隔，直与洞仙偕。
意得诗偏好，情闲乐可涯。
寄言轩冕客，名利莫装怀。

身畔无钗泽，何由葬礼奢。
明时选人妇，先帝近臣家。
白首持巾帨，青灯缉苎麻。
寺西同窆处，风日怆寒笳。

岁晚郊居苦寂寥，日高盐酪去城遥。
深深榕迳苔墙里，忽有银钗叫卖樵。

走本山中人，感激趋燕台。
谬辱弓旌招，愧乏谋议陪。
先生如春风，盎然嘘陈荄。
晓入开玉帐，夕话扃铃斋。
下榻惊一府，撰杖穷千崖。
岂曰君畜伋，实惟子视回。
岁晚谋北辕，凄其难为怀。
欲言先菀结，既决犹徘徊。
是日戒行李，送者皆邹枚。
兵厨遗珍饷，祖席罗宝钗。
下令许卜夜，宁畏街鼓催。
诘旦枉牙纛，山亭陈金罍。
都人如堵墙，谓我何荣哉。
未闻从事去，亲致元戎来。
缱绻谈至夜，霜月照露苔。
长跪抱马足，离绪焉能裁。
丽谯落天杪，怅望空倚桅。
昔人死知己，骨朽名不埋。
公有管乐姿，愚非温石才。
他时倘后凋，安敢忘栽培。

使君神隽似龙麟，行地飞空不可驯。
诗里得朋卿与我，酒边争霸世无人。
宝钗去尽中年病，珠履来疏晚节贫。
昔共诛茅听瀑处，溪云谷月亦悲辛。

古来观社见春秋，茜袂银钗尽出游。
欲与鲁人同猎较，可怜身世尚它州。

老子而今两鬓霜，未应痴绝泥禨祥。
不能木末搴朝露，未免篱边嗅晚香。
便合折来书卷畔，讵宜簪向宝钗傍。
漫山千树方芽甲，肯信人间有早芳。

亭榭缥缈无点尘，竹树苍翠溪粼粼。
宝钗导前瑶簪后，三君高屐华阳巾。
颀然锦衣者谁氏，道韫诸姑姊长妹。
当时偶动寂寂叹，藁砧不答高掩鼻。
棋边指麾百万秦，温浩二子非其伦。
中原热血方相泼，江表有此暇整人。
暮年功高忧谗惎，回首故山归不遂。
岂知王郎袖有檛，空听桓伊筝垂泪。

更无一点涴铅华，状出冰枝糁玉葩。
十绝顿令侬北面，万如元住子东家。
自羞贫女钗边朵，难傍宫人额上花。
纵使朔风如铁劲，未妨雪月照槎牙。

莫惜倾囊更典衣，繁华尤诧送神时。
不惟宝髻修容出，亦有银钗跣足嬉。
但见春城催画角，何曾夜市拥牙旗。
遨头清俭君毋怪，畴昔书囊在殿帷。

昔年南国看黄葵，云鬓金钗向后垂。
今日林容篱落下，秋风寂寞两三枝。

花阴转午清风细，玉燕钗头艾虎轻。

书裙曾累逐客，坠钗能谤酔翁。
宁作经学博士，勿为曲子相公。

分断金钗股，全遮玉镜辉。
竟令鸾独舞，愁见雉双飞。
月照梁鸿案，尘凝孟母机。
平生竺干学，至此是真归。

出门一步即天涯，何况迢迢隔九华。
汝性慧于灵照□，翁年高似木兰爷。
帛书寄远□□□，□□无凭□□差。
嫁与官人成底事，荆钗只合偶田家。

君昔闲三纪，朝今聚众贤。
居然峙鸾鹄，不似袭貂蝉。
训俭无钗泽，遗忠有笏传。
将何告明主，事事法隆干。

黄亭瓮闻酒美，白湖船至籴平。
珠衱丽人出郭，银钗村姑入城。

花奴一双鬓垂耳，绿绳夜汲露桃蘂。
青桂寒烟湿不飞，玉龙呵暖红薇水。
翠靴踏云云帖妥，燕钗微卸香丝鬌。
小莲夹拥真天人，红梅犯雪欹一朵。
鸾锦屏风画水月，䴔{青鸟}抱颈唼兰叶。
刘郎散尽金餠归，笑引香绡护痴蝶。

妃子钗头小凤轻，飞来阑槛鬭芳英。
何曾枳棘栖留着，却傍梧桐雨露荣。
浓紫鲜红兼莹白，春暄夏热更秋清。
冷斋尘榻空淹汝，不去秦楼作么生。

相传牛女起何时，无柰人间事转痴。
青鸟蟠桃方士信，金钗钿合逆胡基。
一杯记节图成醉，万感因秋却易悲。
遗恨古今流不尽，银潢耿耿接天池。

销金帐掩水沉烟，髻滑金钗落枕边。
魂梦不知春已去，误随蝴蝶过秋千。

薄薄酒，免厚味。
丑丑妇，得长年。
渊明饮酒聊小醉，醉后清风北窗眠。
季伦百万买娇丽，一朝祸至空弃捐。
因思达者得其趣，那用情爱汩心渊。
门栽五柳池种莲，瓶无斗粟囊无钱。
浮云富贵不须问，在世得失付自然。
君看曳玉垂金趋魏阙，何如蹑舄散策吴羌边。
君看奇珍异味食方丈，何如粝饭野蔌在目前。
古来知此亦自少，或出或处随吾权。
入秋雨过暑光薄，桂子将绽添清妍。
抱瓮独醉有深乐，不用抽钗唤李娟。

东家买金钿，西家买翠钿。
双鬟耀钗泽，颜色如春妍。
朝开铅粉匣，金翠争光鲜。
妆成倚高楼，谁不生爱怜。
君不见采蘋老人门似水，娇女无钱作梳洗。
学他邻舍为花钿，惟将素面贴苔钱。

玉笛谁家叫落梅，夜来春病不胜怀。
傍人未必知心事，惟有君恩白燕钗。

都护今年破武威，碛烟烽火夜深微。
金钗漫作封侯别，白发生头未得归。

妾居西北方，容貌亚冰雪。
妾长嗟无媒，孤影对明月。
头绾堕马髻，脚衬凌波袜。
钗梁溜金凤，舞带蒙锦缬。
颈瑳素玉圆，胸莹新酥滑。
翠靥中蛾眉，瑶花亸鸦发。
腰袅柳丝轻，脸润桃花发。
出郊乘紫骝，蔽目举青伞。
不敢一回首，烟际暗愁结。
谁家白面郎，志气何飘扬。
使妾一过眼，吾肉燔如汤。
自惟父母严，折花回倚墙。

惊心节物读齐谐，迎面南风泛歜杯。
池畔雨荒灵运草，庭前云酿洞宾槐。
藕丝冰水敌时暑，臂彩钗符付女孩。
遐想湘沅歌楚些，兰魂桂魄不归来。

典钗卖钏买中秋，买得中秋醉又休。
明日酒醒无米煮，儿啼妻怨甚来由。

青灯知有喜，花发满堂红。
宝餠攒金蚁，琼钗缀玉虫。
根非滋夜雨，蘂不绽春风。
照破乾坤事，能攘日月功。
焰凝中夜露，烬落五更锺。
蟾桂光无比，冰花巧不同。
无香开瑞瓣，有焰似珍丛。
鹊噪欢娱定，蛛丝信息通。
今宵真有感，好事喜相逢。
不假金乌照，应非玉斧工。
草虫空乱树，野燐谩枮蓬。
蛾至浑疑蝶，蛟飞不是蜂。
酒亲思杜老，诗咏忆韩公。
不昧本来者，孤光曜太空。

逐逐且贪怎足。
恋松楸，爱莲菊。
食玉衣锦，池酒林肉。
瓮埋地阁锺，月泻天窗瀑。
郑卫殆塞其聪，赵燕可盲其目。
镜盟钗诅谩交交，马迹车尘何仆仆。
名伤神兮宠辱若惊，事掣肘兮进退惟谷。
一真妄兮故知空不空，观徼妙兮常有欲无欲。
吾将先天后天明月之珠，裁作左仙右仙宾云之曲。

雨膏蒸土兰芽热，粉魂淡艳凝缃缬。
柳条无力受东风，桃叶春江弄花月。
枕函坠发昏眠重，绮帐惊寒替花恐。
屏琐虫栖化粉蛾，帘甲蜂钻抱残蛹。
麦门冬长柔堪结，桐轮辗尽棠梨雪。
门掩车箱铜较闲，瓶敲井干青丝绝。
君不见楚王宫中乐酣宴，嫌怕旁人说春晚。
玉钗埋遍细腰人，章华台上苍苔满。

石龟无语对东风，海鹤曾迷晓市中。
三十六鳞朝夜月，玉钗人在水晶宫。

五斗驱将五岭来，萧萧老屋枕岩隈。
风高松子和钗落，地暖梅花带叶开。
短鬓吟边从似雪，壮心客里渐成灰。
官身纵使多尘事，亦许偷闲踏径苔。

扬州之种宜稻兮，越土最其所宜。
糯种居其十六兮，又稻品之最奇。
自海上以漂来兮，伊仙公之遗育。
别黄籼与金钗兮，紫珠贯而累累。
酒人取以为酿兮，辨五齐以致用。
湑镜流之香洁兮，贮秘色之新瓮。
助知章之高兴兮，眼花眩乎水底。
侑谢傅之雅游兮，陶丹府而哦诗。
集群贤以觞咏兮，浮罚觥乎子敬。
指鸣蛙为鼓吹兮，畅独酌于稚珪。
斯越酒之酝藉兮，非宜城中山之比。
矧投醪之醇德兮，能使勇气百倍于熊罴。
客曰旨哉越酿兮，固越俗之所怡。
然自征榷之法行兮，安得薛戎而蠲之。

群山峨峨兮屏下环，锺为人英兮司贤关。
风雅解颐兮簪佩珊珊，有女颖悟兮拱听帷间。
识性情之正兮妇德闲，鸡鸣警戒兮夜漫漫。
冰清玉润兮卿月相传，夫君骑鲸兮今几年。
纲纪绳绳兮闺门肃然，乐山堂兮花木正妍。
蕙槁兰萎兮弃钗钿，凄凄东坞兮藏风烟。
画翣流云兮去翩翩，飞絮寂寞兮随珠𫐌。
忍看双璧兮沈黄泉，龟趺螭首兮何时镌。
山灵呵护兮祚绵绵。

双绾玉钗垂，相逢暗敛眉。
红潮初上脸，未语两心知。
罗袜凌波拂暗尘，露桃烟柳不胜春。
珊瑚枝下重相见，曾是鸳鸯梦里人。

半髧婵娟垂两鸦，惊潮微隠宝簪斜。
客愁政自游丝乱，莫戴钗头百结花。

拗尽青青恨未消，春风一夜长新条。
多情也似相欺得，爱惹钗头翡翠翘。

僧不须敲饭后钟，自携茶去借松风。
斩新山色佛头绿，依旧桃花人面红。
春瓮贮冰摇玉螘，夜堂烘蜡缀钗虫。
山灵共欲留人住，新月隔溪烟雾蒙。

半生书痴虫蠹木，不管缾无旧储粟。
青灯竹屋雪村寒，声鸣益悲梦难续。
晚菘早韭有书味，诗腹冰清鄙粱肉。
迩来毛颖会稽楮，乃欺余贫共羞缩。
夜深磨墨诉石平，五色荣光随下烛。
窗间错落惊暴富，每见儿曹辄相祝。
奇笺勿污寒具油，玩弄其毋当肴蔌。
觚棱古瓦亦懽喜，春浪生池含雪瀑。
霜毫世辈何多耶，向者心期一夔足。
吾生但识鼠须健，未省禽鱼堪汗牍。
重绨十袭不敢吮，谁作猗那颂于穆。
最怜长安骄𫘤儿，翠毫入手春山蹙。
平时作叶供媚妩，拔羽诗书岂吾恧。
何知梳洗晓鬟绿，解出文章排五鹿。
策勋翰墨玉床籍，未羡香车驾金犊。
如闻六宫今弋绨，钗梁不饰黄花菊。
细钿高朵花为笔，创巧宁知谁缚束。
吁嗟文采信为累，莫拯多生羽毛秃。

家贫近市常喧啾，灯夕无灯冷于水。
罢参法喜深炷香，示疾维摩低隠几。
梅花相亲不余负，酒盏成疏竟谁使。
一生甘作痴冻蝇，百方莫趁追奔螘。
颇闻捷奏箭飞书，想见升平花作市。
醉吹笙篴舞蛾眉，春入鼓鼙腾马耳。
落钗敖荡少年事，弹铗悲歌游侠子。
宁种松风眠隠居，自𣃁芝田餐甪里。
掉头尘土谁枉尺，过眼纷华不盈咫。
吾生如月浪中翻，人情得蜜刀头舐。
内观各自普光明，顿悟中生大驩喜。
紞如三鼓雨声寒，睡思正浓姑舍是。

一枝紫竹两青鞋，只么穷年亦自佳。
理乱不知闲世界，浮休自若老情怀。
竹居可使食无肉，草具宁须菜与鲑。
春入灯花供别岁，葛巾随分对荆钗。

杭州城西二月八，湖上处处笙歌发。
行都士女出如云，骅骝塞路车联辖。
龙舟竞渡数千艘，红旗绿棹纷相戛。
有似昆明水战时，石鲸秋风动鳞甲。
抽钗脱钏解佩环，匝岸游人争赏设。
平章家住葛山下，丽服明妆四罗列。
唤船催入里湖来，金钱百万标竿揭。
倾湖坌至人相登，万众崩腾遭踏杀。
府门一旦尸如山，生者呻吟肱髀折。
西湖自是天下景，何况遨头古今压。
一时死者何足道，且得嘉话传千叶。
谏官御史门下士，九重天高谁敢说。
溪翁聊尔作歌谣，谨勿传抄取黥刖。

兰台上狸毛，山谷爱鸡距。
物胜因人成，雅制传自古。
风流渡江初，笔翰犹朴鲁。
曾窥上方制，遗范典刑具。
寸簪束万颖，赡足饱霜兔。
丰融沛行墨，充实自妍富。
行间得茂密，夫岂窘尺度。
浇浮自趋薄，羸劣丑毕露。
清快夸钩心，节括号钗股。
纤纤铦甚锥，祇便庸书伍。
杀锋出光芒，苗枯旱无雨。
龌龊痴冻蝇，安能劂石怒。
尔来邈东嘉，法则自谁祖。
宛见昔制作，齐力万毫努。
吾欲标诸人，示兹明取与。
斲雕还反朴，淳风招已去。
春苗异芦笋，广袖谬织组。
谁能一羽力，回彼滔滔注。
百尔今已然，岂但于笔故。

三两人家松柏林，翁垂霜发媪钗荆。
儿耕妇织输官了，山茗村醪乐此生。

一从醉别画堂前，鬓乱钗横语笑颠。
最是恼人肠肚处，借婆裙子拜婆年。

受风蓬鬓三千丈，何日金钗十二行。
逆旅相逢成白眼，可怜空学捧心妆。

碧服银须粉扑衣，又随雪柳趁灯辉。
怕寒还恋南华梦，凝伫钗头未肯飞。

选荔过于选士难，味佳能有几登盘。
林家新出金钗子，合入君谟谱后刊。

无言情脉脉，美人久相隔。
道阻修且长，春草几番碧。
凤钗冷鬓云，鸾镜轻云羃。
昔为比翼鸟，今作孤飞翮。
愁绝寄郎衣，腰瘦裁宜窄。

朝市软红尘，山林气味深。
放怀随野鹤，过耳任春禽。
石涧鸣泉玉，松钗坠日阴。
隠居无个事，存养读书心。

擘钗情绪思悠悠，月下穿针懒傍楼。
非独双星苦离别，人间天上一般愁。

朱门往事若为怀，积雨苔痕绿上阶。
几处败砖吟蟋蟀，玉人曾此溜金钗。

草白三丫路，苔青五里牌。
长年车马客，几两利名鞋。
斗籴随时贵，方言到处乖。
近山樵有主，童稚拾松钗。

帘底临鸾惜岁华，鬓云慵掠宝钗斜。
落梅香断无消息，一树春风属杏花。

天女霜刀剪亦难，露红烟紫碧阑干。
步摇衣袂飘霞珮，钿合钗梁间宝冠。
枝上任他无力笑，灯前还作有情看。
采根若可苏民病，始信无经载牡丹。

舞鸾失镜啼秋影，文鸾白头翠交颈。
山鸡谁遣双入笼，走送书堂春睡醒。
霜浓木脱生惊雷，翩翩飞下平冈来。
锦囊礧磈碧钗文，□之而隠身之灾。
岩呼谷应深云里，岁晚斓斑落城市。
吟边怜汝忽自怜，我亦江南客千里。

何事笑痴儿，看山秋正宜。
三年三到寺，一度一题诗。
蜗篆避书壁，松钗落砚池。
夜寒砧杵动，归思鬓先知。

星鸟正中春事浓，农夫入田布嘉种。
田中白水极弥漫，鹭翅群骞鱼鬣耸。
扶持水车倚塍畔，翻翻龙脊超双踵。
日在天中人在野，脱粟未逢心益恐。
妇姑晚饷犹德色，童稚伺余窥馌笼。
夏苗欲长苦焦枯，又送微波上层陇。
伤哉作劳无早夜，岁终赢饶凡几桶。
丰年遗秉尚或歉，一有不登皆散冗。
赋田无利从来远，索息严于公上奉。
富者不耕耕者饥，役民权枋雄豪总。
钱塘风俗本夸奢，上商射利尤加勇。
丁男特壮走长街，仆奴意气金衔駷。
方春游女湖上行，举首惟愁钗插重。
笑汝田家弄水车，何不乘时作光宠。

烘帘微照自生光，吹面轻风与送香。
谁把金刀收绝艳，醉红深浅上钗梁。

人知丑妇丑，不知丑妇妍。
丑妇安乎丑，妇德或可全。
荆钗与布裙，常坐纺织边。
妍妇巧于人，玉貌长娟娟。
妩媚及依阿，万态随方圆。
丑者妍之实，妍者丑之端。
丑者妍之德，妍者丑之贼。
人皆恶其丑，我以丑为则。
人皆爱其妍，我以妍为惑。
丁宁丑妇人，莫效妍妇颦。
欲保丑妇德，莫学妍妇色。
人鉴不可欺，妍丑自明白。

十二金钗对对铺，三千粉黛腻如酥。
君王莫道六宫丑，一个西施已坏吴。

夜半长生殿，金钗恨最长。
分明后身是，环子伴三郎。

幽居便合洗城氛，清隠如何及妓裙。
横浦名为交佛日，眉山老自爱朝云。
逃筵觥罚宁甘受，隔壁钗声想暗闻。
色即是空曾记否，饶君百喙亦难文。

远吹疏疏奏竹房，乱撩松友发清狂。
云拖雨阵沿山至，岩溲泉声走涧长。
和我微吟似音律，续他高韵费思量。
谁人宅里遗簪处，碧玉横钗十二行。

红炉暖阁烘如春，玉琴不抚生微尘。
梅花嗅罢寂无语，千里潇湘思故人。
燕钗和闷都敲折，愁搅柔肠千万结。
沉吟望断信不来，同云暗酿江天雪。

温泉暖滑留余香，芙蓉出水红生光。
宝钗义髻亸龙凤，力困未必忺霓裳。
敛衣侧步无穷意，犹胜朝来海棠睡。
谁知迎洗锦绷儿，已在华清赐浴时。

春檐雪干初日长，帘花深压梅影香。
美人帐中午睡起，钗横鬓亸慵添妆。
文窗窈窕鲛绡绿，卧按古筝横漆玉。
微揎翠袖露春葱，学弄梁州初遍曲。
拂弦轻揠三两声，问渠学曲成未成。
已成未成君莫问，听取軮轧伊嘤鸣。
七弦一似焦琴样，立雁参差相下上。
左按天孙织锦丝，右斡仙人飞海杖。
轻拔浅揠声短长，疾徐洪纤抑复扬。
瓶笙吐韵出蚓窍，云车碾响升羊肠。
双龙晓日吟秋水，孤鸾春风悲镜里。
清猿嘹喨万松间，雏鶑惺松百花底。
平生有耳喜此听，手不能作心自醒。
除却高山与流水，琵琶箜篌俱径庭。
楼中弄玉吹箫侣，同学丹山凤凰语。
凤凰凤凰来不来，萧史行云在何许。

几多文士踏槐黄，实出伦魁在瑞阳。
千古河连留地谶，一声胪唱破天荒。
金钗笑拥龙头客，宝篆浓薰燕寝香。
方国荐贤蒙上赏，匪晨有诏下芝堂。

不冷不热炉鞴，半真半假金𨱎。
铸作瓶盘钗钏，却成品字柴头。

山鬟风急坠松钗，冷灶凝烟午未斋。
黄独煨香不能熟，老僧忍冻拾枯柴。
见成活业，出格安排。
懒瓒穷不彻，粪火一生埋。

牡丹一名木芍药，拒霜也号木芙蓉。
好花名尽多重叠，不取枝同取貌同。
悲鸿一声天雨血，落霞万顷江饮虹。
水花已尽岸花出，千朵万朵能白红。
曾共鸳鸯登绣缛，也随㶉𫛶上屏风。
金钗欲插嫌花重，玉手高攀与面重。
弄色合欢无限思，九心千叶为谁容。
朝看花开红偏淡，暮见花敛红转浓。
朝开夕敛如趋市，明日风光移别花。
平生爱花入骨髓，白头出没与花似。
老我逢花六十秋，花开花落水悠悠。
未吃太平一杯酒，岁岁花开伴白头。

弟以冬菊为兄寿，临风多情为三嗅。
煌煌金椀覆金柈，葱管玲珑明艳透。
重阳曾见金佛头，顶似旋螺踊泡沤。
别有一种金荔子，心中簇簇高堆起。
此时众菊争纷敷，二品于中亦自殊。
况此千林骨立后，何从得此金覆盂。
从来菊号霜下杰，今当唤作雪中英。
雪中松柏不若汝刚贞，孔云后凋特晚耳，冬岭落毛钗乱横。
水仙山矾何足道，此花便是梅花兄。

汀州春晚乐忘归，野草幽花兴趣微。
翠叶参差舒凤翮，斑心点缀戏儿衣。
掌中玉燕翩将舞，钗上银蛾乱欲飞。
便想此身为钓叟，沧江烟雨白鸥矶。

碧天无过雁，芳草静游人。
深院绿云晓，满阶红雨春。
钗鸾慵照影，箫凤暗栖尘。
邻女焉知事，终朝学美𪾸。

乐天尝日浔阳渚，舟中曾遇商人妇。
坐间因感琵琶声，为托微词写深诉。
因重佳人难再得，故言何必曾相识。
今日相逢相识人，青衫拭泪应无极。
我因从官临川去，豫章城下风帆驻。
续有翩翩画舸来，斜阳共系垂杨树。
绿窗相近未多时，红帘半动闻私语。
认得舟中是故人，从人来自韶阳路。
柔情脉脉不得通，余时冉冉时闻度。
借问舟中是谁氏，长自庐江佳丽地。
苏姓从来字小卿，桃叶桃根皆姊妹。
十岁清歌已遏云，十一朱颜妒桃李。
十二能描新月眉，十三解绾乌云髻。
乱花溪上偶相逢，一托深心许为婿。
翠鬟曾翦系平生，暗断金钗为盟誓。
无何官难两相忘，因兹流落来天际。
扬州一梦今何处，风月心情向谁诉。
筭来争似不相逢，空感当时无限事。
昔日风光曾作主，今日风光如蓦路。
肠断江头夜不眠，风帆明日东西去。

何处登临好，城楼对万山。
新青上孤垒，远黑落诸蛮。
竹引风穿壁，苔随雨上阶。
有时宁免俗，银烛间金钗。

南望闽浙北望淮，山水江东此郡佳。
眼有一尘辜眺览，腹无千古费安排。
剪刀锋快云裁句，练带溪长月系怀。
独见张侯富才思，不同余子醉金钗。

大妇银钗小绿裙，采茶洗菜踏溪云。
虽然此是寻常物，一旦无踪为过军。

仙家天地在壶中，谁到壶中识此翁。
一念人人皆上寿，四时日日是春风。
偶开古画惊神品，频换佳花玩化工。
玉醑金钗香梦断，归来晴月挂梧桐。

春天晴更好，无奈恶情怀。
马死鞍空在，花开酒欠佳。
邻医赊药饵，侍婢典簪钗。
倚杖吟还喜，新分孔墓楷。

一锥无地百弓宽，万事须分两眼观。
仙子楼居凌倒景，野人卉服耐奇寒。
金钗玉斝春帷满，黄卷青灯晓漏残。
兴废荣枯手翻覆，几家能遣子孙安。

旧业田荒百顷莱，眉头长与醉怀开。
春愁忍共金钗诀，夜禁偏嫌玉漏催。
聚散有情都是梦，古今无物不成灰。
何时再觅狭邪路，白骨谁非塌井苔。

少人行处路方佳，半著僧鞋半草鞋。
直到全无马粪处，山僮竹帚扫松钗。

忍垢包羞混世尘，胸中无物只天真。
平生我亦轻余子，此日君当恕醉人。
锺乳金钗空丧志，鲈鱼莼菜尚知津。
中行独复虽差晚，犹与初爻不远邻。

一样乾坤几样人，甑生尘异袜生尘。
寒窗黄卷青灯雨，暖阁金钗玉斝春。
谁同公子梦方魇，我与先生诗又新。
□□儿曹供笔墨，为言不是写真真。

日日霓裳宴彩楼，三千歌粉侍宸旒。
月明宫殿双龙伏，云拥箫韶九凤游。
翠袖半笼金约臂，宝钗斜坠玉搔头。
不知舞到弓弯处，一拍春风一拍愁。

小院薰风满，闲庭白昼长。
蜻蜓杨柳岸，㶉𫛶芰荷塘。
云合朱檐卸，山高翠阁凉。
蔓滋青薜荔，芽长紫良姜。
帘幕深深地，阑干曲曲廊。
淡烟瑶草细，流水碧桃香。
幡影重门静，苔痕小篆荒。
螭盘丹鼎雪，龙吸露台浆。
琴古翻新调，笙沉靘旧簧。
雨声犀角枕，月色象牙床。
掌上双鹦鹉，屏间两凤凰。
石函藏宝剑，金钥启瑶箱。
扇雉团清影，奁鸳试晓妆。
霞绡衣窄索，云锦珮玎珰。
鬓拢金蝉矗，钗横玉燕翔。
袂飘天水碧，裙溅郁金黄。
太液箫初远，蓬壶漏未央。
流星飞碧落，零雨下银潢。
去去人千里，迢迢天一方。
断肠春洛浦，残梦夜潇湘。

忆昔美人初别时，长亭两岸柳依依。
今日美人天之涯，美人美人胡不归。
忆昔君别妾，分破青鸾镜，破镜如破心。
与妾表相忆，相忆图久深。
忆昔妾别君，剪断金凤钗，断钗如断肠。
赠君表相思，相思图久长。
一日一日复一日，青镜鸾孤钗凤只。
未必君相思，能如妾相忆。
寒衣剪就欲寄君，长安门外无行人。
雁声半夜西风恶，窗前一片梧桐落。

忆昔美人初别时，长亭两岸柳依依。
今日美人天之涯，美人美人胡不归。
忆昔君别妾，分破青鸾镜，破镜如破心。
与妾表相忆，相忆图久深。
忆昔妾别君，剪断金凤钗，断钗如断肠。
赠君表相思，相思图久长。
一日一日复一日，青镜鸾孤钗凤只。
未必君相思，能如妾相忆。
寒衣剪就欲寄君，长安门外无行人。
雁声半夜西风恶，窗前一片梧桐落。

玉钗风断扇云深，砌冷帘空月易沉。
流水落花无处问，一年春事一年心。

南国有佳人，仙姿自蓬岛。
龙绡照明珰，凤钗横贵宝。
新妆试鸾镜，皎皎颜色好。
芳年倏已笄，君子可偕老。
奈何行媒弱，修言弃中道。
洞房暗怊怅，琦璜结组缟。
宁作锺离春，勿学姑瑶草。

凉台潇洒临清波，幄翠帘珠明绮罗。
哀丝豪竹按新歌，红潮素脸春风和。
主君欢娱美人醉，报有无情使车至。
几丛兰麝俱委尘，独指绿珠可当意。
众中偏是承恩深，妾身虽贱无二心。
君前判命效一死，玉笛收声红日沉。
轻裾飘向阑干角，花钿散地金钗落。
到头不负齐奴约，犹胜识字空投阁。

隔溪云薄雨飘萧，欲采荷花不见桥。
钗卜无凭芳信杳，酸风空度凤台箫。

月转庭花玉一阑，宝钗不卸待郎看。
丁香拟结相思梦，无柰东风作社寒。

手撚梅花暗断魂，十年柘馆未承恩。
曾催奏曲临妆阁，暂出行香到寝园。
月照金铺关永夜，雪浮银砾耿黄昏。
并州剪就钗梁燕，又逐年华作上元。

画鹢鸣鼍水满湖，千年遗恨渺平芜。
累臣水底沉鱼冢，玉女钗头缀虎符。
双鬓点斑羞绿艾，一樽凝碧怯香蒲。
楚乡旧俗生凄怆，愧杀人间懦丈夫。

媒问嫠，汝何伤。
汝为闺秀时，辛苦事蚕桑。
僴瑟顺为正，婉娩礼自将。
笥中有练裙，衣上无明珰。
贫女古难嫁，卖犬办资装。
中年得夫婿，憧憧拜姑嫜。
肃容采蘋藻，洗手供羹汤。
良人正少年，相期家道昌。
良缘天所妒，夫婿奄云亡。
自从夫婿亡，十年守空房。
素帷代锦帱，苫席易牙床。
孤眠耿夜半，单立黯昏黄。
茕茕影徘徊，鞅鞅情彷徨。
皓月照枕衾，暴雨颓垣墙。
独寤谁呼唤，独语谁交相。
如凌空失翼，如涉川无梁。
嫠来吾语汝，琴瑟贵更张。
汝箧既单薄，汝门复凄凉。
汝寒何以衣，汝饥何以粮。
纺绩终难给，舂汲劳欲僵。
死者不复起，生者宜自详。
邻有美丈夫，颙颙更昂昂。
牛羊量用谷，金玉堆满堂。
画梁青琐闼，珠帘毹氍厢。
雕户金弹丸，宝鞍青丝缰。
旌旗明晚霞，剑戟磨秋霜。
奴隶厌绮纨，犬猫弃𫗠𫗮。
门下粲珠履，庭前沸笙簧。
出则专城居，入则侍明光。
一呼千夫诺，一指万夫张。
一笑生羽翼，一怒起锋芒。
吾慕昔蹇修，与汝解佩纕。
以此窈窕妇，配彼组绘郎。
花树戏蛱蝶，莲浦浴鸳鸯。
无烦赋藕花，且喜华枯杨。
何妨鸾舞镜，应彼凤求凰。
人无百岁人，倏忽如风狂。
莫将泡影身，徒置冰炭场。
死后留名节，身朽魂茫茫。
生前受富贵，志得意洋洋。
人生行乐尔，二者试裁量。
蔬食不日给，孰与饫膏粱。
荆钗不自谋，孰与云霞裳。
年滔滔不反，貌骎骎已苍。
败棋须换局，作戏且逢场。
文君慕相如，恢女唤江郎。
有发可重结，有耳何自戕。
试问东夷子，何如声伯娘。
信书不如无，未必有共姜。
鬼妻变人妇，毋作老死孀。

美如西子离金阙，娇似杨妃下玉楼。
十二金钗颠倒插，不风流处也风流。

碧海沉沉海上山，山头楼观五云间。
人间方士多无赖，故把钗钿戏阿环。

隋园剪彩未足奇，秋林烛彩光参差。
龙蛇四壁不可捕，颠张醉墨惊淋漓。
齐奴金谷珊瑚树，如意击碎光陆离。
阿环锦院织绡手，连机隠出千花枝。
迷楼镜屏照前后，宫钗舞袂相纷披。
月中老桂冷𫐖轕，山河影满玉兔悲。
江潭无风映云树，水藻漾日浮涟漪。
初疑营丘擅工妙，细玩自笑真儿嬉。
世间无物非幻化，露电泡影何足疑。
谁能唤起洪谷子，写此清绝图屏帷。

去郭仅数里，岩关忽深秀。
人工莫窥测，天巧自成就。
瑶草覆蓬莱，箭砂藏勾漏。
如入万宝山，如坐群玉囿。
赑屃撑巨鳌，回翔舞飞鹫。
肉醉猛虎卧，雷轰懒蛟走。
远绝人世尘，静阅古今宙。
或若赴壑蛇，或如回顾兽。
喷者如鲸呿，{口岂}者如龙吼。
诡然足变幻，不可穷步骤。
土清多芷兰，石瘦少薪槱。
松柏森古姿，寒暑不得寇。
风静柳新梳，云收山免胄。
石镜磨古诗，玉钗泻寒溜。
郊原遍红紫，川谷成锦绣。
玄猿叫老木，石乳滴嵌窦。
寺建开平初，亭创宣和后。
客屦踏花香，僧衣卧云绉。
碧萝暗雨意，绿阴靓春昼。
高吟领景趣，玩物惊节候。
晴箔收早蚕，烟蓑正初耨。
暇日多胜游，嘉宾从贤守。
歌声振林木，妆影摇涟甃游。
鸟啼觉山静，湍急和云漱。
清谭杂觞咏，骑竹喧童幼。
乌丝扫奇句，碧筒汲春酎。
千里嗟漫浪，一醉成邂逅。
莫采西山薇，莫歌南山豆。
满泛一盎春，持介百年寿。
万壑天籁清，我琴不须奏。

避风急投港，港狭水如线。
沙头虎迹多，此是铜陵县。
乱山号枯松，长风舞寒霰。
饥凫宿荒畈，小雁帯飞箭。
废刹撞破钟，催科走邮传。
娼家编棘门，村饰无钗钏。
日纳抱酒钱，夜陪县官宴。
有身怅此生，又复堕贫贱。
荒谯更点差，信步空阶遍。
未昏行人绝，月色荡江面。
啜尽茶叶苦，不与愁魔战。
托兴入短歌，聊以记吾见。

肪花簌簌缀茸茸，谁觌长生欲此逢。
黄雪凝钗资雾滃，翠虬吐汞借雪封。
酿浆可问通仙醉，捻饼须知渍蜜供。
飘砌忍看僧扫去，异香蹑取茯苓踪。

寒入雁声霜满地，香沈梅影月当崖。
独鹤归来童亦睡，微风簌簌落松钗。

珊瑚香点胭脂雪，芙蓉帐压春云热。
明朝早弄灯前月，潋滟九霞碧藕折。
璇杓高耸婺女明，金波漾晓辉郎星。
赤琼曲里长眉青，头上更有瑶池君。
六九五十四东风，西蟠桃花花未红。
鸣鸾鼓玉声玲珑，绿毛蒙茸莲水龟。
媥斓五色人间稀，春多瑞叶不敢飞。
冰壶光满鱼龙转，笑中低舞玉钗燕。
明年今日长秋殿，安舆入侍金桃宴。

丝丝梅雨湿榴花，处处钗符袅鬓鸦。
醉听画楼思远曲，艾枝簪满碧巾纱。

五股钗松黛色鲜，山家插鬓不成妍。
道人见了都无用，付与云鬟雾鬓仙。

春气暄妍御夹纱，玉钗双袅绿云斜。
倚栏看遍庭前树，尽是枝头结子花。

银汉斜倾玉漏残，钗虫熠熠照清寒。
最怜今夜下弦月，一半娑婆树不完。

玉钗香梦水东流，帘怯春寒寄暮钩。
燕子不来花满地，一痕新月又西楼。

妾初未嫁时，晨夕深闺中。
年当十五余，颜色如花红。
千里远结婚，出门山重重。
与君盛容饰，一笑开芙蓉。
君不顾妾色，剑气干长虹。
耿耿丈夫□，□□天下雄。
结髪未逾载，倏然各西东。
妾独□□□，□养姑与翁。
姑翁去年春，长梦随飘风。
思君□□□，音信安可通。
谅无双飞翼，焉得长相从。
自服嫁时衣，荆钗淡为容。
誓以守贞洁，与君生死同。
君当立高节，杀身以为忠。
岂无春秋笔，为君纪其功。

昔年同辇载花仙，此日登楼籍妓员。
恩赐舞衣香未歇，御书歌扇墨犹鲜。
碧云翼翼金钗滑，红雪翩翩玉珮圆。
却把向来供奉曲，酒边对客续朱弦。

燕姬压酒春宵永，列炬摇光拂红影。
银鸭香烘云母屏，绮窗绣阁流芳馨。
脆管声含兰气娇，凤钗拖颈乌云飘。
锦瑟无端促弦急，纤蛾敛翠翻成泣。
雕笼啁哳鸡鸣早，一笑红颜镜中老。

刑徒鬼火去飘忽，息妇堆前殡齐发。
白烟泪湿樵叟来，拾得慈献陵中髪。
青长七尺光照地，髪下宛转金钗二。
持归熏沐置高堂，包裹恐为神所将。
妻儿朝拜复莫拜，冉冉卧病不得瘥。
省知天物厌凡庸，夜送白龙潭水中。
扣头却顾祈免死，永入幽宫伴龙子。

闺中玻黎盆，贮水看落月。
看月复看日，日月从此出。
爱此日与月，倾写入妾怀。
疑此一掬水，中涵济与淮。
泪落水中影，见妾头上钗。

松树落钗股，晓行犹见灯。
圆亭方井水，老寺少年僧。
涧响夜疑雨，云寒春欲冰。
山僮错相认，应道我来曾。

穷庐夜雪没驼脊，黄沙号风冰结石。
燕姬二八髻垂漆，柔荑斜抱箜篌立。
老羌踏歌歌敕勒，黄金流星酒杯窄。
红氍毹暖春云湿。
缕金团衣猩血滴，玉钗醉滑茝弦急。
角声满空霜裂骨，十万狞君掩襟泣。

燕赵多佳人，珠华衒天街。
郑鲁有游女，折杨弄青梅。
春风趁姿媚，谐笑争徘徊。
幽闺有贫丑，修洁不自媒。
缝布以为裙，断荆以为钗。
{角奢}沙事机杼，蓬沓蒙烟埃。
谁将好德心，为尔停渐台。

深培膏土玉钗长，细摆春风碧带香。
莫笑庾郎滋味薄，只渠便是太官羊。

浓花妆点一枝春，影拂潇湘月半轮。
歌彻霓裳风力软，钗横鬓乱晓寒新。

金蹙钗头双凤凰，晓来巧拂鬓云光。
自怜不带萧郎思，独对菱花学淡妆。

南浦萧条音信稀，百劳东去燕西飞。
玉钗敲断灯花冷，游网乘空蟢子非。
沉水斋心燃宝鼎，金钱纤手卜灵龟。
数期细认先天课，甲乙爻加归未归。

折花呼酒醉南楼，草草三年一笑留。
今日要游难似旧，玉钗占喜白云秋。

金谷花开得几春，东风吹逐路傍尘。
蛙鸣私地为官地，燕认新人是故人。
珠履卖钱豪客散，玉钗乘传舞娥颦。
兽环一锁歌钟断，时有鸮声恐四邻。

闲画金钗记远人，杜鹃啼血又残春。
琵琶弦上无多字，近日相思弹不真。

重锦褰妆幕，轻罗换舞衣。
钗头双燕子，先向社前飞。

菀菀冥冥雨气沉，一春长是咏春阴。
燕归画栋帘栊静，鶑下雕栏院宇深。
斗草玉钗应复约，看花金勒误重寻。
谢郎风调将谁奈，独倚书床拥鼻吟。

山城物色正严冬，梅放长梢露小红。
破萼未深聊敌雪，收香不密任随风。
尽教插满金钗上，休管吹残玉笛中。
须至开筵召佳客，为公连夜赏郫筒。

避喧宽结小茅庐，庭竹栽多引凤栖。
满地松钗风啸木，隔窗渔艇月涵溪。
归鸿目送云间失，贺燕巢成栋外低。
料想春残曾有梦，谢家芳草绿将齐。

梧桐叶落秋容早，夜夜寒蛩泣衰草。
凤钗金冷鬓云凋，可惜红颜镜中老。
音尘望断沈双鲤，唤起相思何日已。
琐窗人静月轮孤，六曲屏山冷如水。

燕子南来雁北飞，远人何事竟忘归。
一腔心病难形口，万斛愁情尽属眉。
试掠金钗临晓镜，潜垂玉箸渍春衣。
邻姬莫问容憔悴，只有西窗夜月知。

太和酒楼三百间，大槽昼夜声潺潺。
千夫承糟万夫瓮，有酒如海糟如山。
铜锅镕尽龙山雪，金波涌出西湖月。
星宫琼浆天下无，九酝仙方谁漏泄。
皇都春色满钱塘，苏小当垆酒倍香。
席分珠履三千客，后列金钗十二行。
一座行觞歌一曲，楼东声断楼西续。
就中茜袖拥红牙，春葱不露人如玉。
今年和气光华夷，游人不醉终不归。
金貂玉尘宁论价，对月逢花能几时。
有个酒仙人不识，幅巾大袖豪无敌。
醉后题诗自不知，但见龙蛇满东壁。

郎今多病如家令，妾自拼躬怨楚王。
斜压玉钗成独梦，低垂玄髪系柔肠。

积雨带晴雾，闺中事可夸。
曙窗留镜月，寒髻集钗花。

名山阅万古，明月来几时。
顾游属中秋，万里云雾披。
心闲境亦静，月满山不移。
况兹九曲溪，正漾清涟漪。
呼舟星村来，十客琴觞随。
此客俱不凡，洒落同襟期。
居然命钓艇，造席不复疑。
陶兀入醉乡，伴我老不羁。
临流振衣袂，飒飒刚风吹。
银盘转岩阿，两川光渺弥。
崚嶒大王峰，嵌窦渺可窥。
云𫐌与凤钗，来往谁可知。
但闻山桂香，缤纷落残卮。
酒酣各言志，抗论不少卑。
诸君爱轩冕，许身皋与夔。
矫首青云衢，尘鞅甘羁縻。
那知涉幻境，百岁黍一炊。
风波世上险，日月壶中迟。
何如归此山，相乐从希夷。

程侯昔使西山下，金印出怀光满把。
坐驰雷电破奸伏，力送春阳煦鳏寡。
袴襦优足遍里巷，禾黍丰穰罄郊野。
讼庭终日自虚旷，德宇平生本潇洒。
龙渊决水涨清沼，鸟背诛林开广厦。
苍颜拥槛四山出，翠色横檐大江泻。
掌平百里露州郭，髪密千甍衔屋瓦。
云裘数曲秀兰蕙，凤盖相摩擢梧榎。
客来尚喜井投辖，主礼宁论烛飞灺。
三吴月出照金戟，百越风来吹玉斝。
羽钗绝艳舞回雪，宝剑诸儒谈炙輠。
一尊放意受天籁，万累回头真土苴。
我思飞步缀登蹑，又欲生绡乞图写。
身縻东观愿虽阻，日注漳门心岂舍。
过临有幸破氛雾，奋厉方欣入陶冶。
斋航又自日边去，信节初从天上假。
旧邦往靖寄挥麈，新谷来输付流马。
遥知素誉在民口，已有欢声腾里社。
却寻泉石引幽士，想忆沙尘笑劳者。
何当一解豫章榻，强赋土风令中雅。

省阁名郎国羽仪，瀛洲仙客众蓍龟。
山蹊向日花开早，海聚经寒酒熟迟。
下榻笑谈红旆偃，引觞醉醒玉钗随。
唯惭别乘疏顽甚，满面尘埃更有诗。

金钗双捧玉纤纤，星宿光芒动宝奁。
解笑诗人夸博物，祇知红颗味酸甜。

醉翁手种菊，呼我宴西斋。
落日有余兴，穷秋多所怀。
缓歌挥白羽，趣舞堕金钗。
乌帽何胜落，黄花故自佳。
念离还作恶，处世亦安排。
苍鬓聊相对，青云岂易阶。
母容烛见跋，能尽酒如淮。
少作三年别，人生定鲜谐。

莫登楼，楼外华灯人竞游。
翠枝威威六素虬，鸣梢一声从天头。
金炉烟开雉尾收，正见月射双琼钩。
半峰飞泉落惊沤，嘘呵紫雾鱼龙浮。
弦清管高脆欲流，霜寒雏凤丹山愁。
台上美人春风柔，舞腰回急宝钗投。
禁街特𠡠香车留，帘疏的皪排星眸。
画省宵闲空翠帱，束如穷兔离新罘。
况惊白髪心悠悠，安复繁华事轻裘。
寄言侠少谁为俦，烂醉玉楼歌始休。

钗头艾虎辟群邪，晓驾鲜云七宝车。
宴罢瑶池红日晚，归来零乱满宫花。

碧桃花下试枰棋，误算筹先一着低。
输却钿钗双翡翠，可胜重劝玉东西。

侍辇归来步玉阶，试穿金缕凤头鞋。
阶前摘得宜男草，笑插黄金十二钗。

翠钿帖靥轻如笑，玉凤雕钗袅欲飞。
拂晓贺春皇帝阁，彩衣金胜近龙衣。

星疏月明漏水长，罗帷翠帐华灯光。
佳人起舞玉钗堕，门外乌栖雁南过。

雨多秋草盛，浓绿拥寒阶。
吾庐奥且曲，退缩如晴蜗。
小园已自隘，欲往泥霑鞋。
体羸畏风冷，室处门常{门为}。
九日古所重，负此时节佳。
缅想使君宴，绮席临高斋。
肥羜堆玉盘，飞觞酒如淮。
楚舞陵湖波，茱茰落金钗。
神醒鼓吹喧，百叠疑倾崖。
欢余忽我思，牙兵星火差。
潩泉耻独醉，醇味相与偕。
我饮虽不多，和气浩无涯。
梧子拾为果，拒霜伐为柴。
沼中数寸鱼，烹煎足为鲑。
谁言无以侑，绕渚多鸣蛙。
交道久衰薄，岿然见吾侪。
奈何数舍遥，晤语积年乖。
况乃辱嘉招，私心岂不怀。
轘辕石道涩，重以阴云埋。
虽有果下马，款段非渥洼。
临风徒竦踊，志愿焉能谐。
狂诗寄一笑，聊用当诙俳。

钗上花开海燕飞，红缯翦萼蜡粘枝。
风前飘荡参差羽，还似瑶箱呈瑞时。

宴罢回来日欲斜，平康坊里那人家。
几多红袖迎门笑，争乞钗头利市花。

重锦褰妆幕，轻罗换舞衣。
钗头双燕子，先向社前飞。

小树扶疏若剪裁，新英浓淡对山斋。
青红相间垂罗带，华叶同开缀宝钗。
未必无言芳径列，须看成实翠珠排。
禅扃掩映情多感，药谱标题品最佳。
众卉分敷争欲并，三春颜色此谁偕。
谁怜寂寞游观少，便与移根向玉阶。

前日石上松，𣃁移沙水际。
青青折钗股，俯映幽人砌。

玉斧修成宝月团，月边仍有女乘鸾。
青冥风露非人世，鬓乱钗斜特地寒。

看时高艳先惊眼，折处幽香易满怀。
野女强簪看亦丑，少教憔悴逐荆钗。

曾倒金壶为牡丹，矮床设座绕花坛。
有人偷插玉钗上，到夜更留银烛看。
醉里春风遗翠帽，归时寒月送雕鞍。
如今兰棹催西去，惆怅明年谁倚栏。

江南还有谢娘才，试数春期几日来。
彩胜未随钗上燕，玉台先插鬓边梅。

晴晖散入凤凰楼，一桁朱帘不下钩。
汉殿斗簪双彩燕，并和春色上钗头。

鱼虾泳大海，龙困污池埋。
鸾凤气塞吭，百鸟鸣其喈。
犹吾吕夫子，短褐包壮怀。
举脚踏青云，失势寸步乖。
却视后来辈，厌己犹积柴。
否屯岂我独，升泰奚人皆。
一别春四归，聚首邈不谐。
前日忽踵门，谒与行李偕。
相迎把交臂，似合已擘钗。
于时节清明，花净无纤霾。
共引不算觞，倾泻犹长淮。
歌诗互挑战，舒惨出百骸。
愁吟惨春晖，乐咏舒寒荄。
男儿万里心，无作伏枥䯄。
天王下科诏，罗俊基泰阶。
盍行取好官，一为光同侪。

北风已作东风客，昨日何如今日暄。
造化有期寻万木，阳和无迹走千门。
土牛陌上摧花杖，玉燕钗头坠彩旛。
独我题诗添意绪，又看残腊委冰痕。

鱼寻细脉上轻澌，鸟趁微和哢好枝。
多病强倾春日酒，苦吟还接暮冬诗。
江南信息梅应蕊，京国风流柳未丝。
最有佳人随节序，钗头彩胜竞垂垂。

菜丝生叶落雕盘，欲去春衣怯晓寒。
惟有多情双彩燕，不须风暖舞钗端。

飞飞烟雨恼春游，几许余花水上流。
独有佳人折残艳，归来满插凤钗头。

江汉繄常武，苗民傒舞阶。
百蛮时暴桀，终古事威怀。
壤穴深潜蚁，山林盛斗豺。
堕鸢愁瘴雾，吹蛊厌昏霾。
淫毒皆沙蜮，跳梁自井蛙。
几成分服岭，垂欲罢朱崖。
元帅全军出，天王太室斋。
凿门资感奋，负羽必谁差。
壮气随霆击，先声甚雨偕。
游魂蚩尔辈，贾勇洎吾侪。
略野穷飞鸟，围城尽析骸。
饥啼儿宛转，怨哭鬼欧哇。
破竹余铦刃，焚原只乱秸。
鲸掀才足脍，狸搰可须埋。
王略过铜柱，天威畅藁街。
斗牛光更润，溟海静无涯。
贾舶盈珠琲，宫娥贱玳钗。
拜侯金篆斗，犒士酒如淮。
神武千龄协，欢娱万国谐。
告成方历吉，名岳望禋柴。

满目芊芊野渡头，不知若个解忘忧。
细随绿水侵离馆，远带斜阳过别洲。
金谷园中荒映月，石头城下碧连秋。
行人怅望王孙去，买断金钗十二愁。

黄河南畔伊川北，姚家宅是真花窟。
古来多少豪奢儿，埋却千鶑万鶑骨。
中央精粹得之多，西方秀气来相和。
天与明光常借日，水宫暗脉正通河。
春风如酒半酣时，谁教谷雨报花期。
司马坂前娇半启，洛阳城内人俱知。
姚家门巷车马填，墙头墙下人差肩。
花上红绡都蔽日，花傍翠幕恰如烟。
玉面儿来争供帐，锦袍郎去鬬抛钱。
无人不说姚花好，费却春功亦不少。
日长风暖绿梢低，坐上金仙困将倒。
麹尘餠剂和香檀，何以贮之承露槃。
烂锦脱来嫌太艳，鲜衣染就欲骖鸾。
君看此花肌肉丰，一尺余高千万重。
妆面深藏青步障，宝冠斜堕碧霞丛。
步摇好称钗凤凰，玉镮犀佩珠鸣珰。
帝女何缘心好道，阿娇安用金为房。
绀窠累栖舒雁雏，沈烟喷出狻猊炉。
一种养成余意态，千花瘦尽春肌肤。
峨峨一器欹且倾，覆杯难辨锺与觥。
染以鲛绡求正色，叩之玉挺希宫声。
魏家红共牛家碧，迭霸花中耸高格。
如今俛首甘下风，九十种中为第一。
此花莫似武昭仪，出得宫来不画眉。
情貌欲为狐媚态，衣裳却是比丘尼。
杨妃本是倾国身，脱却红襦号太真。
河水欲濡头上髻，马嵬犹著旧时裙。
物色一定犹可疑，人心多变宜难知。
容易莫评真与欺，貌或如是心或非。
君不见老庄有深意，万物之中最防伪。

此花出在海州东，千涛万浪围山峰。
不知谁是栽花翁，花根屈曲蟠双虹。
英英鬬繁葩葩丰，晨霞夕霞滴不供。
欻有神物射蛟龙，团团血溅摇春风。
超然花格非凡容，吴姬半亸钗头红。
谁人移下海中山，神仙姊妹来人闲。
人闲无玉可消斑，歌姬舞态都且闲。
当时血泪乱瑶关，金槃洗面痕犹殷。
吹箫郎去先骑鸾，妆未成时情已阑。
汉皋台下娇蹒跚，曾解明珠瑶佩环。
无媒不嫁矜殊颜，自共美人香往还。
霓衣同步绀云车，麻姑面上藏丹砂。
绿鬓已坠金钗斜，酒红不着罗衫遮。
且教半笑含春华，但恐分飞成乱霞。
宜哉天下为名花，连根都种名卿家。
温温容态孰可加，有如女德贞无邪。
共君醉倒插乌纱，从他群儿笑哑哑。

此花出在海州东，千涛万浪围山峰。
不知谁是栽花翁，花根屈曲蟠双虹。
英英鬬繁葩葩丰，晨霞夕霞滴不供。
欻有神物射蛟龙，团团血溅摇春风。
超然花格非凡容，吴姬半亸钗头红。
谁人移下海中山，神仙姊妹来人闲。
人闲无玉可消斑，歌姬舞态都且闲。
当时血泪乱瑶关，金槃洗面痕犹殷。
吹箫郎去先骑鸾，妆未成时情已阑。
汉皋台下娇蹒跚，曾解明珠瑶佩环。
无媒不嫁矜殊颜，自共美人香往还。
霓衣同步绀云车，麻姑面上藏丹砂。
绿鬓已坠金钗斜，酒红不着罗衫遮。
且教半笑含春华，但恐分飞成乱霞。
宜哉天下为名花，连根都种名卿家。
温温容态孰可加，有如女德贞无邪。
共君醉倒插乌纱，从他群儿笑哑哑。

泛泛爱花非爱一，范掾爱花如此密。
一从春色到人闲，每月弄花三十日。
第一花中爱牡丹，待与金钗共玉冠。
第二桃花及杏花，此花大抵颜色奢。
又爱墙头看海棠，乱点燕脂如急妆。
更无闲暇及芳草，却解回头觑绿杨。
其余好花有何限，范掾看花眼头烂。
见花如见故人来，寻花太紧攀花慢。
洛阳城内骑马走，山阳城外坐监酒。
坐地爱花情更深，时时取酒为花斟。
谁知有此风流掾，诗情酒兴纷如霰。
好来闲伴老翁吟，老翁是物吟将遍。
海闲亦有蟠桃花，可能同发乘桴愿。

青衫伴我情弥重，白首期君事忽乖。
天下若教俱好义，道傍安得有遗骸。
且将绵盖孤儿寝，谁折荆为稚女钗。
吟至此篇还索酒，更持姜桂坐寒斋。

方当炙手已寒灰，倚伏循环可动怀。
试问华堂歌舞妓，几人曾以玉为钗。

昨从浈阳来，暮过峡山寺。
适闻新昌寇，道路传者沸。
余时不敢留，一苇翻然逝。
虽经绝妙境，已负清幽意。
卷帘坐船，船极目望苍翠。
有如逢珍宝，不暇贮箧笥。
又如过屠门，大嚼涎垂喙。
每欲问其详，曾莫得图志。
道人山中来，为我谭一二。
犀去金锁沈，猿归玉环坠。
赵胡垂钓石，岿然出江际。
穆王双车辙，想像常按辔。
汉晋五仙人，曾骑五羊至。
俊霭二禅师，神力与迎驭。
岧峣五岳塔，初自昆仑施。
三祖石堪奇，僧粲尝所憩。
上方狮子台，下视见云气。
异花成帐幄，红紫嫣然媚。
蒙茸绿崖草，茎叶相覆被。
或黄如金钗，或白如珠珥。
造化穷天巧，肖像名殊异。
梁间许浑诗，壁上李翱记。
但知考事迹，何暇评文字。
清远中古宿，俯压南海澨。
退之贬潮阳，亦曾经此地。
幢碎逢飓风，雷电助其势。
我来幸无恙，恬然不忧畏。
祥飇送轻帆，默已荷神赐。
此归会有日，维舟就津次。
当为小盘桓，历览尝夙志。

玉海澄中粹，金山拔外佳。
无前谁与敌，独进不容偕。
列象明星璧，遗思结馆娃。
一麾迎日下，四海望霖乖。
今见询佥允，从来注意谐。
推沟常己任，济域定民皆。
富裕吴中俗，优游治外怀。
樽环常满客，醉拥坐添钗。
贱子儒名业，平生客旁淮。
尘埃方困顿，时命两沉埋。
居拙思营窟，炊穷欲析骸。
毛生祢衡刺，麻繋吕匡鞋。
海远狂图酌，天髙妄欲阶。
请虽非义得，来实为贫嗟。
况是常瞻目，将希未施崖。
虽然愚者虑，庶享恶人斋。
肉骨非难力，铭心谢莫涯。
定须为进互，庶或未愚柴。

绛缕初分后，银镮未解时。
已障纨扇笑，犹捧玉壶悲。
乞巧长生殿，迎风太液池。
雕屏涵火齐，宝帐隔琉璃。
欲买词人赋，空传狎客诗。
蔗浆销内热，琼蕊疗朝饥。
绮蒂桃初熟，红心草欲披。
凌波渡罗袜，向日翳华芝。
素脸分丹柰，香津滴紫梨。
龙梭随振素，獭髓补凝脂。
蓬饵重阳节，金针七夕期。
玉膏尝滵溢，翠盖逐葳蕤。
弦急哀随指，歌长恨入眉。
青鸾惟有舞，赤凤可能疑。
下蔡迷还易，平阳破未知。
髻高钗自坠，腰细佩长垂。
出恐严锺晚，归嫌钿幰迟。
辘轳惊晓梦，鹦鹉漏春思。
魂怨惟愁断，肠柔已自危。
璧珰萤影度，琼户藓花滋。
掩鼻谗难诉，披图悔岂追。
祇应金带枕，聊为达微辞。

世事咄咄非余知，常爱天籁林中吹。
子云老来亦嗜酒，秦女屡典钗头螭。
不忮不求自得趣，不知梅萼生南枝。
昨日偶寻北山去，清旷正直穷冬时。
道人相恼更题诗，信道匡鼎解人颐。

寒窗夜将艾，一点映萧萧。
焰向鸡声短，花随蝶梦凋。
何须惜余照，且喜近清朝。
老婢不知此，荆钗屡屡挑。

长吟李白蜀道难，蜀道之难难于上青天。
长蛇并猛虎，杀人吮血毒气何腥膻。
锦城虽乐不可到，侧身西望泣涕空涟涟。
其辞辛酸语势险，有如曲折顿挫万丈之洪泉。
世人不识宝玉璞，每欲酬价齐刀铅。
求之往古疑未有，惜哉不经孔子之手加镵镌。
公今易节帅蜀国，为公重吟蜀道篇。
旌旗翻空度剑阁，甲光照雪参林颠。
云鳌连推谷声碎，画角慢引斜阳悬。
竹马争迎旧令尹，指公长髯皓素非往年。
蜀道何坦然，和气拂拂回星躔。
长蛇深潜猛虎伏，但爱雄飞呼雌响亮调朱弦。
时乎乐哉，公之往也。
九重深拱尧舜圣，庙堂论道丘轲贤。
抚绥斯民赖良守，平平政化公能宣。
来宾兴学有源本，何必早夜开华筵。
尝闻家家卖钗钏，只待看舞青春前。
此风不革久愈薄，稔岁往往成凶年。
噫吁嘻，今我无匹马，安得从公游，尽书政绩表中州。
献之明堂付太史，陛下请损西顾忧。

君家有亭何壮哉，参差碧瓦鸳鸯排。
重窗静深门不闯，地布莹甓光如揩。
斑斑帘竹轻风簁，日影射午疑琼阶。
叠山堕势危相挨，木人围棋或负柴。
虎卧洞壑猿攀崖，好鸟上下鸣声喈。
真假造物微毫差，玉葩照水绝纤埃。
丝篁调音众伎俳，水沈焚烟凝昼霾。
夜晦烂蜡非燃{艹黠}，唱酬交错并诙谐，逢逢晓鼓传官街。
两入场屋随计偕，未得蓝绶持简槐。
吾宁汲汲同井蛙，弃去不顾如敝鞋。
沈潜自适江与淮，滔滔动静终无涯。
圆天方地安形骸，虽然此乐非吾怀。
严慈鬓发霜华皆，嗟今仕禄犹暌乖。
行闻投印早归来，亭上致宴罗吴娃。
吴娃醉唱敲玉钗，彩衣自舞心宁{忄彖}。
心宁{忄彖}，奉亲酒，寿乐之荣世希有。

丈人行草天下无，体兼众善精神俱。
少年弄翰今悬车，一幅不博千明珠。
墨池翻澜化鲸鱼，老木半折倾藤枯。
霜天一阵来雁鹜，荒陂数点眠鸥凫。
换鹅瘗鹤虽已矣，折钗剑舞成须臾。
心通造化乃神速，伯英怀素真其徒。
迩来作我醉吟赞，宝藏二妙归江湖。
要将垂法数百载，摩挲青玉亲传模。
丈人善吟仍善奕，名誉岂止专能书。
名誉岂止专能书，皎如浩雪盈冰壶。

近郭溪山最可游，雨晴天气返如秋。
人携羽扇防浓雾，马惜鞯泥涉浅流。
竹叶要翻金盏底，梨花偏称玉钗头。
卧龙胜事堪图画，迥压闽南七八州。

两邦山水未凄凉，二老风流总健强。
共成一百七十岁，各饮三万六千觞。
藏春坞里鶑花闹，仁寿桥边日月长。
惟有诗人被磨折，金钗零落不成行。

玉钗半脱云垂耳，亭亭芙蓉在秋水。
当时薄命一酸辛，千古华堂奉君子。
水边何处无丽人，近前试看丞相嗔。
不如丹青不解语，世间言语原非真。
知君被恼更愁绝，卷赠老夫惊老拙。
为君援笔赋梅花，未害广平心似铁。

簿书丛里过春风，酒圣时时且复中。
红烛照庭嘶騕袅，黄鸡催晓唱玲珑。
老来渐减金钗兴，醉后空惊玉箸工。
月未上时应早散，免教壑谷问吾公。

沈郎清瘦不胜衣，边老便便带十围。
躞蹀身轻山上走，欢呼船重醉中归。
舞腰似雪金钗落，谈辩如云玉麈挥。
忆在钱塘正如此，回头四十二年非。

蕙死兰枯菊亦摧，返魂香入岭头梅。
数枝残绿风吹尽，一点芳心雀啅开。
野店初尝竹叶酒，江云欲落豆秸灰。
行当更向钗头见，病起乌云正作堆。

佳人自鞚玉花骢，翩如惊燕蹋飞龙。
金鞭争道宝钗落，何人先入明光宫。
宫中羯鼓催花柳，玉奴弦索花奴手。
坐中八姨真贵人，走马来看不动尘。
明眸皓齿谁复见，只有丹青余泪痕。
人间俯仰成今古，吴公台下雷塘路。
当时亦笑张丽华，不知门外韩擒虎。

庭下黄花一醉同，重来雪𪩘已穹窿。
不应屡费讥安石，但使无多酌次公。
锺乳金钗人似玉，鹍弦铁拨坐生风。
少卿尚有车茵在，颇觉宽容胜弱翁。

太山秋毫两无穷，钜细本出相形中。
大千起灭一尘里，未觉杭颍谁雌雄。
我在钱塘拓湖渌，大堤士女争昌丰。
六桥横绝天汉上，北山始与南屏通。
忽惊二十五万丈，老葑席卷苍云空。
朅来颍尾弄秋色，一水萦带昭灵宫。
坐思吴越不可到，借君月斧修朣胧。
二十四桥亦何有，换此十顷玻璃风。
雷塘水干禾黍满，宝钗耕出余鸾龙。
明年诗客来吊古，伴我霜夜号秋虫。

使君不用山鞠穷，饥民自逃泥水中。
欲将百渎起凶岁，免使甔石愁扬雄。
西湖虽小亦西子，萦流作态清而丰。
千夫余力起三闸，焦陂下与长淮通。
十年憔悴尘土窟，清澜一洗啼痕空。
王孙本自有仙骨，平生宿卫明光宫。
一行作吏人不识，正似云月初朦胧。
时临此水照冰雪，莫遣白发生秋风。
定须却致两黄鹄，新与上帝开濯龙。
湖成君归侍帝侧，灯花已缀钗头虫。

我生亦何须，一饱万想灭。
胡为设方丈，养此肤寸舌。
尔来又衰病，过午食辄噎。
谬为淮海帅，每愧厨传缺。
爨无欲清人，奉使免内热。
空烦赤泥印，远致紫玉玦。
为君伐羔豚，歌舞菰黍节。
禅窗丽午景，蜀井出冰雪。
坐客皆可人，鼎器手自洁。
金钗候汤眼，鱼蟹亦应诀。
遂令色香味，一日备三绝。
报君不虚受，知我非轻啜。

长垂玉箸残妆脸，肯为金钗露指尖。
万斛闲愁何日尽，一分真态更难添。

金粟钗头次第多，起看缺月带斜河。
悬知瑞草桥边夜，笑指灯花说老坡。

风格照人华省郎，江山绕郭古仙乡。
漫传铅鼎八百岁，未比金钗十二行。
不动歌声人已醉，旋闻诗句夜初长。
簿书拨尽知余力，道院清虚顷未尝。

深宫美人百不知，饮酒食肉事游嬉。
弹丝吹竹舞罗衣，曲终对镜理鬓眉。
岌然高髻玉钗垂，双鬟窈窕萼叶微。
宛转踯躅从婴儿，倚楹俯槛皆有姿。
拥扇执拂知从谁，瘦者飞燕肥玉妃。
俯仰向背乐且悲，九重深远安得窥。
周生执笔心坐驰，流传人间眩心脾。
飞琼小玉云雾帏，长风吹开忽见之。
梦魂清夜那复追，老人衰朽百事非。
展卷一笑亦胡为，持付少年良所宜。

谁唱残春蝶恋花，一团粉翅压枝斜。
美人欲向钗头插，又恐惊飞鬓似鸦。

佳人旋贴钗头胜，园父初挑雪底芹。
欲得春来怕春晚，春来会似出山云。

殿外轻寒一凭栏，春衫初试觉微宽。
钗头故插宜男草，图得君王带笑看。

艾虎钗头映翠翘，菖蒲泛酒舞宫腰。
不须更铸江心照，皇帝聪明一似尧。

楼台雪霁晓阴阴，珠网屏风御幄深。
和气先春宫掖暖，凤钗不用辟寒金。

襟掩皂貂斜，晴鼙响水涯。
箭翎沉白雪，贴晕破微霞。
气为傍观壮，言因决胜夸。
细钗金捍彀，更忆五侯家。

霜子落秋筇卓破，雨钗堆地屐拖平。
不知呵止长安客，肯爱深穿冷翠行。

此夜不成雪，明朝应作霖。
细声来户牖，爽气入裯衾。
窥隙疑相射，循檐觉更深。
因风成倒阵，过竹有余音。
画阁迷钗玉，旗亭付酒金。
封漫碧涧曲，点缀假山岑。
鹤氅行何丽，牛衣卧不任。
渔罨平易失，樵迳浩难寻。
却赴明光贺，潜追霡霂吟。
天街立马望，双阙正球琳。

一番风信作花先，未必春工会党偏。
玉杵买来容再睹，金钗分与却重圆。
几回众里知谁似，一堕人间有几年。
我是玉皇香案吏，可能相与便朝天。

赣江淹泊嗟旅滞，子夜萧萧复无睡。
乡程千里断书来，律管仲冬迎日至。
空山屈曲环高塔，与子游嬉同眺视。
日沈北陆云冥冥，晚景丹枫照川涘。
兰房凤枕可自娱，桃李寻春旧游地。
便将跃马超然往，向人直不疑心事。
婵娟一笑应奉留，醉倚王孙宝钗坠。
更持大白起祝君，偕老子须坚此志。

悬知昨过邻家馆，更挽明珰间玉钗。
虽喜黄姑论隔岁，偶陪摩诘事长斋。
啸歌未阕云间接，鶑燕难逃席上猜。
预怅醒醒独回马，何如为赋酒如淮。

屋山啼乌儿当归，玉钗罥蛛郎马嘶。
去时灯火正月半，阶前雪消萱草齐。

翡翠钗梁碧，石榴裙折红。
隙光斜斗帐，香字冷薰笼。
闻道西飞燕，将随北固鸿。
鸳鸯会独宿，风雨打船蓬。

天教兄弟各异方，不使新年对举觞。
作云作雨手翻覆，得马失马心清凉。
何处胡椒八百斛，谁家金钗十二行。
一邱一壑可曳尾，三沐三舋取刳肠。

去年对月庐陵郡，醉留歌舞蹋金沙。
今年今夕千峰下，新磨古鉴动菱花。
寒藤老木被光景，深山大泽皆龙蛇。
西风为我奏万籁，落叶起舞惊栖鸦。
遥怜城中二三友，风流惯醉玉钗斜。
今夕传杯定何处，应无二十四琵琶。

红紫欲疏啼百劳，洞宫春色醉蟠桃。
虚窗酒病扶头起，强取金钗痒处搔。

忆得旧时重九日，紫萸黄菊压梳钗。
寒花有意催垂泪，喜鹊无端屡下阶。

宫样梳儿金缕犀，钗梁水玉刻蛟螭。
眉间要点双心事，不管萧郎只画眉。

衣无罗绮且贫清，口有诗书亦性灵。
论客须多如反寇，笑爷帽破似穷伶。
园中果熟心先动，案上杯传眼更青。
钗拟荆枝裙拟布，暮年吾活正凋零。

搀云幄幕张流苏，华辀夹道青氍毹。
黄昏天公下种榆，百万星点成须臾。
赤帝鞭车堕云衢，烛龙骈头浦还珠。
竞随丹豹膏凤雏，麟须拂蛾间数疏。
弦嘈管唳声郁纡，栉比百戏罗侏儒。
轻纨绣履踏艳姝，灼灼巧笑联芙蕖。
有客年来倦著书，囊钱囷粟索无余。
短钗列桉拥弊襦，未看行乐夸睢盱。
大奴听响仆屋隅，小女行卜迎紫姑。
子云门巷正萧疏，谁者载酒论区区。

石甃遗踪傍古台，一泓寒影鉴光开。
何人照面金钗落，曾见越溪红粉来。

春风何索寞，带雪入扬州。
尚想遗钗雀，曾观上玉钩。
真同一梦觉，坐想十年游。
邂逅逢孙楚，酣歌慰滞留。

何不学仙冢累累，白杨西郭阴风悲。
虎邱一叩贞娘墓，薜荔援墙委兰露。
千岁蒙茸几树花，夜飘鬼火晓啼鸦。
向怜挟瑟弹清月，犹忆吹箫乘彩霞。
吴阊少年往来道，黛蛾钗燕谁能好。
酒滴春云梦不消，泉声幽咽钟声老。
陌上行游缓缓归，昨日红颜今日非。
东望阖闾穿葬处，玉凫将化湛卢飞。

驾鹤峰前山气佳，炼丹泉上石如排。
高低檐宇依丛竹，屈曲梯桥跨断厓。
仙客肯教人世得，贤侯还与郡民偕。
春风日落歌声散，藓径时时有坠钗。

蓬鬓荆钗畎垅头，玉颜鸡狗分同游。
眼前不见昭阳殿，谁复将心望冕旒。

白马青络头，青萍宝带钩。
青溪流水急，独上青翰舟。
佳人青雀钗，手把青荷游。
慕君青云器，青发结绸缪。

花里重重叶，钗头点点黄。
祇应报春信，故作着人香。

廷尉风流才绝尘，最怜高髻歌阳春。
两鬟亦解倚瑟语，催送花前红袖舞。
黄张翰墨海内名，席上生风清夏宇。
封丘自倚笔势豪，不怕当筵赋鹦鹉。
对酒含情古所怜，乐事几时如过雨。
阮公𬬻边不拟归，陆郎班骓无用嘶。
长灯照出帘幕外，缺月堕落藩墙西。
斗酒双鱼何足贵，李侯气许山东吏。
正须新面杂青槐，千里紫莼江上来。
长船刻玉流霞动，快引不须帆橹送。
自作新词碧牡丹，箸击杯翻钗坠凤。
芍药佳名闻昔人，满插不辞归帽重。
倒床任作鼻鸣雷，屋上啼乌还唤梦。

病来谩喜折钗股，老去尚怀双脊龙。
他日扁舟会乘兴，摩挲圭璧小从容。

回纤腰，出素手，髻堕鬓倾钗欲溜，为君歌舞君饮酒。
岁云暮矣七泽空，汤汤汉沔天北风。
玉壶之酒乐未终。

微雨湿青松，松间多好风。
翠光浓欲滴，对舞千蛟龙。
可惜青玉钗，道边委蒿蓬。
幽人不汝弃，应有绿毛翁。

磔牛门外色初分，共喜钗头彩胜新。
花萼怯寒犹积雪，鸟声催报已知春。

山人跨鱼天上来，识者珍重愚者猜。
或呼文举异童子，林宗独谓王佐材。
蚩蚩众目如瞽蒙，白马羽雪皆皑皑。
古有仁贤不愚者，举足{嚏-口}路心徘徊。
桐城明府住姑孰，襟裾萧洒天与才。
谗言屡改耻自雪，政事报成羞援媒。
临川先生久知己，十年执政居公台。
横飞后生尽豪俊，往往拔越自草莱。
洪炉造化岂一端，如何不与珽填坯。
盛朝能诗可屈指，少师仆射苏与梅。
少师新为地下客，苏梅骨化成尘灰。
金陵仆射今已老，班班丝雪侵颐腮。
当今儒生迂此道，如使杞柳为棬杯。
好古爱诗惟有君，独使笔力惊风雷。
清音绕齿嚼鸣玉，烂光满纸如琼瑰。
古原夜烧光夺月，立使万物有灰煤。
清泉漱石白凿凿，湍落急濑成渊洄。
才雄句险骇人胆，九月秋水滟滪堆。
有时清贞叩玄关，至诚直可歆郊禖。
公才颖栗公望异，牢落下位命何乖。
岂无白虹夜贯斗，犹使宝剑丰城埋。
几年令尉困下国，板简青衫趋郡阶。
犹将富贵委脱毂，苟不知命安为怀。
竹溪逸人杜陵翁，当年得意称壮哉。
直言时病傲宫禁，谓可立致青云阶。
公行孰避蹲草虎，由径不畏当路豺。
输忠献策恃才藻，宰辅切齿全班排。
遂离黼座谪千里，翻疑方直为祸胎。
杳如蹑云上幽顶，文石嵲屼悬虚崖。
下视黑潭鳄鱼窟，山雨润泽浮苍苔。
临危惴惴惧石陨，况更步滑粘青鞋。
上愬逄怒下见诮，愠望宁与群小偕。
秋江接天夜如练，桂宫隠见琼瑶台。
泛舟夜披紫绮裘，兴发鼓枻倾金罍。
岸人疑是王子猷，美女揶揄言谑谐。
沧浪水深波浪阔，醉谓止可探一柴。
徜徉濯缨傲巨浸，掬月不得翻委骸。
上皇虽悼屈平善，千载乃得为朋侪。
秋霜何草不玄黄，蜀山戌削青崔嵬。
马如蹇馿不惯远，陟险色变成豗隤。
阁道繁霜晓成澌，古壑暴雨飞阴霾。
散关野哭夜悲怨，倏见鬼燐明岩隈。
长蛇食象留齿骨，猛虎噬人余钏钗。
故人招庇岂惮远，军谋宥密惟参陪。
春雨霡霂兴槁苗，膏润不及枯根荄。
正风寝熄雅颂废，吾言来自单于垓。
古今厩马讵为匹，骅骝骃骆驽与騋。
力良调俊惟骐骥，李杜故得其梧魁。
前辈攀辕让驰道，下石夹毂谦争推。
二公当年走声价，日月左运天旋回。
方今明时废声律，将使湮沦如烬煨。
非君鼓吹力主持，是道不世将倾颓。
关西鄙夫怀此愤，白石空炼如女娲。
命违时否口常钝，如挂风铎环堵斋。
安得献言彤庭下，出入金马如皋枚。
秉钧庙堂司惨舒，建旌立节如张裴。
古云能诗多坎轲，苟或信矣良可哀。
傥使文章敌天下，再使神禹驱秦淮。

春风踏月过章华，青鸟双邀阿母家。
系马柳低当户叶，迎人桃出隔墙花。
鬓深钗暖云侵脸，臂薄衫寒玉映纱。
莫作一生惆怅事，邻州不在海西涯。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

长插双钗低系裙，手持青伞步如云。
忽然退傍芭蕉立，元是前头逢伯君。

钗头艾虎辟群邪，晓驾祥云七宝车。

赤脚蛮中新出来，湖南逢着尽银钗。
虽然未得凌波様，已会人人着草鞋。

粉壁椒花馥，瑶钗彩燕翩。
东风呼唤得，随意作春妍。

神农播百谷，赐羌荍麦种。
下子分苦甘，甘贱苦蒙宠。
西山律候晚，春种夏苗茸。
秋花深入云，风浪绮霞动。
灌溉以时节，牧放远原陇。
岁登蜗负归，兔径行错总。
捷豹连云根，藁秸乱墟冢。
赤茎堕钗股，黑实盈缶瓮。
锐首师郭尖，骈结友张仲。
一身多模棱，四角腹膨肿。
舂开铁屑飞，磨澑尘粉冻。
溲和陶甄手，灰火助培拥。
剂坚眂铁石，薄厚拟轻重。
不问镜月图，行至齐眉捧。
杵洼新炒香，揉以牛羊湩。
不托递炊饼，芹美思贡奉。
来牟莫我贻，桄榔尚珍送。
大宛来苜蓿，与尔俱阘茸。
中都千贵人，侍食姬环拱。
流匙滑玉粒，雕胡不在供。
四海会万珍，方丈无点空。
戎獠犬豕性，真可糠秕共。
有客饭黄粱，浑忘梦中梦。

衲子纷纷恼不禁，倚松传与法安心。
缾盘钗钏形虽异，还我从来一色金。

老觉欢娱少，愁惊岁月频。
能消几日醉，又过一年春。
陌上枝枝好，钗头种种新。
买归持博笑，贡自可怜人。

解佩时时梦汉滨，不将喜事报交亲。
围棋赖作争先客，买妾方成得意人。
乍看梳装传内样，剩供头面买时新。
拼须一醉金钗侧，莫向樽前著暗巡。

蝶梦游扬卧碧纱，知君不赏玉钗斜。
梦回起坐有佳思，乱触牙签书五车。
黑蝇着眼君勿嗟，学道乃得青莲华。
商略此言当过我，樵青竹里为煎茶。

珠箔轻明拂玉墀，汉宫仙掌露淋漓。
金钗坠鬓分行立，等候官家未出时。

艇子打两桨，石城催莫愁。
不嫌波浪阔，但惧水生洲。
大堤多女儿，草暖复桑柔。
盈盈成雅步，皎皎临清流。
翠钗挂人冠，自作横陈谋。
非无一时好，高怀讵能留。
朝歌回墨翟，馈药逃东丘。
此岂聊复尔，颇似怜包羞。
长吟望烟际，飞来双白鸥。

晴空无尘月在房，松间博山沈水香。
翠眉女子约略妆，两足亭亭如雪霜。
步虚之声风度长，紫微北斗忽低昂。
金钗何劳十二行，不羡卢家丹桂梁。
凌云已复飞罗裳，生绢写照公家藏。
应怜彩鸾翳鳯凰，未能割爱俱翺翔。

开元御极垂衣裳，登三咸五凌羲皇。
白环重译银瓮出，卜夜遨游离未央。
香车鬬风秦与虢，罗帕覆鞍真乘黄。
赭袍错落缀北斗，步辇优游含缕觞。
寜王玉笛上霄汉，御路花光争月光。
汝阳羯鼓绢帽稳，打彻参旌低建章。
太真霑醉玉欹侧，力士传呼声渺茫。
翠钗挂冠红粉妆，金貂贳酒白面郎。
君臣玩狎乐莫比，清禁喜闻宫漏长。
若令姚宋坐庙堂，袖中谏疏神扬扬。
万里桥边行幸处，后世龟鉴怀苞桑。

落叶飞飞度暗阶，月帘风幔若为怀。
琐窗未有归消息，应罥蛛丝上雀钗。

历历排檐定琢成，小庵睡起眼初明。
药翁收乳得鹅管，天女坠钗悬水晶。
脱手不供时把玩，怯风终作泪纵横。
老顽不办刘义句，听尽寒堦断续声。

湘潭有客善种花，晓移根墢来君家。
天公着意为刻蜡，幻出新苞亦尤物。
至游老仙旧相知，少年惜花多赋诗。
而今更挽金蕉叶，与花一处成三绝。
夜阑宝帐攒远山，钗头余苍薰醉眠。
明朝红紫麾不去，妖艳妨人觅佳句。
始信清臞自可人，此语嘱谁当嘱君。
请为百花作檀越，得意不妨时击钵。

百叶黄梅照小堂，江南春色冠年芳。
洛妃不露朝霞脸，秦女聊开散麝妆。
已荐香风来枕席，更留美实特杯觞。
一枝今日欲谁赠，且伴钗头金凤凰。

人日春风动琯灰，新年佳节并相催。
金花巧向钗头见，和气潜随斗柄回。
青入池塘频梦草，暖生官阁易寻梅。
相从便好携炉铫，乳面新来胜撇醅。

家山在何许，渺渺彭蠡东。
人来数月程，衣敝补道中。
昨宵青灯花，似坠钗头虫。
儿饥女沈绵，岁晚书未通。

度险逢幽处，凭谁写壮怀。
连甍栖绝壁，孤塔表长淮。
地本吴枫接，山今禹绩皆。
潮声遥入寺，竹影自翻阶。
木杪朱栏出，城坳雪浪埋。
乾坤迷枉渚，雾雨泄阴崖。
丹叶经寒在，苍洲向晚佳。
鱼龙宵聼呗，猿鸟昼窥斋。
月满𧏖珠实，霜清磬石谐。
僧盂收柏子，樵径埽松钗。
左宦书无雁，南烹菜有鲑。
风烟欺短发，云水信残骸。
竟作何乡老，虚惭素尚乖。
江湖今在眼，归合办青鞋。

更欲樽前抵死留，为君徐唱木兰舟。
临行翻恨君恩杂，十二金钗泪总流。

世运千龄遇，皇图永绍休。
天方祚尧舜，家自产伊周。
戟路炎风转，弧门喜气浮。
九苞惟得凤，三日已窥牛。
祖牒绵瓜瓞，亲庭结冕旒。
朱轓资佐理，黄屋得分忧。
白贺才名远，毛原德业优。
维城流雅咏，戏彩晢民讴。
暂出丞侯度，行归炳帝猷。
职堪调玉铉，名已覆金瓯。
甲第开华旦，琼筵盛荐羞。
宝钗分乐队，珠玉萃宾游。
龟鹤齐称寿，觥船递献酬。
后天长不老，仙袂拍浮丘。

精金不受钏钗辱，瑞草何曾取膏腹。
乳花粥西名已非，荐以羊肪何太俗。
山林钟鼎异天性，难遣华腴偶穷独。
森森正味苦且严，玉质无瑕谁敢戮。
君家馔林多错本，读罢流涎诳枯吻。
故令茗碗变腥膻，远想黄封雪花酝。
呼酪为奴逢彼怒，自惜争雄巧相污。
我宁不饮信我说，独喜君诗有神助。
君不见穆家兄弟故可人，概以骨鲠恐异趣。

习家池馆酒如淮，为破幽人一日斋。
前庑芳菲骈蒂萼，后堂莺燕啸朋侪。
忽惊暗绿将成幄，却喜双红欲缀钗。
草木会为门户庆，而今兰玉已当阶。

不因贵贱识交情，此段当令后辈倾。
三友一龙吾作尾，同时四海孰为兄。
殊方少客通南北，厚禄无书访死生。
万里归期应可指，九衢先听卖钗声。

碧眼银须粉扑衣，又随雪柳趁灯辉。
怕寒还恋南华梦，凝伫钗头未肯飞。

髯龙远舍立疏疏，白甲苍皮十抱余。
当日青青折钗股，如今老结已传车。

蛮珍分到谪仙家，断壁残璋裹绛纱。
拟把金钗候汤眼，不将白玉伴脂麻。

大瓢贮月泻银瓶，瑟瑟松风入坐鸣。
拟把金钗候汤眼，睡魔先已树降旌。

一枝插向钗头见，千树开时雪里看。
惭愧道人三昧手，尽将春色寄豪端。

象服夫人贵，荆钗烈女风。
生儿真孟母，择婿得梁鸿。
书费囊衣尽，杯行涧藻丰。
龙池飞霹雳，双剑已腾空。

缥带湘枝半欹墙，行人立马幷垂杨。
珠帘半卷扬州路，争看金钗十二行。

罗袜生香踏软沙，钗横玉燕鬓松鸦。
春心正是芭蕉叶，羞见宜男并蒂花。

汉宫五月多南风，宫槐覆砌花阴浓。
彤庭破晓瑞雾薄，宝槛茙葵迎日红。
池面鸡头青蹙衄，菖蒲有花池水绿。
殿阁风清白日长，五丝结彩献君王。
汉皇年来新受箓，自篆天书辟邪毒。
六宫此日多欢娱，就中何人恩宠殊。
黄金钗横绛囊小，争带君王亲写符。

未献椒花颂，先颁凤历春。
亚钗双燕小，垂鬓彩幡匀。
兵已知胡远，欢应与岁新。
遥闻汉天子，喜色动中宸。

春光先已到谁家，风里钗头小燕斜。
只有幽人了无事，卧看疏雨湿梅花。

梅梢着子叶青青，红萼犹存味已清。
竹外一枝和雨摘，钗头双蒂为谁情。
雪霜自是元同操，楟奈何由与并名。
商鼎欲调应有待，不随盐豉下莼羮。

幽人怀故乡，夜坐听秋雨。
耿耿不成寐，凄凄亦良苦。
酒白应自斟，茶甘为谁煮。
喜意入寒灯，诗成看花吐。
乐饥焰短檠，玉虫缀钗股。
当亦念衰翁，秋风卧何许。

深院沉沉清昼永，画屏玉枕冰肌冷。
辘轳惊起宝钗横，香篆浮烟帘幕静。
翠眉不为捧心颦，鬓乱妆残约略匀。
情似杨花无定处，可怜金谷堕楼人。

美人颜色娇如花，鬒髪光翳朝阳鸦。
玉钗斜插翠眉蹙，岂亦有恨来天涯。
画工善画无穷意，故把双眸翦秋水。
丹青幻出亦动人，况复嫣然能启齿。
年来居士心如灰，草户金锤击不开。
纵教天女来相试，虚烦云雨下阳台。

龟堞春游径路赊，青青踏去冒烟华。
翠停舴艋客寻寺，红缷羃{罒离}人上车。
亭落五重沽卓酒，钗行十二步潘花。
乘欢醉尽高阳侣，倒载归来不认家。

破睡轻风透碧纱，宝钗聊插任欹斜。
欲寻女伴嬉游去，试问秋千有几家。

停杯不饮待春来，和气先春动六街。
生菜乍挑宜卷饼，罗幡旋剪称联钗。
休论残腊千重恨，管入新年百事谐。
从此对花幷对景，尽拘风月入诗怀。

喜胜春幡袅凤钗，新春不换旧情怀。
草根隐绿冰痕满，柳眼藏娇雪影埋。

背弹珠泪暗伤神，挑尽寒灯睡不成。
卸却凤钗寻睡去，上床开眼到天明。

日月老投闲，文字今削迹。
便然腰十围，欲吐啄三尺。
颇怀平生友，相就语肝膈。
诸江好兄弟，夫子眉最白。
词林三二公，子实门下客。
布帆千里来，许我间宾席。
阶庭出兰树，户牖照圭璧。
诗如驾高浪，万顷随笔力。
宁为首阳饿，不作嬖奚获。
乃知工语言，要是饱糠核。
茫然李杜坛，未免陈蔡厄。
出门观善阵，敛手避勍敌。
澄江摇夜霜，岁晚见沙石。
钗头罥蛛丝，即有梁宋役。
士生多艰虞，道远自古昔。
相期逍遥游，不计天地窄。
名声了三黜，谈笑供百谪。
别君为此言，可当绕朝策。

玉麈逍遥岸葛巾，鸾钗宝瑟奉清樽。
寄声与问鸳行旧，何似栖栖金马门。

披风擎露晓光寒，玉立霜阶照碧鲜。
谁遣翩翩离海底，宝钗交映萃群仙。

仗马失刍豆，那顾一榻横。
小儿衣挟楮，老妻钗堕荆。
心事独炯炯，眼力双荧荧。
君恩未报偿，浩歌托沈冥。
上天不难知，谁能讯背盟。

西风摵摵舞庭槐，沈李浮瓜事益乖。
不饮竟逃官长骂，长年唯厌太常斋。
已看帘幕辞归燕，犹讶池塘沸乱蛙。
坐想臞仙遥集处，应颓醉玉泥金钗。

荷锸相随死便埋，达人于世岂长乖。
囊钱拟定文章价，瓢饮聊甘祭祀斋。
儿辈那知群野鹤，我曹宁复问官蛙。
何如细瀹烹茶鼎，日向松阴𦶟乱钗。

岁晚嘉蔬已向萎，独余芦菔老霜畦。
收随芧栗供山谷，赠比蘋蘩撷涧溪。
葅乱金钗入珍馔，羹融玉糁脱污泥。
程春定觉人彊饭，功校蹲鸱自不齐。

山风拂拂堕松钗，午日亭亭覆矮槐。
一唾闲名归酒盏，万钧清思入诗怀。

铅杯压短檠，清膏沃虚草。
炯炯孤焰瘦，吐此双花好。
谁为夜气温，暗助春风巧。
碎翦朝霞红，缘以金粟小。
或云两玉虫，飞来抱钗杪。
美人轻燎之，要看火中宝。
我闻道家和，可以感穹昊。
门阑将有喜，每事吉先兆。
而我方朽衰，负戾落南峤。
胡为今夕光，熠熠似相报。
无乃天地慈，四海施洪造。
阳和随根性，溥为脱枯槁。
吾其得归欤，顶戴君恩老。

密炬香光照夜红，垂垂帘幕静无风。
金盘五寸花成穗，可但钗头缀玉虫。

南部风流志，东山窈窕容。
诗笺元襞彩，史笔近书彤。
花月妖时见，闺房美间锺。
梦兰宵有证，吞蘂露添浓。
稍讶钗分髻，还怜镜隐胸。
吹箫仪彩鳯，遗策驻游龙。
会是云间堕，真成月下逢。
光风开豆蔻，钿履上芙蓉。
湘岸传虚瑟，昆廷学晚钟。
瓌姿随月满，绮思𣨼春慵。
乱絮飞何远，繁花影自重。
红裳明洛浦，白雨湿巫峰。
织女期清汉，宜男结绿茸。
丹书多避忌，银叶竟怔忪。
每遂西瑶宴，长防北斗舂。
屏深金屈戌，珮响玉玲珑。
阅古柔情极，䌷书逸兴浓。
烛还通德侍，研有雪儿供。

春风楼阁燕需颁，歌近云霄挂魄寒。
翠羽钗光辉蜡炬，紫霞杯影动雕盘。
天心首庆三时乐，国步知同九鼎安。
午夜烛龙明别观，传呼犹许万民看。

得句情怀胜好官，敢穷笔力谩追攀。
清新气味经三沐，煅炼工夫到九还。
自是吟邉有丘壑，不因行处在江山。
凭君倚马移东道，为促金钗理鬂鬟。

只欠{囗九}地一下尔，若得{囗九}地一下了。
儒即释，释即儒。
僧即俗，俗即僧。
凡即圣，圣即凡。
我即尔，尔即我。
天即地，地即天。
波即水，水即波。
酥酪醍醐搅成一味，瓶盘钗钏镕成一金。


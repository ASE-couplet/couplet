阳厄会百六，骄亢惨如毁。
素秋垂二七，十旬赤千里。
土田灵龟坼，水车渴乌柅。
历时书不雨，槁矣吁田穉。
虽然海有潮，何堪井无水。
塞鼻炎烟郁，吹面江风靡。
憬俗雪不降，炎洲冰讵履。
虐魃岂胜诛，巫尪窘臞悴。
雩禜按典彝，祝史殊跛倚。
资舟舟已尽，振廪廪余几。
枵然望云汉，邈乎嗥屏翳。
戎虏未入朝，耕战诚劳勚。
收募联什伍，倍蓰给饷馈。
伊人亏颗粒，主者遭忿詈。
覆载疑亭育，蘧蒢视生类。
作为三日霖，霶沱万事理。
焦枯已不救，根蘗或可冀。
疲民亿万口，生生荷天帝。
侏儒一囊足，孤寡千箱赐。
三军尽凫藻，邦邑岂小乂。

棘闱春晓鏁南宫，文柄伊人掌握雄。
巧射穿杨惊破的，克家长箭挟良弓。
怀经负笈云霞集，出手成卢月桂藂。
玉殿赐袍黄纸诏，布衣驰骛黑头公。

谁人独钓江南雪，雪满江南鸟飞绝。
先生对雪望江南，嗅认梅花忍寒折。
痴云卷尽清月流，小舟横卧南池头。
子猷乘兴欲何往，归欤莫为伊人留。

西川汉鼎倚纶巾，翠石累累作阵新。
一夜扫云惊虎旅，九天飞雨泣龙鳞。
当年已落中原胆，今日犹怜故国身。
曾踏斜阳看旧垒，英雄千古只伊人。

君不见咸阳之原，泾渭之间。
灵苗丛生绿芊绵，春风莽莽胶晴烟。
天马嚼龁黄金涎，渴喷清浪香浮川。
年深骏足宵腾迈，目有神光破昏昧。
方经夸异傥不诬，伊人服之功必倍。
君家种药南山隅，紫花褐实连庭除。
长镵𣃁掘动云壤，婉婉尽拔生龙须。
饮之清醥观其德，宛如君子弥温克。
浮沈讵恤世论量，蒸曝益见中腴泽。
我年三十号病翁，空斋药杵声珑冬。
未能医国惭君赐，旧书且读蝇头字。

世间谁不有兴亡，堪叹伊人事最彰。
诗礼未闻传似续，楼台先欲芘淫荒。
自从冠履归泉下，无复轮蹄塞柳行。
富贵由来保勤俭，高危满溢岂能长。

劳君携酒出郊坰，强缉巴词醉墨轻。
我辈讵能捐习气，伊人底事寡诗情。
漫令抆目朝朝望，无复挥毫字字清。
冷淡生涯殊不恶，想应着意讳穷名。

我爱阮嗣宗，天怀达而放。
理觞堕沉冥，出语辄清旷。
驾言穷所之，途穷涕亦浪。
伊人已真契，谁谓失之荡。
夷庚得神超，世以多岐丧。

伊人利营构，思欲新其居。
匠筑经旧址，檐楹碍高樗。
且云忍不伐，何以成吾庐。
人言此树古，百怪所凭依。
独秉一定议，自将群俗违。
乃俾执柯者，丁丁霜刃挥。
歼殒条百尺，横朴株数围。
从兹朝夕间，不闻鸟雀喧。
既能考子室，而复高其门。
周也昔骋辩，得以不材论。
工今诚匪度，敬害安可存。
舟檝且非藉，薪爨聊用燔。
莫比沟中断，区区望牺樽。

竹映红蕖水榭开，门闲乳雀下青苔。
伊人何恋五斗粟，不作渊明归去来。

我昔在桐乡，伊人颇欣戴。
今来佐洛南，事事为时背。
自愧居下流，无能谢前辈。
固乏横草功，当蒙及瓜代。
且遗牒诉还，何用吏民爱。
洗眼看旧书，怡然忘宇内。

从事滁阳去，寄音苦求诗。
吾诗固少爱，唯尔太守知。
不敢辄所拒，勉勉作此辞。
山城本寂寞，物色同淮夷。
淮俗旧轻僄，未识远博宜。
无将麟在郊，便欲等文狸。
尔去事太守，当矫庸庸为。
伊人道义富，尝立天子墀。
我辈在蚁垤，难谓太华卑。
又若游蹄涔，安见沧海涯。
况于尔实亲，告尔尔勿疑。

伊人湖海士，夙昔想风流。
决策元戎幕，宣威塞北秋。
分辽空往恨，保蜀尚前筹。
落寞三刀梦，真成取次休。

伊人匪□即东如，于我谁何伴退居。
才到九门催引见，速来平地学追胥。
雷轰古县栽秾李，水满芳塘泛碧渠。
戏把闲忙问同异，莞然微笑刃之余。

淹留阅岁序，契阔心怀忧。
独卧寄僧闾，一室空山秋。
徘徊起顾望，俯仰谁为俦。
伊人远赠问，孤根亦绸缪。
芳馨不我遗，三载娱清幽。
愧无琼琚报，厚意竟莫酬。
瞻彼南陔诗，使我心悠悠。

湖水春来泛碧波，伊人暌隔怅如何。
梅花著露香还艳，竹叶临风色自和。
形影莫亲凭梦寐，中情频写寄诗歌。
鱼书忽喜今宵到，复值堂前好月过。

东山有枭，不祥其名。
恶木是息，恶声是鸣。
食不弃腐，饮不择清。
宜飞求伏，以晦为明。
凶残满志，嗜欲惟撄。
伸颈招凤，使凤自惊。
岂有凤口，而和枭声。
奈何伊人，弗审物情。
请从此别，各自谋生。

有客自远方，来以二子说。
穆子病疾初，家事巨细缺。
邻人苦其求，医师久以决。
案杯小大空，布被旁午裂。
余喘尚能鼓，老愤知已结。
目凄望羊泓，髭断反猬茁。
忧酸系余生，嗥呼留永诀。
语妻后日计，书策未可彻。
教子勤诵读，时命不复说。
吾属何流离，众人方草窃。
凌子久道路，十口著羁绁。
恰旅重江间，正值大饥节。
既无裹饭交，疾走继粗粝。
又无执饮人，及时沃枯竭。
惜哉损天命，痛焉在亲绖。
帝胡生尔身，世复称其杰。
胸伏气万丈，肠贮怨百折。
艰难汩风波，憔悴堕霜雪。
久仆勤龙钟，弱女痴蹩躠。
文随寒饿空，道与烟焰灭。
魂兮竟何归，去矣不得别。
长府岂无财，莫济医药切。
太仓岂无粟，莫解腹肠热。
天子圣在上，海内清欲澈。
伊人胡不官，既死安得活。
朝青与暮紫，神喜天不轧。
昂车与怒马，门满道不绝。
之子苟闲厕，斯民迺贪餮。
高亢世弗亲，方严鬼所掣。
敢言才足珍，宁免否来啮。
思潜泪辄抽，惨旧面成耋。
举目此牢落，侧身今鄙媟。
箴言耳空虚，险论口{危支}甈。
作诗告石梁，聊以慰寒骨。

瞢头文之病，敖脚最所患。
轩其奋勇果，榻复堕衰懦。
伊人殆天力，卓地挺修干。
欻入岩云幽，倏出星极烂。
俨如姑射女，娣姒俱整粲。
皎如珊瑚树，尘垢拭杯案。
昔夸新龙首，伏吕较蚤晏。
又推旧菑川，耄老终佐汉。
况今未六十，急用岂为晚。
行当奏苦疏，朗压诸儒冠。

夏篁解箨阴加樛，卧斋公退无喧嚣。
清和况复值佳月，翠树好鸟鸣咬咬。
芳樽有酒美可酌，胡为欲饮先长谣。
人生暂别客秦楚，尚欲泣泪相攀邀。
况兹一诀乃永已，独使幽梦恨蓬蒿。
忆予驱马别家去，去时柳陌东风高。
楚乡留滞一千里，归来落尽李与桃。
残花不共一日看，东风送哭声嗷嗷。
洛池不见青春色，白杨但有风萧萧。
姚黄魏紫开次第，不觉成恨俱零凋。
榴花最晚今又拆，红绿点缀如裙腰。
年芳转新物转好，逝者日与生期遥。
予生本是少年气，瑳磨牙角争雄豪。
马迁班固洎歆向，下笔点窜皆嘲嘈。
客来共坐说今古，纷纷落尽玉麈毛。
弯弓或拟射石虎，又欲醉斩荆江蛟。
自言刚气贮心腹，何尔柔软为脂膏。
吾闻庄生善齐物，平日吐论奇牙聱。
忧从中来不自遣，强叩瓦缶何𫍢𫍢。
伊人达者尚乃尔，情之所钟况吾曹。
愁填胸中若山积，虽欲强饮如沃焦。
乃判自古英壮气，不有此恨如何消。
又闻浮屠说生死，灭没谓若梦幻泡。
前有万古后万世，其中一世独虭蟧。
安得独洒一榻泪，欲助河水增滔滔。
古来此事无可奈，不如饮此樽中醪。

伊人元不堕危机，踏冻冲寒正自奇。
只怪飞花无处避，都忘炊玉有时饥。
月明剡水回舟夜，岁暮梁园作赋时。
一段风流谁得似，只今王谢却能诗。

昼日夏方永，逝波川上惊。
摇毫抒情思，莫知蛙黾鸣。
老身偃仰间，遐心尚何征。
顾步得所逢，挥手疑过清。
黄流潏断港，青柳散前荣。
夫我自荜门，伊人满芜城。
景急语勿缓，混茫风雅生。

伊人学有源，疏汝导瀍涧。
相羊辟雍水，他年定名宦。
谈高如已仙，笔妙疑善幻。
池龙驾车辇，天马脱鞍襻。
平生诸公间，抵掌肯讥讪。
顾我方卑飞，藩篱趁尺鷃。
相逢山水县，不觉逼岁晏。
时评道精粗，万折归一贯。
更及羲文易，后世明忧患。
行藏思鼎钟，舒卷付藜苋。
飘零朋旧交，俛仰亲故盼。
因知昔能贤，此趣亦俱惯。
茫茫造化广，局局天壤间。
溪山偶登临，古寺履危栈。
老来身本闲，懒去情转慢。
词场足金章，决科信须绾。
霜天忍分手，恻怆涕空潸。
夜坐把离杯，寒声度鸿雁。

所谓伊人天一方，园枝新好寄东窗。
八表蒙蒙忽时雨，不知平陆已成江。

自是伊人得宝书，兴酣聊顾我闲躯。
世间臭味初何似，玉雪胸怀咳唾珠。

巩为伊人句苦锥，宜乎赵有蒋茶诗。
献芹微意随拈出，紫笋石花同谱之。

季子揣摩佩六印，主父宦游食五鼎。
奈何君抱纵横才，四方漂泊无人省。
我客在陈君逆旅，秋霖淫滞宵灯永。
解裘命酒邀与谈，萧萧衢路骅骝骋。
是时泣血略相吊，我走汝南君入郢。
今者索然来上都，阴怀一刺谋谒请。
深闳高盖竞豪权，大浪长风独萍梗。
龙待云雷无一勺，虎思林麓困穷阱。
壮心日觉春冰消，素发年来晓霜冷。
季子主父昔亦尔，子参今胡怀怲怲。
一为齐国无立锥，一为洛阳无二顷。
我有弊庐濉之阳，子参良田枕清颍。
况是伊人高枕时，明朝归鞅同君整。

有客自远方，来以二字说。
穆子病疾初，家事巨细缺。
邻人苦其求，医师久以决。
案杯小大空，布被旁午裂。
余喘尚能鼓，老愤知已结。
目凄望羊泓，髭断反猬茁。
忧酸系余生，嗥呼留永诀。
语妻后日计，书策未可彻。
教子勤诵读，时命不复说。
吾属何流离，众人方草窃。
凌子久道路，十口著羁绁。
拾稆重江间，正值大饥节。
既无裹饭交，疾走继粗粝。
又无执饮人，及时沃枯竭。
惜哉损天命，痛焉在亲绖。
帝胡生尔身，世复称其杰。
胸伏气万丈，肠贮怨百折。
艰难汨风波，憔悴堕霜雪。
久仆勤龙钟，弱女痴蹩躠。
文随寒饿空，道与烟焰灭。
魂兮竟何归，去矣不得别。
中府岂无财，莫济医药切。
太仓岂无粟，莫解腹肠热。
天子圣在上，海内清欲澈。
伊人胡不官，既死安得活。
朝青与暮紫，神喜天不轧。
昂车与怒马，门满道不绝。
之子苟闲厕，斯民迺饕餮。
高亢世弗亲，方严鬼所掣。
敢言才足珍，宁免否来啮。
思潜泪辄抽，惨旧面成耋。
举目此牢落，侧身今鄙媟。
箴言耳空虚，险论口卼臲。
作诗告石梁，聊以慰寒骨。

朝野蔚多士，衮然良可羞。
伊人秉直节，许国有深谋。
大议摇岩石，危言犯采旒。
苍黄出京府，憔悴谪南州。
引党俄嗟尹，移书遽窜欧。
安惭言得罪，要避曲如钩。
郢路几束马，荆川还溯舟。
伤心众山集，举目大江流。
远动家公念，深贻寿母忧。
横身罹祸难，当路积仇雠。
卫上宁无术，亢宗非所优。
吾君思正士，莫赋畔牢愁。

今宵较些子，犹自胜闲时。
圆缺有常守，阴晴无定期。
伊人纷好恶，嫌镜改妍媸。
玉臼药长在，霜蟾家不移。
金波仍眩转，掌露尽华滋。
连璧何妨晚，修轮莫问迟。
才逢桂殿冷，便结庾楼知。
十事九违意，浮生几展眉。
渊明十日菊，苏子一联诗。
不是心如月，安知月不亏。

生绢六幅淡墨图，伊人笔端有造化。
骅骝汗血捉电光，牯牸倦耕眠草下。
陂塘漠漠烟雨后，出水群鱼戏潇洒。
细看物物有生意，不比寻常能画者。
请君就此三景中，挥毫添我作渔翁。
岸头孤石持竿坐，白鹭同居蒲苇丛。
有时寻诗出游衍，款段徐行山路远。
奚奴逐后背锦囊，木杪斜阳鸦噪晚。
有时蓑笠过田间，农妇农夫相往还。
手放鉏犂吹短笛，日暮青郊黄犊闲。
王孙贵人不识此，此是吾侬佳绝处。
挂君图画读吾诗，令人懒踏长安路。

伊人寤寐自求之，钻仰应无咫尺违。
试看后来身愿学，便如当日自归依。
及门定许偕行止，下笔何由谬是非。
好把遗编还指示，也教都识大音希。

森森九桂植岩幽，所谓伊人在一洲。
别后道尊君可慕，病余学废我堪羞。
雪惊新白传佳咏，云□残黄会晚秋。
多谢联镳垂访意，疏慵犹可诲还不。

乾坤包万有，纳纳百囊罟。
人位乎两间，利与害为御。
一气贯四时，五风偕十雨。
神龙以为畜，扰御不予侮。
河有背负图，庭无漦流女。
义理之不明，人情自疑沮。
范围吾职分，往往若违拒。
同室操戈鋋，一身隔肺腑。
帝王豢龙意，弃置那复取。
四灵非不灵，有不得其所。
生息之相吹，古今镇如许。
古人体天意，万物我其主。
虫莫知于龙，拊循如士伍。
今何故无人，亦足验胸府。
声和凤来仪，心平辔如组。
矧伊人中瑞，治乱系嘿语。
欲入而闭门，谁出不由户。
兹事阙人心，作诗附农圃。

江头送客雪初晴，木叶脱尽山空明。
天高地迥著行客，昂昂野鹤相似清。
晓空霜唳三两声，扶木枝上阳乌惊。
岂无枯蚓若残粒，宁肯俛首鸡鹜争。
伊人伊人此为客，不是伊人招不得。
固有比邻不往来，那能万里相追逐。
泸涪江上初戒舟，荆江夏簟赤壁秋。
长江镜滑无纤滓，致君肝鬲尔许侔。
竟成何事客先发，赢得满头桩岁月。
丈夫身在复何忧，莫作无相见期别。

书来寄我薛公诗，磊落襟期尉我思。
所谓伊人在空谷，公侯逸豫镇无期。

夫子动以易，孟轲性其天。
或毁或沮之，于我何加焉。
天地犹有憾，伊人得无言。
笑彼徇人者，区区欲求全。

泸水风涛七载还，今年赢得在家山。
临流领客清溪上，滴露抄书翠竹间。
晚计作堂应未晚，闲居成赋恐难闲。
云昏八表边烽息，须得伊人护玉关。

商飚之萧瑟兮，百草莽其披离。
何深林之敷蕙兮，蔼芳华其不亏。
物有生而专媺兮，岂伊人而不然。
閴濬房其窈窕兮，非从夫将孰称贤。
媚璇源之驶浏兮，四仙之峰其{山/截}嶪。
衮衣蔼其硕肤兮，笄珈配之炜晔。
有斋季女淑且明兮，天作之对奚苟求。
懿玉屏之有孙兮，嗣宽闲之洁修。
面嘉命其必敬戒兮，庶几君子之好逑。
歌福履之将兮，咏室家之宜。
敝屣珠玉吾何有兮，佩礼义而服书诗。
顾俗好之骛荣兮，得则盈而失则沮。
媺君子其独不群兮，期百岁而偕处。
夫何孤鸾一朝而舞镜兮，悼亡赋而鬓霜。
念天秩之有典兮，幽明离隔其忍忘。
冷辟邪而烬绝兮，叠旁行其蛛蟊。
耿松冈之夜月兮，尚欣欣以从舅姑之游。
悼人命其孰司兮，参大衍其非夭。
信流芳之未沫兮，岂独华发而曰寿。
苟天理之可恃兮，君子之步其丹霄。
汤沐大国日可冀兮，尚足慰芳魂于一丘。

子厚文章宗，仲涂岂后身。
不肯作昆体，宁来牧湘滨。
诛茅翠麓颠，日与书卷亲。
刬去五季衰，挽回六籍醇。
欧尹相继出，孤唱繇伊人。
风流喟已远，尚喜栋宇新。
千峰高丛丛，一江碧粼粼。
禽鱼暨草树，纤悉几案陈。
涧泉既可汲，山木亦可薪。
熟读壁间藏，痛扫毫端尘。
勗哉山中友，勿厌泉石贫。

乌洲在桥北，我仆云路迂。
语仆尔何知，彼有高士庐。
问樵得处所，林樾尤扶疏。
修竹仅万个，古梅非一株。
小畦植蔬果，复有沼可渔。
下马式篱藩，摄袂循庭除。
不闻鸡犬声，茶烟起庖厨。
伊人道义富，岂比山泽臞。
萧然蓬蒿中，尚友泗与洙。
古来连云第，翕赫众竞趋。
渐台暨郿坞，变灭才须臾。
圣门不朽事，廼属陋巷儒。
愿君长保此，是亦颜之徒。

伊人高步接夔龙，旧隠荒凉石伞峰。
莘野躬耕闻往事，傅岩代筑见遗踪。
草茅岂合掩崇业，竹帛终能纪茂庸。
朝暮油云肤寸合，何妨霖雨遍三农。

立个黄金马，君黄第几门。
伊人来草莽，高议动乾坤。
劲气层云上，孤忠一缕存。
未通青琐籍，先献白衣言。
只为豺狼怒，那知虎豹尊。
客星如入兆，昨夜在天阍。

壮节将全赵，威风直挫秦。
若令空授玉，宁用复还身。
此璧瑕何有，伊人气愈嗔。
头宁同碎柱，节不可欺臣。
大义千钧重，微躯一羽均。
后来谁慕蔺，盛节独嶙峋。

清秋薄湖山，蒲柳生寒烟。
怅望荷花中，谁家鸣筦筦弦。
岂复念伊人，孤影芙蓉边。
吸风咀月露，照水时自怜。
暗怀夜光宝，长吁不成眠。

芙蓉睡足西风冷，渔阳卷入来无影。
不思夜火笑骊山，甘欲庭花唱宫井。
马嵬山下杜鹃声，罗袜空凄花草馨。
谁谓霓裳非有情，倚腔犹韵雨霖铃。
胡人先母而后父，此语悟君君不悟。
天下何思复何虑，华清目送猪龙去。
已矣去，知不知，悲莫悲于南内悲，危犹危似西狩危。
伊人事定有所制，但得抱女成歔欷。
元都水，颜太师，截禄山骨为之字，沥禄山血为之辞。
未千年事几如此，风雨剥蚀苍苔碑。
禹启乘云去亦久，客舟空舣浯溪湄。

有冽彼泉，弦歌之东。
所谓伊人，宛在其中。
我心既得，皇恤我躬。
匪一死之，义之从容。

有冽彼泉，在弦歌内。
所谓伊人，之死靡悔。
人孰不死，我无昧昧。
是心之存，炯千万载。

韩公四十五，已赋齿落诗。
呀然顿崩弛，存者皆浮危。
我今恰半百，衰暮固其时。
一齿阙当门，摵其秋叶飞。
感兹生有涯，抚枕中夜悲。
伊人未闻道，文与百世期。
吾今食粟耳，将随野草萎。
圣路千万里，加鞭犹可迟。

蜾裸祝类我，慈乌知反哺。
伊人矧最灵，而不以斯故。
养雏数羽毛，初志亦辛苦。
怀哉肯堂念，寥寥几千古。
君其若而人，凄怆践霜露。
钦闻先君子，清白守儒素。
何以遗后人，多文以为富。
潭潭诗书府，鱼鱼礼法度。
王槐信厚成，窦桂阴德著。
雪玉尘不缁，锺美见垂裕。
勤修不自閟，刻词流肺腑。
应无忝厥绍，锡类及哙伍。
卑飞未仰报，有泪滂如雨。
山高不碍天，水流必东注。
愿言坚此心，宜诣圣贤处。
他石或可攻，庸效南陔赋。

君不见苏子卿，十有九年留朔廷。
牧羝未乳归未得，吞毡莫救饥肠鸣。
又不见陶学士，家居三冬足文史。
玉堂退直清兴生，谩把烹茶夸婢子。
我生徒饱太仓粟，慨怀伊人常缩恧。
我才又无挥翰手，食此岂不颜增厚。
浪游枉自在江湖，几年见雪一语无。
只同儿童跳梁喜，欲吟自觉肠干枯。
朔风打头夜来泊，拥篷晓见银糢糊。
银盘收拾和蔗浆，银匙搅碎红珊瑚。
一抄入口清风生，再抄乍觉心眼明。
连抄疾啜盘已竟，肌肤起粟神魂轻。
食罢拱手谢苍天，小儒不学食露盘，无补多欲妄求仙。
愿言片片皆诗料，吐吞造化归毫端。
亦不吟河桥送别凄凉句，亦不吟依本胡芦取天怒。
但愿冰棱雪块在心胸，飘飘解做梅花赋。

梅有岁寒姿，桃李非其偶。
冰雪见凌厉，斯固梅之守。
伊人清且妍，是曰梅之友。
臭味得所同，不在金兰后。
溪烟陇月间，幽期未尝负。
中路勿弃捐，友道贵长久。

填填车马走沙尘，中有伊人离俗氛。
千里不逢京下信，五年虚断海边魂。
何穷世事秋林叶，自在心灵晚岫云。
闻道西堂今粹隠，暮钟朝磬欲何云。

去时行李只携琴，更带奚奴作伴行。
所谓伊人何所似，漪漪涧水一般清。

拂袖蓬莱群玉峰，伊人不可溯游踪。
烦君唤起山中睡，为说苍生渴雨龙。

险途吁可憎，浅俗寖浇竞。
进物莫若利，趋时不如佞。
吾道何由亨，谗人方丑正。
予生与时戾，所赋得刚劲。
力古耻浮文，论经斥非圣。
强勉悦时事，难乎易天性。
木舌不卷柔，枯株微荫映。
沿洄避风波，进退触机阱。
八载脱流铨，恩与万家令。
移官瘴岭下，亲闱阻温凊。
南荒地多暑，岚氛午犹暝。
因思古令尹，舒惨系民命。
士元都下治，汲黯辞以病。
几欲慕伊人，去就得非轻。
虽然万夫长，亦足观以政。
升进由渐阶，困穷亦前定。
所以勤吏术，驱民一其行。
澄清疏浚源，披攘塞邪径。
吏手不得纵，奸豪无敢横。
训染所难入，未免加笞榜。
宿黠殊欲悛，良民适相庆。
仅慰百里心，莫耸四海听。
世人重苟且，耳目非卓夐。
庸儿难共议，宁与智者争。
咄哉蝇虫痴，不喜圭玉莹。
尔舌徒扬箕，吾心本如镜。
质诸古圣贤，周孔与杨孟。
当时穷达间，犹不免讥评。
况于吾徒者，得谤适为幸。
丈夫抱事业，力行以待聘。
神龙潜于渊，不耻群蛙黾。
骐骥絷于野，无嫌困泥泞。
一旦亨天衢，挺身立朝廷。
礼义张国维，威福尊君柄。
接武皋夔际，致主勋华盛。
名将日月垂，功与天地并。
彼已乌足论，攎怀成笑咏。

高台何巍巍，远眄千里道。
长夏绝游朋，荒径丰茂草。
菑翳一以剪，秋意豁幽抱。
能赋昔为谁，今死骨已槁。
魂兮果何之，言语空媚好。
我欲有所酌，适值樽中燥。
焉得瓢天浆，伊人共倾倒。

上古包羲卦初画，五行之金刀为革。
两仪四象生□□，□初一圈为太极。
八卦之上六十四，右干左坤名曰易。
因重□定科斗书，削木为方竹为册。
𢭏纸束毫写今字，世降俗□动山积。
何如简径却艰难，筿簜梓桐事雕刻。
所以近人刊图书，篆籀依稀规鸟迹。
博雅君子具老眼，尔□生者□不识。
紫阳山西星源州，遥见长虹贯白日。
伊人□□□□间，云气开晴碧岩碧。
一旦飘然□□湖，硎刃如□□□□。
谁尝石鼓玩陈仓，忽似野碑揭邹峄。
赠我三印红屈蟠，细□游丝疏复密。
侯王黄金橐驼纽，韩彭何曾得渠力。
如我□绿绶亦无，不过小匣藏寸物。
闲诗倡和外谨封，家书时用报儿侄。
佩之如宝汉刚卯，不惧取将轰霹雳。

一峰何峥嵘，万象悉匍匐。
心包元气并，影立太空独。
遥瞻极干端，俯瞰际坤轴。
飘飘凌云身，杳杳送鸿目。
挥袖裨八风，开襟吞百渎。
醒脾咽醇清，涤髓荡痼俗。
斗摘紫垣杓，日攀黄道毂。
川令夷若奔，林诃魍魈伏。
螺蚌视三神，杯盎阅四隩。
参旗摩右肩，昆苑踏左足。
营营蚁磨旋，戢戢蜂房簇。
膻俎餍前臑，诗瓢悭半菽。
历测尊卢年，桴穷沃焦谷。
畴非浮点沤，吾亦寄粒粟。
气形孰融结，高深谁濬矗。
娲皇不能补，共工多事触。
飞思腾虚遨，殚精驰迥瞩。
浩浩蔑垠涯，浑浑曷边幅。
百刻倏汐潮，九行递朏朒。
达观等鹏鹪，殊趋殽燕蝠。
仙驭鞭虬螭，神驾轨骊𫘧。
寰中无遁照，象外有玄烛。
推寻制字苍，究考画卦宓。
万变既日滋，百灵遂宵哭。
某氏马锡三，何人鳌钓六。
底所真蓬瀛，是间自濠濮。
佳辰每难值，奇赏讵嫌数。
达士多放旷，拘儒例踧蹜。
味同侨札交，臭异智辅族。
稽首礼初梅，掀髯叫余菊。
节届小大寒，岁得中下熟。
野礼讲蜡迎，侲朋阅傩逐。
皴肤剥枯藓，瘦髪立冻木。
青针抽麦麰，绛粒茁樱薁。
乌龙特嵯峨，白雁几湾洑。
霞谯抹微绡，烟市皱轻縠。
画嶂屏横纵，字溪篆直曲。
兰非灌能馨，柏岂撼可秃。
长冈修蛇驰，短阜矮鳖缩。
一塔耸锥颖，千畦界棋局。
冷祠逃鼪鼯，荒冢吓鸱𫛳。
汲窟仆桔槹，获场眠碌碡。
橡实翻箨瘦，笋萌认鞭𣃁。
莽啼潜钩辀，篱嚼偃觳觫。
樵肩疮长镵，猎臂袒偏裻。
相劳声阿邪，力作响蓬扑。
闻磬认禅窗，指旛窥佛屋。
邃森逾二林，美秀埒三竺。
笼影夜龛灯，板声晓堂粥。
匪经陆老学，孰识陈尊宿。
兵比休虎屯，盗俱就鲸戮。
耨镈衍新畬，燧亭隳旧筑。
连营释鞞琫，四野竞畚梮。
别墅喧榼壶，圜扉静敲朴。
今各有缊袍，昔俱无旨蓄。
骎骎熙运开，沓沓壮观复。
闾阎一烬空，栋宇万础续。
货廛富鲍鱐，米市积穜稑。
登临恣夷犹，生息赖亭毒。
扫阴开晚晴，破沍作春燠。
硗畴蹙龟纹，涸浍开瓦卜。
昏声沸群鸦，暮色隠孤鹜。
店遥旅叱馿，陇隔穉唤犊。
鴂谣音哳嘲，偻荷步彳亍。
浦溆出渔艇，埼碛泊商舳。
僧包侧肩挑，奚囊俯腰束。
护舍荒吠狺，投林倦翔速。
驿蹄雷铿鍧，野燎星熠煜。
警棚报冬冬，栖埘呼喌喌。
相与忘是非，足堪了昏旭。
矧兹瑞六霙，预云宜百谷。
狐兔各深藏，蝻蝝靡遗育。
潜鱼未拨剌，骇兽或踯躅。
倒影已巅崖，余凌尚丘麓。
宿孽芽嫩黄，流澌酝娇绿。
联拳一舂锄，格磔双属玉。
掏苗揽奇辛，擘蕾嗅幽馥。
蛰户咸伺霆，烧痕渐矜曝。
审观寒向阑，追念暑尝酷。
凉既免炮燖，温又救皲瘃。
大化有乘除，胜残无断属。
是邦信巍巍，厥闻久昱昱。
淮海分扬州，斗牛躔北陆。
秦汉会稽吴，隋唐新定睦。
户歌楚人骚，家佩桐君录。
入笼尽参芝，盈室肯薋菉。
辉凤远媒翳，祥麟哂童牿。
栋材茂椅桐，跃冶乳镠鋈。
贤守宋广平，兴君刘文叔。
征隠屈黈旒，哀惸极膏沐。
缅怀解剑耕，遐想负薪鬻。
咳唾变兴亡，咄嗟异荣辱。
荛夫被儒衣，耕叟辟家塾。
道味调漆胶，谊声协敔柷。
严范盛蒸尝，轩莱恪尸祝。
勃兴畏后生，朋来乐私淑。
骈肩长裾曳，比屋短檠读。
高科接踵武，雅德棻被服。
委巷致聘旌，徒步胹公𫗧。
车引太仆驺，马给上林蓿。
岂惟供爪牙，固将倚心腹。
文华凌屈宋，武略迈颇牧。
袁丝却腐阉，丙吉雪冤狱。
差毫别同和，立界辨刚欲。
达汝媲稷皋，退吾侪绮角。
中焉敛韬略，外也灭表襮。
村诂订荄箕，俚授折都郁。
四经审钩弦，三秀攻珞琭。
处士傲貂绅，侠徒竞鸡踘。
里闾剧华腴，官府务涵霂。
喝雉投彩琼，落雕捷鸣骲。
高赀轶陶朱，雄辨骋张禄。
美酿压郫筒，大烹椎獠犦。
舞残金凤欹，歌缓翠蛾蹙。
千楼向笛吹，万室陶巾漉。
余尊霑皂隶，残炙饫童仆。
遐征罕赍粮，酗寝或枕麹。
间尝极备无，一是耻呼蹴。
金彩剪胜幡，沙囊篆符箓。
秋枣溲{牛羊}膏，冬稻熬狼臅。
城市虽冯扶，郊野尚轩喾。
四时务锄耰，千村鸣杼柚。
颗粒本牛衣，丝缕出蚕{艹曲}。
{纟集}商何羡闽，药市勿诧蜀。
盛年念畴昔，微梦恍忽倏。
已知壮心违，未觉老颜恧。
久黏簿书黐，幸脱簪冕梏。
得与麋鹿群，敢兼熊鱼欲。
席珍非待聘，有玉谩韫匵。
冥心同子綦，徐步效颜歜。
一麾断鹓班，百举阅饩告。
仙忝真应宗，诗愧玄英属。
亲故焮妖灾，怨雠腾谤讟。
字幼窘空空，省躬危毣毣。
卑飞类鹪鷃，逸步谢骅骕。
庶几便帻幍，焉能事鞲絭。
双洪汹奔涛，孤派涩凝瀑。
窗徒聚雪萤，袍未释银鹄。
之子虞一夔，伊人郑七穆。
三足分鼎铛，两锋交箭镞。
塼埴冀良陶，粝疏就精凿。
诚难角妙染，缪许啐余莤。
狂吟动千字，豪饮辄百斛。
墨淡立儿研，杯迟走童趣。
自倚大户宽，岂畏险韵复。
胆痒生芒棱，唾圆洗尘醭。
登山石同憩，临流泉共匊。
被褐敌裘绮，羹藜胜粱肉。
砖罏煎茱茶，瓦豆饤茈菔。
园无迂叟花，亭有醉翁蔌。
棕疏摘麈柄，莎软敷狨褥。
藤阴皆帷帱，松韵即筇筑。
逸兴春空云，耐交岁寒竹。
山腴嘬糟狸，海异吮醤鲎。
黎斑屑鹧鸪，端眼濯鸜鹆。
书穷萧衍评，奕妙王粲覆。
生平嗜好迂，我辈友谊笃。
矢诗一赓酬，言志双启沃。
析理精洛伊，谈史究温涑。
望之真堂堂，毛遂岂碌碌。
虞初九百篇，方朔三千牍。
酸醎糅盐梅，杗桷裁棫朴。
论文如有竞，见义每相勗。
燕乐思鹿鸣，切磋慕淇澳。
公直性所钟，辛勤起常夙。
枿佞请尚方，抨妖官硩簇。
扣阍幡屡举，寓直被曾幞。
刚肠挫未衰，劲气老弥肃。
百粤转沅湘，九河交济泺。
魂惊舞波帆，力弱掀淖辐。
道异十获禽，理难百中鹄。
晞颜宁如愚，尚老且缘督。
浮荣等槐蚁，往事付蕉鹿。
乐天心自怡，知命頞奚𫖹。
于野同人亨，勿药无妄福。
攀附联瀛登，广胖适沂浴。
寄兴本真率，成章仍丰缛。
时能一来游，倾箧买醽醁。

我从古人中，不数管晏辈。
纷纷后春秋，仅有孔明在。
伊人层壑冰，表里绝疵颣。
文章派莘岩，气节凌梁岱。
未把渭上麾，甘抱隆中耒。
维时太清暗，芒炎亘彗孛。
老瞒鬼蜮雄，阔步无留碍。
区区蜂与蚁，应手铁山碎。
陆城胄天潢，穷乏卓锥块。
垂白气不衰，逝肯一寸退。
孔明托末契，一起镇横溃。
煌煌复雠义，掀揭人心晦。
风云两飞扬，眼底无强对。
取分孙曹间，只手探怀内。
自堪托六尺，不啻才十倍。
暮年五丈师，此举不俟再。
中坚拥貔貅，势若决潴汇。
半道失良图，天理意茫昧。
彼哉髠钳儿，见雪空狂吠。
是非付陈编，清泉奉芳酹。
何时起九京，六合需一溉。
朗咏出师篇，千载照肝肺。

昆仑派南条，东走欲无极。
海气薄回峦，清淑转郁积。
嵬嵬天台山，东表千万尺。
其上有仙灵，其下有英特。
伊人天一方，从往恨未即。
渺渺隔苍山，跂予三叹息。

高丘逺望海，秋思穷渺弥。
苦吟有鬼泣，直钓无人知。
有时卷龟壳，箕踞食蛤蜊。
落日明云霞，狂风舞蛟螭。
全生带笭箵，聱叟漫奚为。
一笑横大江，列岫浮修眉。
画图障我目，隔此天一涯。
欲携我蓑笠，风雨从所之。
渔僮缓鼓枻，惊我白鹭鹚。
我欲从伊人，薄酒分一卮。

清新如修竹，月露洗琅玕。
爱之不能舍，一月三四看。
伊人伟识量，文字余波澜。
出处早见几，在汉申屠蟠。
风雨江村暮，门掩清灯寒。
所抱寸心在，千载重不刊。
满前炽子孙，已足遗以安。
会当骖白鹿，华顶炼还丹。

平桥架荒堑，东上大冈尾。
冈头古木合，有庙荫其底。
摄衣升殿墀，龙颜俨当位。
蝙飞画帐喧，鼠啮珠旒坠。
不知谁来祀，狼籍樽与簋。
残碑压鳌背，上有太和字。
去此数百载，文剥失所次。
伊人昔经构，视汉犹视彼。
徘徊怀古意，日暮悲风里。

伊人没已久，溪溜亦如线。
淳风揖老僧，清阴坐春院。
始晤入山深，幽林鸟声变。

陶公爱佳节，对菊愁空杯。
日晏东篱下，竟见白衣来。
今君亦嗜饮，复有伊人才。
惜无王江州，黄花徒自开。

冠屦昂昂数尺躯，圣贤无我意何殊。
伊人德业光天地，在我宁甘食粟夫。

调弓遣猿悲，削鐻夺神造。
伊人天分高，甘以一事老。
奈何握寸颖，特自矜粉藻。
沈约仅如奴，子建何足道。
率尔为一快，公论日杲杲。
德艺有贵贱，君子廓怀抱。

朝廷皦如日，区宇清若水。
殊方文教达，微品德泽被。
伊人复何幸，遇此栗陆氏。
茫然大虚内，蒸郁尽和气。
真风浃敦俗，无所容一伪。
唯宜对樽酒，酣饮乐无事。
人间此昭世，得偶须自贵。
无为名所劳，区区取愚谥。

晋室陵迟帝纪侵，群英晦迹匡山阴。
楼烦大士麾麈尾，十七高贤争扣几。
才高孰谓文中龙，返使伊人思谢公。
烟飞露滴玉池空，雪莲蘸影摇秋风。

蟹性最难图，生意在螯跪。
伊人得之妙，郭索不能已。

今年四十一，髪白牙齿脱。
未能游逍遥，意毎不自豁。
偶寻乐天诗，往在江州日。
年几与我同，哀疾与我埒。
伊人了无生，外物均寂灭。
而且于形骸，变化难自适。
况我狭中者，万缘日相伐。
力小觉任重，忧多使内热。
安能保平和，但有就衰竭。
贤哉香山翁，精诚妙前哲。
悬车未六十，鼓缶终大耋。
以兹揆损益，亦似有与夺。
至理何心得，吾其守兹说。

今日寝门侧，涕流予不堪。
伊人竟长逝，回使返空函。
如觉知音绝，深怀挂剑惭。
仍闻身后事，生女不生男。

河灾泛东郡，庐井多堙沦。
题舆得贤佐，姁妪安疲民。
遂令枯槁余，稍复苏阳春。
伊人屏外饰，倜傥穷天真。
徒观浩荡波，莫测江海津。
矧兹同府士，一一随和珍。
公明抱全德，洞澈无缁磷。
叔度秉峻节，竦若凌霜筠。
顾兹不肖材，亦齿幕中宾。
同依松柏阴，共醉醍醐醇。
高论探要妙，佳句裁清新。
有诗纵欢谑，杯案霑衣巾。
曾无礼节间，但以风期亲。
北州有疑狱，两造正纷纶。
当须于公断，然后无冤人。
送行出郊岐，扬鞭从此违。
堤繇春事起，行役未成归。
索居如几日，河草已芳菲。
徒然掩瑶瑟，坐叹知音稀。
昨夜西南风，梦中东北飞。
行行涉沧海，仿佛睹容晖。
寤思益惆怅，天长羽翼微。
离怀如柳色，极目正依依。

客从魏都来，贻我山𫉄实。
散之膏土间，春苗比如栉。
吾家庭户狭，树艺苦其密。
危根递扶戴，怒牙犹拂郁。
兴言念伊人，好嗜与我一。
家蓄桐君书，喜观泛氏述。
虽为簪带拘，雅尚林樊逸。
分献取其诚，岂容羞薄物。
况闻知药者，饵此等苓术。
愿益君子年，康直体无疾。
散诞得寛壤，繁大宜无日。
萧梢新蔓抽，苯莼故丛失。
入冬霜霰严，叶落掊可出。
伸如猿臂长，拳若熊膰腯。
拾木爨铜鼎，相期聚书室。
谁得与其徒，谿茶与山栗。

春禽弄晴朝，秋虫吟雨夕。
风和振兰芳，露寒滋菊色。
万物苟得所，随时各有适。
矧伊人最灵，胡为长戚戚。
圣人垂大训，灿烂著方册。
至乐和无声，大礼简无迹。
心专守中庸，身不蹈邪僻。
造次常在前，须臾不离侧。
穷通虽百变，何往不自得。
兹亭聊寓名，和乐在胸臆。

势交倏忽易萧条，赖有伊人尚建标。
须信松筠凌雪茂，肯为蒲柳望秋凋。
钦贤高馆三年别，广汉专城百舍遥。
书纸如云诗叩玉，数凭疾翼度青霄。

春风到宛陵，太守遇康乐。
隐几坐高斋，清风媚林壑。
语我诸峰峦，道人古栖托。
幽潜远江汉，秀耸类衡霍。
一日赆我游，大府辍高幕。
命车载酒醪，行人饬巾櫜。
蓝舆渡前溪，野饭即高阁。
笑着乌纱巾，行背青山郭。
嵇吕重契旧，皮陆索酬酢。
幽花弄紫翠，鸣琴唱宫角。
灵气浮融融，蒸风纷漠漠。
晚宿黄渡馆，泉声自伊洛。
溪童学流觞，盘花递清酌。
归火破昏街，拥衾闻夜柝。
诘朝振衣坐，缫车厌啼{鸟矍}。
东壁有旧诗，三贤据安作。
笔迹既讹谬，尘版复皴皵。
伊人已黄泉，来者谁丹雘。
徐徐到山门，青苍洗昏膜。
两山擘大道，造化自櫜籥。
绿蒂凌空飞，江云半天落。
二岩与四洞，灵仙旧淹泊。
丹安今不归，双门失扃钥。
云髓凝为乳，石柱垂如铎。
峭壁断行路，薜萝阴附着。
秉烛寻龙潭，昏冥认头角。
欲窥心已惊，暂进足还却。
不探骊珠渊，安得长生药。
又上齐云亭，诸山露崖崿。
或涌如波涛，或沸如鼎镬。
幡幢或飞动，塔庙或缨络。
盛如明堂朝，衣冠势纷错。
尊者不避卑，强者不凌凌弱。
严如武库兵，雪霜饰锋锷。
柔顺就赦宥，刚顽即侵掠。
或齐如季孟，或比如媒妁。
连如鱼缀钩，猛如兽相搏。
横如斗东西，勇如龙潜跃。
欲尽听眺心，疲羸厌芒𪨗。
野僧又语我，文脊倚寥廓。
我思鹿裘人，不惮路硗确。
左瞻右已迷，前登后皆邈。
攀高猿臂引，入险腰{纟豆}缚。
辛勤到深幽，祠宫冷萧索。
金丹已无传，石室俨如昨。
咨嗟两台高，日月互盘礴。
石豹鸣阴崖，鹰龟露金壳。
天河泻云潭，千丈不见浊。
众指佛子堂，神灵重然诺。
我坐谢公亭，归舟阻溪涸。
𦶟萧阴祷祈，暮雨过山脚。
善济虽未通，神变已可愕。
蠢蠢尘中人，回首重惭怍。
屈曲归杜迁，复结三天约。
傍楫清溪行，万象皆洗濯。
石苔散青丝，玉笋解新箨。
路回滩流淙，洒面散雨雹。
鱼禽遂天性，浮沉随饮啄。
行行明镜中，两岸翠如幄。
停桡到妙显，洞府谁开拓。
我知巨灵斧，神妙止削。
狻猊俨守卫，琼瑶出追琢。
幽兰香自知，褊茗甘可嚼。
老木卧深坞，不肯就工度。
苍石通元精，温润抱天璞。
古有智琰师，逍遥寄冥寞。
四兽虽吾降，一性奚所恶。
天子赐诏勤，香象与醍酪。
徘徊想遗风，愚迷仰真觉。
又疑无为人，其来非力学。
洞门有磨崖，唐贤盛镌凿。
姓名今尚存，苔藓已斑驳。
游者来无穷，居者日益数。
人事竟糠秕，尘缘易糟粕。
唯有稽亭峰，巍峨不销铄。
仁智乐山水，小大等拳勺。
养心即自然，玩物乃浮薄。
我今还海涯，身不挂缯缴。
世无丹青人，为我一图貌。
试作山中吟，高情寄鸾鹤。

疏铁檐间挂作琴，清风才到遽成音。
伊人欲问无真意，向道从来不博金。

八郡湖南使，棱棱尽有名。
刑台本乡旧，漕府忝门生。
吾戚饶风力，伊人最直清。
预知相见日，倾盖便投城。

怀伊人兮，漳水之湄。
爰结好之初兮，予方出乎陷阱之羁縻。
彼知予之横罹兮，眷茕茕而弗支。
氛侵侵而袭人兮，子独赠我以兰芝。
芳芬芬而爽吾衷兮，虽厄穷而弗疑。
言涓涓而洗吾耳兮，寂尘听而凄其。
炊嘉黍而纳吾腹兮，使朝则忘饥。
采薜荔为予之服兮，慨前修之可追。
脂吾车而秣吾驷兮，造仙的之幽奇。
煮甘溜而茗酌兮，珍盘进乎离支。
唱则和兮，迭指摘其醇醨。
同底于道兮，遵圣渚为之归。
聊容与以卒岁兮，曾弗察乎白驹之骛驰。
泊中吉而启行兮，觞桂浆以违离。
惕南北之缅邈兮，蹇形影之颓衰。
歌激扬而再发兮，泪浪浪以沾衣。
马悲鸣而仰顾，仆弛负以增欷。
行云住而黯惨，去鸟返而低迷。
岁聘介而一至兮，孰敢为之后期。
幸再往而再复兮，释予心之思也。
忽承讣以踯躅兮，行不知其所之也。
嗟若人之蕴美兮，天其夺之速也。
蹇松柏之枯折兮，恶植则滋以荣也。
考大空之役物兮，必善抟而化之也。
将为麟为凤兮，对明世而出也。
将为兰为荪兮，芬馨香而荐上帝也。
将为江为河以济舟也，将为雨为露而泽物也。
将复为人兮，英华于士林也。
将为仙为神兮，自适于逍遥之境也。
呜呼，以甚塞之怀兮，测乎无涯之眹。
以有限之情兮，导乎无穷之悲。
呜呼，其有知乎，其无知乎？吾其能久乎，吾将从子于重泉之游乎，吾又何词之哀乎。

深溪彻寒鉴，苍山开翠屏。
结庵当此间，观妙题其扃。
借问观何妙，伊人养性灵。
岂为娱耳目，是将达神明。
滞有乃为病，趋无亦何营。
外感适变化，中虚藏窅冥。
夜深片月散，林鸟三四声。
寥寥太古风，吹我襟尝惺。
逍遥形骸外，浩荡天地情。
未能同子乐，聊用歌强名。

颜阖古有道，躬耕自衣食。
区区鲁小邦，不足隠明德。
轺车来我门，聘币继金璧。
出门应使者，耕稼不谋国。
但疑误将命，非敢惮行役。
使者反锡命，户庭空履迹。
薄俗徇世荣，截趾履之适。
所重易所轻，隋珠弹飞翼。
伊人畏照影，独往就阴息。
鼎俎荐忠贤，谁能死燔炙。
念彼藏衣冠，安知获尧客。

羌儿吹笛作龙吟，中有太古之纯音。
伊人已死笛仍在，千古月明江水深。
谁知巧匠寻山谷，蹙踏溪云采明玉。
云谷之竹色黯黯，浅紫轻红花映雨。
正声隠显初无端，造化推移指法间。
黄锺妍美霜朝暖，无射凄凉暑月寒。
轺车走遍天南北，此笛此声何处得。
韬之湘竹川锦囊，广坐聊持衒宾客。
弘农学士九尺长，颊颧山起鬓髯张。
从容奏罢阳春曲，气衰坦腹眠绳床。
由来雅器自有合，不与教坊管弦杂。
君不见开元名臣宋侍中，手挥羯鼓疾如风。

飞鸿从西来，有客遗我书。
开缄识远意，字字情有余。
报言历长淮，泛泛乘舳舻。
天开灭远雾，水碧涵空虚。
超然忘端倪，身世疑有无。
徜徉极幽致，恨我失之俱。
我昔与曾子，兹游颇踌蹰。
风高当白帝，露冷凋红蕖。
扁舟仅半月，历览穷朝晡。
伊人亦才华，俊逸千里驹。
结交慕豪彦，倜傥非迂儒。
当时欲相从，恨子隔海隅。
今朝子独往，我辈还星疏。
邂逅亦有分，夤缘非强图。
茫然临西风，俛首良自吁。
庶几有至理，去彼形迹拘。
相望云汉间，皎洁同蟾蜍。

鳜鲩饮石乳，鱼中最温补。
字画尚茫然，何由食鲜□。
漆林自小足，水绕庵前竹。
君性本清高，伊人又闲熟。
三堂秋际余，一枕梦回初。
斤斧却无事，新诗或起予。

陈子善学问，正色鉏其骄。
束身居言前，析理在意标。
心随出处乐，性与寂寞超。
安安而雅雅，不以行险徼。
王良驭骥子，冉弱六辔调。
自吾与之游，忘味如闻韶。
志道斯近神，庄生说承蜩。
顾恐陈子止，谁能中道要。
我求一饭饱，黄绶强折腰。
取舍不由己，悲哉马衔镳。
长啸天地闲，搔首独无聊。
雅约青山云，伊人与逍遥。
有如渝此盟，白日尚昭昭。
平时多英豪，楚楚在本朝。
吾徒固长物，分当老箪瓢。

夜来北风元自小，何事吹折青琅玕。
数枝洒落高堂上，败叶萧萧烟景寒。
迺是神工妙手欲自试，袭取天巧不作难。
行看叹息手摩拂，落势夭矫墨未干。
往往尘晦碧纱笼，伊人或用姓名通，未必全收俊伟功。
有能蓺事便白首，不免身为老画工。
岂如崇德君，学有古人风。
挥毫李卫言神笔，弹琴蔡琰方入室。
道韫九岁能论诗，龙女早年先悟佛。
弈棋樵客腐柯还，吹笙仙子下缑山。
更能遇物写形似，落笔不待施青丹。
尤知赏异老苍节，独与长松凌岁寒。
世俗宁知真与伪，挥霍纷纭鬼神事。
黄尘污眼轻白日，卷轴无人得觇视。
见我好吟爱画胜他人，直谓子美当前身。
赠图索歌追故事，才薄岂易终斯文。
所爱子猷发嘉兴，不可一日无此君。
吾家书斋符青壁，手种苍琅十数百。
一官偶仕叶公城，道远莫致心惨戚。
我方得此兴不孤，造次卷置随琴书。
思归才有故园梦，便可呼儿开此图。

三圣赞拔茅，拔茅有连茹。
四始咏鸣鹿，鸣鹿啸其类。
性理傥可赏，微物在所贵。
矧伊人伦秀，德輶自勤致。
昔在世宗时，炎刘正昌炽。
蒲轮聘枚叟，异人始麕至。
郑生何慷慨，称荐天下士。
嘉言美且闲，咀之有余味。
当朝尚趋和，浮沈在承意。
囊括未足多，似忝司农位。
独以推毂贤，千秋仰高义。
周公亲吐握，事与田窦异。
如何大将军，碌碌无所誉。
功业虽可名，风流固多愧。

巫娥美无度，绰约姑射伦。
冰雪照肌骨，被服丹霞裙。
兰膏皆臭腐，天香有清芬。
手提瑶华枝，乘鸾弄氤氲。
缅邈相光彩，杳然丧尘纷。
楚王梦见之，三岁情如醺。
伊人竟何许，宛在阳台下。
宋生未见称，朝暮自云雨。

画手闻曹霸，伊人岂裔孙。
穷神邈江海，遗迹在墙垣。
发地惊涛起，扶椽叠浪翻。
来非自胥怒，去不为鲸吞。
咫尺重渊险，寻常万里奔。
气疑烝宇宙，势欲浸乾坤。
但见挥长笔，谁能测巨源。
汪洋须骇瞩，漥突几惊扪。
湛湛将澄处，悠悠叠细痕。
轻飔掠伊洛，阔岸漫湘沅。
怒势功尤壮，飞澜地欲掀。
沧溟拥神岛，穷发运游鹍。
槃礴应无顾，安排自有门。
夙成参造化，无用契胚浑。
岁久人虽远，尘侵墨未昏。
依稀逢海若，仿佛吊湘魂。
倦客萦多累，乘桴特未援。
时来观浩荡，聊用涤尘烦。
莫使蜗涎蠹，常令墨妙存。
不劳浮渤澥，已似陟昆仑。

高风荡河汉，白露被寒菊。
下有络纬虫，凄酸生意促。
华年不相待，去我何流速。
老步失腾骧，短辕甘跼蹙。
伊人濮阳秀，方厌折腰辱。
仕道塞榛芜，低徊避蚖蝮。
邯郸古都会，陈迹武灵筑。
兴发即登临，西南几穷目。
新诗琢璠琰，叠寄两三幅。
一听郢中歌，阳春回草木。
行将及瓜代，暂喜摆羁束。
鞭马径相过，连朝奉游瞩。
只鸡与斗黍，礼意未为足。
何以遇高阳，多营瓮头醁。

怀英名高长史口，独以一人当北斗。
黄公崛起与之班，奄有斯名唐以还。
文章破觚赖圣世，笔墨未逃蹊径间。
湖州太守诸儒长，可独进贤无上赏。
曾语黄公四坐惊，竞吟佳句汶阳城。
饮茶未胜薄酒倾，若人所辱伊人荣。
凤兮德衰众鸟耻，陈蔡不忧颜氏子。
穷吟百轴传未已，短发频搔为君喜。
君不见富贵及时行乐难，虽无赵女有秦弹。
梦中自古不识路，月在云际劳梯攀。
何时半岭闻清啸，相值苏门百尺山。

高台面南山，独立望空阔。
东风悠然来，吹我鬓中发。
独游动远思，览物念所悦。
伊人在千里，山水不可越。
玉音坐契阔，容华有消歇。
悲哉音莫致，杂珮空自结。
群飞云间鸿，北羽俨成列。
爱日崇令德，嘉好当无绝。

坎𡒄愚无计，恸哭老无泪。
居处近何适，隐遁远何暨。
爰来未尝恨，始恨金石契。
何朝镕而泥，亦暮泐以滓。
有美者伊人，平昔尝自谓。
此身敢自轻，实与刘向类。
孰如同姓忧，斧扆况忠对。
与我盛苏门，何人忍弃背。
顾彼苍蝇姿，须臾来附骥。
附骥只须臾，没身有臭嗜。
国中起四顾，谁门复擅势。
前日既居货，今日宜入市。
市王诚何知，多贱而少贵。
懦劣既先奔，强梁亦晚至。
俄然欣解榻，倏尔勇投袂。
烈烈参貔貅，堂堂得英卫。
云朔土即复，悝于颈当系。
如或骑猪归，铁甲遮羞愧。
功成麒麟阁，丹青更何视。
莫能为尔言，击指血迸溃。
况我本小人，西京仍已亟。
所得果几何，作诗深自励。

称意中秋月满楼，只嫌歌扇遏云浮。
不如风雨连天起，要得伊人也解愁。

官憎诗过好，人亦忌才多。
君子自如此，伊人其奈何。
单裘千日醉，短发百年歌。
漫纳新愁泪，终惭带女萝。

荷叶拳拳恨未舒，伊人归兴问何如。
空看蝇鼻灯花喜，不得平安一纸书。

积雪盖重峰，岩松迷翠影。
扶筇启静扉，耐此茅檐冷。
幽涧冻鸣泉，钓翁立舴艋。
伊人不可即，忧怀结怲怲。

昔我往矣，作为此诗。
凡百君子，谅不我知。
惟彼硕人，眷眷怀顾。
彼何人斯，可与晤语。
召彼故老，周爰咨询。
予忖度之，所谓伊人。
实获我心，将恐将惧。
颜如渥丹，畏此谴怒。
维彼硕人，顾我则笑。
如切如磋，匪怒伊教。
自古在昔，哀鸣嗸嗸。
褎如充耳，莫我肯劳。
嗟我农夫，出自幽谷。
如蜩如螗，其何能淑。
维彼硕人，追琢其章。
欲报之德，不可弭忘。

青女飞霜重，黄花挹露鲜。
伊人今已矣，节物独依然。
抚事真疑梦，登高泪迸泉。
关河重回首，烟草夕阳天。

邵平汤沐故千户，解组投林如脱兔。
勒铭鼎鼐属伊人，我方荷锄𣃁烟雨。
瓜田钩带盖阡陌，大者轮囷细旁午。
殽函设险吾何补，日日青门自成趣。
槿篱半破复牵萝，夕霏晼晚留疏树。
娟然翠气出眉妩，喜得斯人慰迟暮。
剧谈欲写块磊胸，尚恐轩昂作庄语。
画师纷纷安足数，对此令人重豪素。
阳陵公子傲雪林，洒落由来足风露。
自言购取倾家赀，柴桑要伴归来赋。
两郎后先千载余，粉墨相追叶风度。
悬之素壁足丘壑，噭噭猿啼起寒雾。


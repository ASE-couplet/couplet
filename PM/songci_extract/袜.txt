露夕仙葩卷，风晨宝艳开。
妖漦夏庭出，祸水汉宫来。
玉冷埋秋骨，珠寒敛夜胎。
河分龙浪灌，月借蕊渊栽。
神袜能凌水，仙裾不惹埃。
文鱼才可戏，鸩鸟莫为媒。
却死熬香釜，延年刻寿杯。
息妫今不语，犹尚怨荆台。

汉家太一昏祠日，宝炬神灯遍京室。
仁寿先从殿里开，纤阿正傍楼前出。
传闻陌上乐康年，宝骑如龙人若仙。
骖{马覃}始见斗城曲，烂熳还逢星汉边。
妍歌巧笑竞赓续，万状晶荧夺人目。
洛桥罗袜自生尘，楚国香缨不藏烛。
五侯四姓共豪华，况乃经过赵李家。
迷路非关武陵水，添妆祗为寿阳花。
九门启钥光如昼，若个游人不回首。
春宵病客独无悰，挟册焚香坐虚牖。
坐久更阑可奈何，著书自古穷愁多。
钟磬笙竽尽邻里，谁能载酒来相过。

宝鉴鸾沉影，仙𫐌凤翼辀。
腰轻时待舞，眉细不藏愁。
洛馆迷罗袜，秦桑露桂钩。
电微开笑靥，珠滑入歌喉。
百子宫池暮，千丝越网稠。
生香徒辟恶，纤草未蠲忧。
烛短鸳鸯被，更阑翡翠帱。
月寒喧药杵，海阔漾霞舟。
公子常逢燕，星姬镇问牛。
雕胡容一荐，沟水自分流。

洛浦冰消润袜尘，野禽何处不呼春。
柳梢弄色花条软，已似遥嗤白首人。

七孔穿针可得过，冰蚕映日吐寒波。
练飞空咏徐凝水，带断疑分汉帝河。
川后不愁微步袜，鲛人暗动卷绡梭。
才高下视玄虚赋，对此区区转患多。

久谓事当尔，岂意身及之。
避虏连三年，行半天四维。
我非洛豪士，不畏穷谷饥。
但恨平生意，轻了少陵诗。
今年奔房州，铁马背后驰。
造物亦恶剧，脱命真毫厘。
南山四程云，布袜傲险巇。
篱间老炙背，无意管安危。
知我是朝士，亦复颦其眉。
呼酒软客脚，菜本濯玉肌。
穷途士易德，欢喜不复辞。
向来贪读书，闭户生白髭。
岂知九州内，有山如此奇。
自宽实不情，老人亦解颐。
投宿恍世外，青灯耿茅茨。
夜半不能眼，涧水鸣声悲。

红妆翠袖一番新，人向园林作好春。
却笑华清夸睡足，只今罗袜久无尘。

稷下铢铢鉴择分，品评一目百知闻。
初矜月殿挥毫赋，直到龙山吹帽文。
邀勒公荣狎嵇阮，薰涂嫱媛侍渊云。
尘惊珠贯纤罗袜，酹酒银篦不怕醺。

一昨书来约见过，迟留行李未成那。
梨黄枣赤秋如许，发白眉庞老奈何。
相伴采薇云腻袜，不嫌伐木雨濡蓑。
对床默默香摇篆，霁月夜窗悬女萝。

大地火发，间不容发。
南海昆仑，天寒不袜。
祖祖相传，一头搕{木|夭/韭}。

云门道价倾缁白，一去如何经书尺。
乾竺宗旨超隐峰，客至不鸣斋后钟。
杨岐儿孙真铁脊，二子等是僧中龙。
平生我如拆袜线，老来要认本来面。
忆昨二老初相知，竹炉拥衲清夜围。
佛眼霜颅象懒瓒，圜悟辨口吞韩非。
锺山往事无人识，我识二子因师得。
楞伽一句作么生，请问同参俱本色。

湘南夜水风露清，月明耿耿波益平。
婵娟有人步罗袜，琼珰玉佩双娉婷。
可怜玉骨埋藏久，肠断人间无复有。
岂知化作兰若莲，宿契未忘犹并首。
想应快意洗尘缘，不向谢池争取妍。
玻璃盘中净土颊，一心稽首西方仙。
请君以图献天子，当与嘉禾并周史。
毋令寂寞堕空山，泣月悲云清夜残。

物意通人事，阳生一脉天。
梅虽搀腊破，柳已得春先。
袜颂趋时献，台云取巧传。
所须惟饱耳，延颈看丰年。

春寒蘋末风尤劲，过雨山林都眼净。
西江天来泻明镜，劈箭孤帆飞小艇。
中有丈人若冰壶，冰为眸子玊作肤。
黄河逆流沧海枯，仿佛羡门丹丘徒。
仙风道骨何敷腴，烟霞之姿远见揖。
弭棹芳洲招我急，野人竭蹷抠衣入。
酌之瑶丹饫琼汁，荐以金桃露犹湿。
御寇衣袂方泠然，岸巾笑拍洪崖肩。
交梨火枣开心田，木钻石盘今已穿。
青鞋布袜白行纒，游戏人间五百年。

忆见红茵起袜尘，十年相遇浙河津。
殷勤怪我凋双鬓，不似花枝郤耐春。

空王子之空而灵，拈起钵饭忘了羹。
一生看经不识字，总十二部为一句。
一生说禅不动口，喷嚏也成师子吼。
阿呵呵，黄面瞿昙争奈何。
咄咄咄，是甚衲僧臭皮袜。

老僧头风，一月两发。
见粥便呕，见饭便哕。
死又不死，活又不活。
使他诸人，冷地忙杀。
观音势至，候饥候渴。
文殊普贤，左提右掇。
才方起来，便翻著袜。
不问是非，乃棒乃喝。
呵呵云门，君子可入。

行脚人，何疏豁。
芒草鞋，布直裰。
打开包袋一物无，拈起瘦藤天地阔。
遇寺入，逢饭抹。
不学些子律仪，只是一生快活。
见尔曲录床头老汉，六十三，七十八，不消一撮。
背却法堂脱皮袜，阿刺刺。

鸱夷载酒神仙宅，面作缬纹拼卷白。
饮余指掌话平生，冷笑濡需同豕虱。
昆山片玉本无瑕，洗垢瘢痕任人索。
此中空洞贮天真，何止容卿数百人。
但见娄公容唾面，未应子路不知津。
会逢博物为鉴拔，太阿拂拭宁因循。
男儿强项不易屈，剪剪羞他拜望尘。
席门车辙多长者，虽不事事非长贫。
意详文赡诸儒慕，纷纷谁复师班固。
膏唇泽舌猎英华，立涸宛如沟浍雨。
缨冠门下谩峩峩，鲁国真儒自不多。
何时解榻挥金椀，陶然烂醉奚落河。
清狂浪语文字饮，不须罗袜衬凌波。
芙蓉仙人酒量阔，况有诗客相吟哦。
迎宾扫雪尚如何，乘兴扁舟须一过。

洒然仙意指虚无，罗袜凌波定不如。
织女未忘银汉会，空烦浊水映清渠。

挂冠十载水云乡，忽奉新诗助发扬。
老境不能寻汗漫，圣时欣服值虞唐。
喜君均佚琳祠乐，愧我初无袜线长。
它日林泉傥相觅，一蓑烟艇洞庭霜。

客里行终日，难逢识面人。
所交新有几，相语又俱贫。
句□推敲长，情增邂逅亲。
丝絇到双足，那敌袜材真。

吴江浪浸白蒲春，越女初挑一样新。
才自绣窗离玉指，便随罗袜上轻尘。
石榴花下从容久，玳瑁筵前整顿频。
今日高楼鸳瓦上，不知掷果是何人。

鹅子峰前波色清，刘郎看山无俗情。
癯儒自昔有仙骨，夜梦体飞如叶轻。
云中不识朝天路，双童导我凌空去。
侧身度岩隈，盘盘复回回。
翛然意往形不碍，石窟藓窦俄天开。
乘槎夜泛牛女渡，鞭鸾晓入金银台。
花深不逢人，时闻佩环声。
仙翁睡起方结袜，见客坦易无崖垠。
击蒙冀垂矜，叩妙获一言。
七情汩心心愦昏，窒欲如水澄其源。
臼中{口父}咀药，手撮仍见分。
旁有泠泠泉，三漱乃尽吞。
驻红却白非难事，贪生虑死真愚计。
当时同游七姓俱，但记古月成胡字。
尘缘未断不得留，海风吹过蓬瀛洲。
觉来窗户冥曚晓，玉镜晶晶堕松杪。

道人来自青城巅，飘飘逸气凌云烟。
青鞋布袜久游世，踏尽海宇名山川。
琴心三叠得妙旨，华顶一路通幽禅。
自言早岁拾瑶草，往往鹤上逢真仙。
惜哉食服只半剂，犹与人世相周旋。
曾期汗漫九垓外，决去已复挥骡鞭。
伊予此生一念误，遂堕尘网嗟拘挛。
镜中华发已疏索，肘后丹经犹弃捐。
三山银阙眇何许，怅望碧海波翻天。
因君告我独往意，伎痒竦踊心茫然。
莫言得道两尘隔，蓬岛只在拄杖前。
定知后会君刮眼，看我玉练还颓年。

身世如浮云，百年一飘忽。
古人事业在，已腐蒿里骨。
惜哉薰风亭，劲翰俨突兀。
想当挥洒际，浩气涨溟渤。
迄兹变故后，同好亦泯没。
散帙落危睇，作亭焕新揭。
超然盛德后，清芬念贻厥。
亦闻爽垲地，山水皆秀发。
旷荡敞遐眺，葱蒨罗翠樾。
胜游集簪履，有酒备百罚。
异时太真园，绛树山硉矹。
吾其解烦鞅，长风卧烟筏。
问津鸥鸟外，亭上散白发。
飘飘揖薰风，解带脚不袜。
咀嚼清冰圆，内洗肝肺渴。
呜呼苍梧远，瑶琴久衰歇。
于焉慰永怀，森森来披拂。
耿耿入疏襟，更欲迟华月。

石佛山头日欲颓，寻僧不遇懒空回。
青鞋布袜云门路，拄杖穿林归去来。

綷縩黄裙堕游水，斓斑锦袜委嵬山。
臂环留得知何用，羞杀新丰谢阿蛮。

罗袜初凌一水间，霜深应怯夜来寒。
含章檐下浑冰雪，却要骚人带醉看。

踈钟余逸响，野烧矗孤烟。
轻暖花边日，微寒雨后天。
才能拆袜线，诗思上滩船。
却忆峨嵋老，杯停已百篇。

眼眩初疑绿锦张，风回犹带袜尘香。
连堤费尽天孙巧，乞与行人卧夕阳。

不管狂风横雨催，小园日日有花开。
群仙恐湿凌波袜，戏蹴香红衬绿苔。

叶子哦诗风雨寒，时时和墨摇笔端。
江山万里入寸纸，杳霭孤鸿残照闲。
沧洲散发径欲往，已觉置我江之干。
一身幺麽仅如许，胸次奈君湖海宽。
酒狂稍稍芒角露，扫出怪石苍松盘。
他人崎岖作能事，君独笑谈聊一戏。
青鞋布袜自寻山，四十无家疑度世。
莫歌长铗归来乎，不须苦吟频撚须。
但将美酒浇磈磊，里社年丰皆可酤。
醉来横眠醒读书，长康非痴君岂愚。
身闲无事肯过我，更作天姥当庭除。

凤台却望桑麻川，残僧孤客同一年。
我穷自取君更苦，只有布袜青行缠。
松楠阴阴水边寺，一饷款寻香火缘。
笔端落尽蔬笋气，胸次不留荆棘田。
穷冬衣褐露黑肘，半夜风雪寒诗肩。
时于连床乞被卧，睡到日午钟鱼传。
今朝别我眉色好，得得西谒骑鲸仙。
自云老矣世涂熟，独有此老无人怜。
更须南去共舟楫，竹火江茶谭夜禅。

龙舟万骑入川来，天上鲛绡水府开。
便与真妃充土物，凌波香袜不须裁。

四月四日夏令新，余花更饶三日春。
榴红裙子凌波袜，一曲南风花笑人。

九十老生涯，绯衣落照斜。
长安三度客，蜀县半庭花。
饭素匙抄雪，麻头袜带沙。
秋风空色相，飞入梵王家。

泛膏闻旧典，秉烛嗣芳辰。
霞破初迎月，林寒即让春。
钧天移帝乐，北斗下城闉。
匝地沈香燎，浮空罗袜尘。
并珂驰宝铰，分幰鹜雕轮。
忽去腾夷路，还来竞要津。
酒胡矜酎美，梅额衒妆新。
谁见甘泉畤，昏祠遂至晨。

登台坐想遗民钓，入寺行歌李白诗。
竹榻蒲团僧定早，清鞋布袜我归迟。
云边扫石留题处，月下凭栏把酒时。
百尺苍松唐旧物，问渠尝阅几兴衰。

山前流水化平陆，溪上群山叠寒玉。
寺逢劫火一再迁，唯有浮图立于独。
江南佛法多衰谢，主张名教一夔足。
诗人江西派，更是真如旧尊宿。
我生遍参未究竟，布袜青鞋走林谷。
师言子归有余师，留饭青精盘苜蓿。
杖藜并语松林路，行听松声如度曲。
尚寒三十六峰盟，游罢同回把黄菊。

东皇发生无贤愚，祝融长养无枯偏。
一般薰风同芊芊，何独芙蕖多靓妍。
小荷出水浮青烟，沈郎抛下买春钱。
相看高柄绿又圆，谁家绀幰驰长川。
美人酡颜立幰边，疑是水府集诸仙。
严妆一一皆青钿，凌波罗袜行蹁跹。
望中娟丽未足怜，别有一种尤天然。
珍珠帘卷水晶𫐌，不在铅华施紫绵。
冰肌玉骨妙无前，恍若广寒坠婵娟。
层台细蕊黄最鲜，俨然玉女侍尧天。
扬州盘盂休独传，拱手宜推先着鞭。
虽云红紫难差肩，未必时人眼所便。
一杯劝花且盘旋，慰我天涯尘土缘。
回首水乡兴益坚，鉴湖十里花相连。
无端名利苦萦牵，簿书丛里将三年。
何当归去守一廛，月明重上采莲船。

锦绷只拟情方昵，绣袜那知祸已成。
自古覆车循一辙，哲王宁不玷聪明。

到处争持麹米春，阗阗花底凑游人。
同盟非是新倾盖，巧匠谁云老斲轮。
倚竹岂无人拾翠，凌波谁想袜生尘。
后期直待荷花发，欲唤轻裾上舞茵。

步有凌波袜，掌为承露盘。
尚嫌花片少，千叶映朱栏。

我行蓬莱巅，俛首见月窟。
谁言沧海深，涉之不濡袜。
頺波惊鱼龙，起舞相荡潏。
众真为一笑，黄雾生绛阙。
独乘风中天，蹙踏波上月。

瑶姬家山高插天，碧丛奇秀古未传。
向来题目经楚客，名字径度岷峨前。
是耶非耶莽谁识，乔林石庙常秋色。
暮去行雨朝行云，翠帷瑶席知何人。
峡船一息且千里，五两竿头见幡尾。
仰窥仙馆至今疑，行人问讯居人指。
千年遗恨何时伸，阳台愁绝如荒村。
高唐赋里人如画，玉色頩颜元不嫁。
后来饥客眼长寒，浪传乐府吹复弹。
此事牵连到温洛，更怜尘袜有无间。
君不见天孙住在银河浒，尘间犹作儿女语。
公家春风锦瑟傍，莫为此图虚断肠。

雨洗风梳两鬭新，凌波微步袜生尘。
真成红玉娇相倚，不减昭阳第一人。

境浊常鲜惬，事难获易欣。
皎月当中秋，觇候每倦勤。
扁舟泊沙岸，是夕无纤云。
冷侵碧琉璃，又如烂镕银。
十年五年无，千里万里明。
对此欲不饮，恐触蟾兔嗔。
尊空更重看，徐步长江滨。
大鱼时拨剌，宿鹭联拳惊。
可无横吹者，或有琵琶人。
领览此奇绝，但怕添愁新。
颇欲从冰娥，暂陪白玉轮。
载我到广寒，一醉罗袜尘。
归来闭阁卧，耿耿鸡未晨。
顾瞻篷窗间，尚余半金盆。

有客劝除草，草去眼中浄。
梵志反著袜，一国皆通病。
颊上著三毛，精神乃殊胜。
微云点太虚，不碍天宇莹。
芳草有佳色，难与俗士订。
曾著骚人经，屡勤才子咏。
因依仲蔚门，缭绕渊明迳。
不入膏粱观，唯契山林性。
吾家北窗下，旷土勿畦町。
花草随意生，红绿同一盛。
晨露共明蠲，夕烟相掩映。
既傍竹阴清，又连苔色静。
微薰入衣屦，余润侵筑磬。
终日坐其间，心清神气定。
诗酒颇相关，世事不足听。
从渠笑吾痴，此意未易竟。

倚锦瑟，击玉壶，吴中狂士游成都。
成都海棠十万株，繁华盛丽天下无。
青丝金络白雪驹，日斜驰遣迎名姝。
燕脂褪尽见玉肤，绿鬟半脱娇不梳。
吴绫便面对客书，斜行小草密复疏。
墨君秀润瘦不枯，风枝雨叶笔笔殊。
月浸罗袜清夜徂，满身花影醉索扶。
东来此欢堕空虚，坐悲新霜点鬓须。
易求合浦千斛珠，难觅锦江双鲤鱼。

畏暑不巾袜，步月搘短笻。
瘦身发鬅鬙，顾影如孤松。
径幽萤开阖，池涨鱼𪡋喁。
飞泉穿北垣，珠玉相撞舂。
东湖更奇绝，百亩银初镕。
但能抱琴往，绝恨欠鹤从。
重露倾荷盘，微风堕芙蓉。
欢言美清夜，缥渺吹疏钟。
空中飞仙人，粲然冰雪容。
笑我老尘世，不记瑶台逢。

误因禄米弃莼鲈，一落尘埃底事无。
布袜青鞋虽兴尽，此峰聊当卧逰圗。

声利能令智者愚，放翁闭户养迂疏。
地炉枯叶夜煨芋，竹笕寒泉晨灌蔬。
徇俗不如翻著袜，爱山只合倒骑驴。
今朝更有欣然处，万里知心一纸书。

万壑千岩自古传，青鞋布袜更谁先。
泛舟菰脆鲈肥地，把酒橙黄橘绿天。
秦篆旧碑荒草棘，禹书遗穴惨风烟。
谁知陆子登临日，已近浮生八十年。

八十又过二，与人风马牛。
深知老当逸，孰谓死方休。
细衲兜罗袜，奇温吉贝裘。
闭门薪炭足，雪夜可无忧。

小雨迎藜杖，微风入葛巾。
宁甘结袜系，不作拜车尘。
施药乡邻喜，忘机鸟雀驯。
家山又初夏，好在不赀身。

开禧忽见第三春，身寄枫林野水滨。
吾道幸逢天道在，物华又与岁华新。
郊原处处堪行乐，道路人人可问津。
剩办青鞋并布袜，若耶已报绿生鳞。

太平人物自谐嬉，及我青鞋布袜时。
丁壮趁晴收早粟，比邻结伴络新丝。
圆鼙坎坎迎神社，大字翩翩卖酒旗。
晤语岂无黄叔度，欲寻幽径过牛医。

御疾如治河，但当导之东。
下流既有归，自然行地中。
养生如艺木，培植要得宜。
常使无夭伤，自有干云时。
我少本多疾，屡亦频危殆。
皇天实相之，警告意有在。
中年弃嗜欲，晚岁节饮食。
中坚却外慕，魔盛有定力。
死生虽天命，人事常相参。
茫茫九衢中，百祸起一贪。
郊虚暑雨余，巾堕脚不袜。
高卧北窗凉，超然寄疏豁。

侧卧横眠百不知，轩窗寂寂雨丝丝。
岂无布袜青鞋兴，过却梅天出未迟。

断云将雨洗松篁，昨夜痴龙起蛰藏。
人自无情孤乐事，天犹有意作新凉。
尊前不见凌波袜，楼下空闻拜月香。
万事安能尽如愿，且来相伴压糟床。

瑶姬家山高插天，碧丛奇秀古未传。
向来题目经楚客，名字径度岷峨前。
是邪非邪莽谁识，乔林古庙常秋色。
暮去行雨朝行云，翠帷瑶席知何人。
峡船一息且千里，五两竿头见旛尾。
仰窥仙馆至今疑，行人问讯居人指。
千年遗恨何当申，阳台愁绝如荒村。
高唐赋里人如画，玉色頩颜元不嫁。
后来饥客眼长寒，浪传乐府吹复弹。
此事牵连到温洛，更怜尘袜有无间。
君不见天孙住在银涛许，尘间犹作儿女语。
公家春风锦瑟傍，莫为此图虚断肠。

初病杨花犹乱飞，即今梅子已黄稀。
卧惊节物遽如许，起得沉绵更解肥。
云寺耶溪招布袜，斜风细雨欠蓑衣。
半生不结修门梦，只梦家山唤早归。

布袜青鞋已懒行，不如宴坐听啼鶑。
只言此老浑无事，种竹移花作么生。

东是吴江西太湖，长桥横截万寻余。
江妃舞倦凌波袜，玉带围腰揽镜初。

滴地酒成冻，喧天鸦诉寒。
窗风经怒响，帘日漏温痕。
偶尔寻梅去，其如驻屐难。
沙鸥脚不袜，故故踏冰翻。

与君爱清风，移榻就明月。
月落见星繁，星繁如昼热。
霑衣轻露坠，响岸崩湍啮。
坐思都城时，谁许脚不袜。

我官忝博士，曾昧通经术。
前因辟书来，亦不习文律。
循旧临学宫，虎革被羊质。
倚席未能讲，占牍聊置日。
朴钝既若兹，愧彼啖枣栗。
今者登俊贤，充诏冠庭实。
邦伯乃宗公，惟帝旧良弼。
置醴饯以行，行行季冬月。
骐骥入羁驾，千里终不蹶。
惭予延荫人，安得结子袜。
心虽羡名场，才命甘汨没。
禄仕二十年，屡遘龙榜揭。
在昔见麻衣，于今尽超越。
是以对杯觞，谨严微敢忽。
宁唯畏后生，自恨疏节骨。
肴羞罗食案，包核备时物。
里妇或窥观，户下红裙出。
归应愿生男，生男付纸笔。
乃信读书荣，况即服缊𫖒。
长歌食苹诗，声淡异鸣瑟。

巩洛园陵启，函关卤部闻。
素车迎紫气，灵袜度青云。
歌欲传长恨，人将问少君。
明年贺元日，无复绣衣薰。

碧玉波头绿锦絪，玉妃踏舞袜生尘。
先生奇观谁分却，不分孤舟独钓人。

彼此江湖漫浪翁，相逢递宿省西东。
两穷握手论诗后，一笑投胶入漆中。
临水登山公别我，青鞋布袜我从公。
貂裘已博江西艇，只待黄花半席风。

钓璜英气横白蜺，欬唾珠玉皆新诗。
江山愁诉鶑为泣，鬼神露索天泄机。
彭蠡波心弄明月，诗星入肠肺肝裂。
吐作春风百种花，吹散濒湖数峰雪。
青鞋布袜软红尘，千诗只博一字贫。
吾友夷陵萧太守，逢人说君不离口。
袖诗东来谒老夫，惭无高价当璠玙。
翻然却买松江艇，径去苏州参石湖。

一生两事苦相关，从仕居贫并作难。
顾我雪穿行脚袜，羡君身作在家官。
晓分京兆月半璧，夕问南湖水几竿。
桃李能言春满坐，向人犹自诉霜寒。

我昔绫衾下直时，公为璧水大宗师。
清风明月行乐耳，布袜青鞋随所之。
颠倒壶觞留落日，翻腾山水入新诗。
我来公去如相避，送眼行尘不得追。

河出昆仑江出岷，风吹不断浪花春。
但看此水源无竭，底用玄谈谷有神。
老健便为仙放杖，斧斤祗在袜生尘。
东家自有仁山诀，方士何曾悟一真。

莫道迎春好，迎春是送春。
可怜一条路，知老几多人。
坦绿偏宜袜，飘红并可絪。
青帘好消息，今日榨头新。

大姑老已丑，小姑少而秀。
婷婷独立水精宫，罗袜生尘飘翠袖。
彭郎坦腹方醉眠，小姑起舞春风前。
古来同室无双美，天壤乃有彭郎子。

元日扶衰看早春，嫩苔一径落梅新。
何人舞罢凌波袜，踏匾真珠满绿絪。

抛官九载卧柴荆，有底生涯底友生。
白鹭鸬鹚双属玉，青鞋布袜一笭箵。
赣江府主怜逋客，尊酒绨袍笃故情。
天上故人今又去，碧云西望暮天横。

归途未信欲斜阳，只怪行人影转长。
松寿已高犹绿发，枫年方少更红裳。
秋光便是天金谷，画本偷归我锦囊。
只怨冲寒叹行役，青鞋布袜却芬香。

一年好处橘初绿，雨后秋容净如沐。
潭潭大府忠孝家，黄堂正奏千秋曲。
挥毫落纸妙卿云，千佛经中蚤致身。
横飞直上九万里，金鱼玉带真天人。
筹边利国知谁似，直节长才堪重寄。
手扶杲日照乾坤，力转洪钧陶品汇。
櫜兜{卓戈}纛粲煌煌，紫极联休衮绣光。
暂向闽都分帅阃，再归天阙致时康。
鲰生才业等袜线，昔辱甄收今论荐。
喜看太白应长庚，乐颂燕公符玉燕。
旧闻庄叟说大椿，八千为秋八千春。
愿将眉寿同长久，永作王家柱石臣。

蓬莱仙人双鬓霜，有蔬一豆酒一觞。
长歌劝客声激昂，车如流水门如航。
几生道德为腥香，今年入谢朝明光。
归心有如三宿桑，抱琴一笑江中央。
曰余此琴吾翕张，越山入手修眉苍。
不容散花来后堂，毗耶室空唯一床。
谁家金钗十二行，春风环佩鸣璆琅。
斯须吐握曾未遑，自谓山稳舟深藏。
不知有力来昏黄，如人裹饭不得尝。
吾宁万籁同敷扬，四时花雨仍纷滂，山高水深未易量。
可人啼鸟声绕梁，六窗濯濯如秋阳。
天人境界谁适当，我自袜线无他长。
唯余习气不可忘，有时睥睨如无傍。
炉薰茗碗供平章，一机直欲舂其吭。
战酣意定心泰康，依旧尔界还吾疆。

平生阅世剑一吷，老去卜邻吾二人。
亦评白云来着宿，未妨青袜去寻春。
泉鸣石濑听逾好，雨浥岩花笑转新。
更欲买田招鹤住，问渠谁是自由身。

竹君如余子琴张，友此百十庸何伤。
听渠风雨夜深语，撼我窗几无边凉。
起来颠倒急穿袜，直恐吾庐变林樾。
却烦清影过墙来，已约姮娥借明月。

逃暑追凉荫碧萝，清池咫尺阻经过。
眼前喜见芬陀利，鼻观重参乾闼婆。
绰约汉宫黄傅额，依稀洛浦袜凌波。
远公自结庐山社，一笑拈花意若何。

此生湖海惯漂浮，黄鹤垂虹已倦游。
七载云门穿布袜，今年严濑著羊裘。
戴溪亭外天台路，扬子江头滟滪舟。
欲跨祁连窥瀚海，只今谁是冠军侯。

买得名花共载归，春风满眼豫章诗。
银台挹月杯光潋，翠被临波袜影迟。
山鬼湘娥通系牒，梅兄矾弟绝藩篱。
我家正在江横处，一笑相看更莫疑。

煌煌定方中，农隙孟冬月。
君侯敞斋扉，华榜新未揭。
我来适兹时，亦有大夫茇。
清觞不留行，晤语得超越。
更看雷雨势，翻动龙蛇窟。
襟怀顿能输，肝胆亦已竭。
老仙来何方，湖海气硉矹。
君侯敛袂起，颠越承屦袜。
坐人惊创见，引去殊卒卒。
伊余不忍逝，顿首愿有谒。
人生均秉彜，天造岂停歇。
云何利害判，所较无一发。
兹焉辨不早，大本将恐蹷。
吾言实自箴，君听未宜忽。

青鞋布袜踏琼瑶，十里晴林未觉遥。
忽复空枝堕残雪，恍疑鸣璬落丛霄。

康俗遗居万叠山，高垂铁锁讵容攀。
青鞋布袜非公事，古木寒泉要我闲。

绣绷儿啼思塞酥，重床燎香驱群胡。
阿环锦袜无寻处，一夜惊眠摇帐柱。
朔方天子神为谋，三郎归来长庆楼。
楼前拜舞作奇祟，中兴之功不赎罪。
日光玉洁十丈碑，蛟龙蟠拏与天齐。
北望神皋双泪落，祇今何人老文学。

编棕织蒲绳作底，轻凉坚密稳称趾。
帝庭无复梦丝絇，上客还同贶珠履。
我家江南山水窟，日日行山劳屐齿。
感君投赠欲别时，布袜青鞋从此始。
亨衢知子方著脚，直上云霄三万里。
泰阶历尽却归来，赤舄一双应几几。

梵志翻著袜，摩耶生悉达。
声迹不相干，今朝四月八。

十幅拟挂东风蒲，众贤好事争挽裾。
盍不一笑留斯须，咄嗟而具成燕胥。
仙醴湛湛白玉壶，篆烟袅袅黄金炉。
骈集水豢罗山肤，彼姝者子不待呼。
袜尘相携来坐隅，炯然皓齿明眸俱。
含宫吮羽累贯珠，移柱品索凤将雏。
诙笑尽略世谫拘，诸贤堂堂吏而儒。
才猷声称雄万夫，慰藉倾倒向老迂。
风义已与古并驱，况把乐事分穷涂。
衰颜得酒失槁枯，暂容二子相映朱。
尚忆扶醉下笋舆，江滩人声杂雁凫。
一欢转头堕空虚，此欢欲继良难图。
周旋四贤偕两姝，此人此日吾知无。

君家名酒压吴城，肯向时流取次倾。
𥬠玉谁今窥正色，班荆渠定赏真清。
双壶问字宁能许，一醉留宾不办营。
莫惜驱车饷元亮，须防结袜要王生。

自揖高人拥鼻吟，湖滨诗酒便论心。
天教联绶同民社，日许挑灯订古今。
刺眼未妨翻著袜，跃炉宁问不祥金。
简编自有千年计，迟子追还正始音。

云水为家百累无，意行从昔略方隅。
饮忘醒醉狂常尔，梦到无何午未苏。
遗俗可辞翻袜错，付渠阴作负舟趋。
𫍢𫍢礼法工相聒，闭户仍防大小儒。

世味平时虫臂轻，独留意气与君倾。
向来缱绻资磨玷，拟话分携已怆情。
盛际功名方策足，他年车笠肯渝盟。
汉廷取重张廷尉，可待区区结袜生。

腰钱几夜梦维扬，上雨傍风祇此堂。
人笑铅刀那用割，自知袜线岂能长。
课诗坛畔独飞动，问字人来且碧香。
径欲披衣还旧隠，二天宁久溷苏章。

洞里鶑花别有天，为渠蘸甲上金船。
舞姝贪看尘生袜，饮兴浑忘雪满颠。
弄影竞垂三昧手，倚风疑袅五枝莲。
广寒再阅霓裳罢，笙鹤飞来未是仙。

吾徒一笑似关天，离合胡宁付偶然。
梦境萍蓬渺云水，旧游花柳更风烟。
交情缱绻今犹昔，妙句传抄喜欲颠。
廷尉归须结袜客，为公饱饭计留年。

虎丘僧宇瞰坡陀，几许香𫐌载酒过。
游子花骢烟外驻，丽人尘袜水边多。

寺前寺后花如锦，相见游人拨不开。
好把春光供一笑，从渠尘袜涴苍苔。

袜尘去眼恨成堆，赋客当年浪费才。
何似天风吹雾鬓，乘鸾新自月边回。

微风不放浪纹长，𪡋暖跳鱼三尺黄。
祇欠高荷护千袜，醉妆浓艳媚斜阳。

休厌黄鹂百啭声，诗翁亦是不平鸣。
中年怀抱愁离别，暇日亲朋好会并。
踏损落红无锦袜，吟成白雪有朱英。
栏杆徙倚空三叹，雨后斜阳写不成。

疏筿寒林手，文家富袜材。
片缣云气足，仿佛认蓬莱。

千梳短发俨如霜，起坐中宵待一阳。
人道阳生少灾障，才无袜线敢迎长。

君不见罗敷采桑城南路，不肯轻为使君妇。
又不见银钗垂颈负薪归，四十未嫁夔州女。
双丫何自老山中，当年岂羡西邻富。
花前啼鸟春不知，水里姮娥夜相顾。
宁为山头望夫石，傥有飞鸿传尺素。
莫学巫山十二峰，为云为雨朝还暮。
老奴玉镜谁自料，阿娇金屋知何所。
明珠节妇浪悲吟，罗袜洛神空有赋，蛾眉入宫须见妒。

天怜好景付君收，一笑春生紫绮裘。
赋就兔园争授简，酒酣鲸海快吞舟。
怪来柳絮穿帘额，舞上花裀衬袜钩。
画餠丰年赊一醉，腊前三白讵应休。

渠家五桂后，卜宅近青郊。
老竹窗前干，寒松屋外梢。
才抛汗脚袜，真得盖头茅。
落日春山路，病夫还解包。

暑威尚炽，喜见新秋。
潘阆倒骑馿子，梵志翻著袜头。
堪悲堪笑，自唱自酬。
有时乘好月，特地过沧洲。

前日见公如桂林，梅黄风雨天多阴。
今年见公长沙去，草绿江湖春水深。
借问长沙多少路，尽是前年曾到处。
如公正合在朝廷，胸中素蕴经纶具。
吾君一视而同仁，且欲烦公苏远人。
亲朋漫作别离恶，王事敢辞行役频。
嗟予潦倒百无用，客食淮南两相送。
青山可买坐无钱，日长只作还乡梦。
九重早晚催赐环，了却功名归故山。
屋头乞我茆三间，布袜青鞋相伴闲。

我本麋鹿姿，牵来入京阙。
举动违真性，驱驰了岁月。
自惭西湖水，照见种种发。
乘兴陪诸公，放舟烟浪窟。
小雨裛风埃，轻霾翳林樾。
春深桃李竞，路滑车马歇。
已办登山屐，不羡凌波袜。
沿堤逐树阴，傍寺访禅衲。
杯行知已深，欢意殊未竭。
日暮碧云横，两山高突兀。

范生本以宽得名，不学关仝与李成。
笔端自出一机杼，理通神会真其能。
横披小轴屡到眼，颇亦时能辨真赝。
未见弘大如公藏，茂树乔山春烂漫。
此图不是江南山，寒空青嶂疑商颜。
高高下下几佳处，庄家时有茅三间。
桥梁楼观各有趣，一夫驱馿何处去。
安得随入杳霭间，布袜青鞋踏空雾。
近山忽断见遥碧，天涯一望无中极。
胸中丘壑谁测知，铁屋石人惊笔力。
鹅谿六幅高堂空，终日对坐心神融。
看罢为我卷还客，自此归余境梦中。

万卷诗书老雪溪，颀然二子和埙篪。
绝怜伯氏久亡矣，犹幸夫君及见之。
来上鹓行人谓晚，往舒骥足自嫌迟。
他时还向云门否，布袜青鞋尚可期。

妙画初惊渴骥奔，新诗熟读叹微言。
四明知我岂相属，一水思君谁与论。
茶灶笔床怀甫里，青鞋布袜想云门。
何当一棹访深雪，夜语同倾老瓦盆。

笑它咄咄向空书，既老投闲计未疏。
釜里有鱼长自足，门前无爵是吾居。
休论仙子生尘袜，莫问高轩织翠裾。
百念已如灰样冷，更无骄色与人锄。

凿开青障启天门，直泻伊流泄汝坟。
八节惊涛鼍振鼓，千花宝塔雁翔云。
岩隈雨过飞泉涨，谷口风回堕叶纷。
龛穴隆穹三像列，楼台华焕两崖分。
方陪茜旆来寻胜，不就蒲飧趁茹荤。
北里笙竽皆拥从，东山罗绮半酣醺。
升堂共睹皤仙貌，策杖同寻古士坟。
喜脱貂冠亲野老，幸随态轼附邦君。
林峦岑寂真堪赏，市井喧哗渐厌闻。
人度长川犹隐映，香销古殿尚氛氲。
周生归后兰重佩，荀令行时蕙更薰。
晓露未晞珠滴泪，秋花争发锦挑文。
群娃散步尘生袜，小舫争登水溅裙。
钓叟傍观皆叹羡，禅师迎谒尽欢欣。
既无冗局羁闲迹，忍促回轩背夕曛。
得向石头溪上饮，从今遂不畏移文。

金仙楼观郁嵯峨，昔日曾容万绮罗。
不见园林蒙锦绣，空教钟鼓唤笙歌。
印花宝甃封苍藓，倚槛晴山拥翠螺。
凉夜尚疑旌盖在，三千宫女袜凌波。

天台远在浙江东，景物应曾到梦中。
但有锦囊盛白雪，苦无罗袜舞回风。
闭门花鸟春心薄，隠几诗书日力穷。
益友琢磨吾岂敢，西邻仙吏有诗翁。

两行松盖遮护，下有苍苔地衣。
试我青鞋布袜，支筇却立忘归。

半雨半晴山弄姿，湿云吹风不成痴。
蘼芜渐遍楚宫碧，葡萄未涨巴江迟。
西南大尹初涉境，山川效职加瑰奇。
翠屏窥窗故娟妙，松峦映掩相参差。
浮云击汰睨青壁，灵君一去今安之。
吟情浩荡隘宇宙，万景敢云骄莫随。
当年楚境半天下，孱王醉梦方昏疲。
珊瑚玉佩赤帝女，星髾羽盖蜺旌旗。
锡符赐荣岂无意，侍臣托讽褰帱帷。
尹今文采继骚雅，梦得诗魂羞竹枝。
吾行一百八盘上，钻天但觉天云低。
荒荒野驿虎豹怒，阴阴岭树猿猱嬉。
危登险陟倦三伏，口呿背浃嗟胡为。
岂知舟行有奇观，山灵秘惜留归时。
青帘白舫夙已具，芒鞋布袜将从兹。
胸中邱壑未尘土，头上岁月从驱驰。
虽无胜具逐支许，尚有乐趣同周施。
何当投劾便归去，发船打鼓清江湄。
更催尺一唤公觐，同看二六浮修眉。
常山蛇阵想鱼腹，建溪龙焙倾蟆颐。
摊钱昼浪看三老，杖藜晚岸寻名缁。
昔人汶岭寄书帖，更歌蜀道先吁嘻，未若尹外岳牧中丞疑。
惠爱春江之赴沧海，清明秋月之挂峨嵋。
尽驱三峡波涛笔，第入思齐访落诗。

高青远绿映回塘，菡萏菰蒲细细凉。
蘸水瀛红罗袜渡，舞霓绡翠绮襦香。
琼珠碎落风前雨，兰櫂夷犹月下觞。
老帅如何太风味，两年池上送残阳。

拄杖闲题祖印来，壁间有句试参怀。
从来歌舞新罗袜，不识溪山旧草鞋。

短褐颓然一病僧，支离瘦骨伴枯藤。
扫除习气嗟犹在，摆脱尘缘愧未能。
案上纵横堆药裹，箧中颠倒贮书縢。
青鞋布袜从兹始，试叩如来大小乘。

寒窗积雪生虚明，玉壶风折层檐冰。
朱霞秀色妙公子，理弦灯下声亭亭。
游丝两两挂孤月，双声应手无留停。
月寒照户砌虫泣，云冻出浦边鸿征。
苍蝇扑纸窗欲透，蜾蠃穴桑儿未成。
琵琶宽详双韵切，含凄尽向弦中说。
酒酣疏绮杂娱嬉，谁道壮夫心更折。
一从敌骑下河南，学得声容难辨别。
鹧鸪金屋沸歌吹，鼠头宝陌行靴袜。
帕腰慢舞作弯弧，捉耳釂觞真折馘。
眼前犹听旧歌辞，凤韶岂独锵虞时。
罢弹三喟寝不熟，风定寒江静夜悲。

二年官番禺，簿领未尝隙。
一月客晋康，偷闲得两日。
太守宣公孙，雅有好客癖。
相邀乘午阴，共往叩禅寂。
前驱破暝烟，磴道十余折。
草蒙百年街，屋倚千仞壁。
扳扪到上头，两眼眇万物。
宾主小夷犹，杯盘大狼藉。
毋多酌我醇，我渴咽泉沥。
毋多食我肥，我饥啖芝茁。
迩来伤南烹，颇复费北药。
坐客笑欲颠，诗人命能薄。
劝酬互喧哗，问答交戏谑。
车骑林间驰，衙官松下喝。
使君倡兹游，风景业已煞。
何当学谢安，更有携妓乐。
流水谁与弹，行云谁与遏。
雨来风薄之，其势飘以忽。
篮舆不及乘，急着下山屐。
林梢溜滴巾，石罅泥涴袜。
皂黥效殷勤，破袖争拂拭。
我叱皂黥休，袜巾岂所惜。
泥非世间污，溜是尘外汁。
点涴不厌多，愈多愈清绝。

二年官番禺，簿领未尝隙。
一月客晋康，偷闲得两日。
太守宣公孙，雅有好客癖。
相邀乘午阴，共往叩禅寂。
前驱破暝烟，磴道十余折。
草蒙百年街，屋倚千仞壁。
扳扪到上头，两眼眇万物。
宾主小夷犹，杯盘大狼藉。
毋多酌我醇，我渴咽泉沥。
毋多食我肥，我饥啖芝茁。
迩来伤南烹，颇复费北药。
坐客笑欲颠，诗人命能薄。
劝酬互喧哗，问答交戏谑。
车骑林间驰，衙官松下喝。
使君倡兹游，风景业已煞。
何当学谢安，更有携妓乐。
流水谁与弹，行云谁与遏。
雨来风薄之，其势飘以忽。
篮舆不及乘，急着下山屐。
林梢溜滴巾，石罅泥涴袜。
皂黥效殷勤，破袖争拂拭。
我叱皂黥休，袜巾岂所惜。
泥非世间污，溜是尘外汁。
点涴不厌多，愈多愈清绝。

梵志翻著袜，是人皆道错。
宁可刺你眼，不可瘾我脚。
莫莫，醍醐上味，翻成毒药。

我行上萧滩，惨淡无与适。
肩舆问何诣，扬雄一区宅。
地虽占城隅，野澹遶修碧。
主人谁何辈，盖代文章伯。
喜我过其庐，倒屣相应接。
似闻杜陵翁，一饭无俗客。
如何重留我，更道鸡黍窄。
谈间虽文字，往往先名节。
我语固多狂，公亦不我折。
为言古今人，耽诗信痴绝。
身名两弃置，死若堕霜叶。
公言盖有激，我亦因启发。
莫将梦中事，重对痴人说。
此语竟云何，梵志翻著袜。

溪雨无常度，阴晴日几回。
山容朝政合，水面晚仍开。
乍觉巉岩尽，又看平远来。
高人欠摩诘，空为袜留材。

一棹夷犹石壁来，寺门杂树向溪开。
七言粗可供诗本，十幅谁能致袜材。
想见高情澹云水，未嗟陈迹掩莓苔。
倦游到处浑如昔，欲住还成破雨回。

珠珰错落江皋佩，罗袜轻盈洛浦妆。
欲采蘋花掷春信，停桡难觅杜兰香。

平生志四方，岂愿守三窟。
超凌风中骥，振迅霜后鹘。
无何足受湿，步履遽臲卼。
投针痛循筋，濯药热透骨。
重缠袜中絖，懒顾囊内笏。
长怀骆宾王，旷迈困沉泊。
胸蟠经纶业，与气共振拔。
纷纷灞上旅，太半贵肥腯。
傥其尚细谨，俗眼愈超忽。
临垆指醇酒，洗涤去泥淈。
器宏事果遂，阔步黄金阙。
宿来病殊减，砌域可踔越。
拘挛日既深，得差兴尤发。
湖山想贻笑，相忘两逾月。
霜花著红小，幽香逗疏樾。
风晴春一似，携具任仓卒。
招邀二三子，才思涌难竭。
却愁费吾诗，笔端口方讷。

渺渺湖风引桂舟，竹舆沙径晚山稠。
千峰影底鸣双涧，三伏日中含九秋。
邂逅襟期俱洒落，等闲归计少迟留。
何时更约云门路，踏破青鞋布袜休。

四海桐江陆使君，阿咸诗律更通神。
时无势力能推毂，独使文章老斲轮。
万卷诗书堪遗子，千岩风月未全贫。
青鞋布袜云门路，鸡黍容吾叩主人。

老病颠狂药不医，粗豪骂坐欲何为。
前生纵使希真是，已死尚存忠简知。
颠倒六经鸜鹆舞，澜翻一曲竹枝词。
虽然结袜王生僭，人以此贤张释之。

人言我身长，尺度难为裁。
居然一瓠壶，略可当酒杯。
口交市井谈，面涴俗子埃。
谓予倘不化，未觉逆旅猜。
但恐醉语误，积毁能焚骸。
殷勤王先生，脱袜何贤哉。

黄云承袜知何处，招得冰魂付北枝。
金谷楼高愁欲坠，断肠谁把玉龙吹。

沉香亭北露华春，曾识霓裳第一人。
千载不归罗袜梦，绿枝红艳只如新。

红妆翠袖一番新，又向园林作好春。
却笑华清夸睡足，只今罗袜久无尘。

无人低唱两三卮，一任璚瑶满眼飞。
罗袜暗尘应洗尽，月明吾欲看江妃。

平生未踏洞庭野，亦不曾登南岳峰。
因君谈旧游，恍如常相从。
江淮历历转湘浦，裘马意气传边烽。
吾尝泛大江，祇见匡庐松。
乘风醉卧帆影底，高浪直溅岚光浓。
日暮泊船时，是时方严冬。
雪花压船船背重，缆摇舵鼓声如钟。
当年意浅语不到，无句可写波涛舂。
君诗乃如许，景物不易供。
尽归一毫端，状出三飞龙。
人间胜处贵着眼，虽有此兴无由逢。
钱唐山水亦自好，奈何薄宦难从容。
南高北高一千丈，潮头日夜鸣灵踪。
应有隠者为识赏，青鞋布袜扶杖筇。
君无诧彼我愧此，急还诗卷心徒忪。

不奈江浑复林热，长夏逃虚徒散发。
扁舟何许可追凉，安得佳人弄明月。
寻常浪饮苦匆匆，邂逅一游多汩汩。
日复日矣心转痴，牵强而来终勃窣。
琴堂有仙真好奇，簿书堆里清兴发。
我虽老倦亦轩然，相与听歌忘病暍。
中流滉瀁已苍茫，下濑回沿应荡淈。
山高影翻栖鹘巢，潭澄光射鸣鼍窟。
须臾斗柄插银潢，常娥俯濯凌波袜。
快呼天风驾云涛，弱水三万倏超忽。

雨雪绵绵春欲深，鹅湖石井旧登临。
经行为我踌躇立，俛仰知谁放旷吟。
高爽山川无起灭，卑喧人物有升沈。
青鞋布袜茅柴酒，花柳中边惜此心。

天乃揪敛作深秋，断港回溪水亦收。
明月已圆云淡薄，西风初老雨霏浮。
青鞋布袜随宜过，白酒黄鸡有底愁。
北客登临多话旧，只今楚尾是吴头。

新绿满高树，残红辞旧枝。
马嵬留袜处，金谷坠楼时。
巢燕衔香急，川鱼弄缬迟。
诗人无可恨，青子又垂垂。

裳织新云锦，交寻旧布衣。
荆蛮九鼎重，岭海一官微。
心事渊明是，天时伯玉非。
谈高方谔谔，调古独巍巍。
亦有兰为佩，能无简绝韦。
灌缨东磵水，访旧北山薇。
老我家何在，颠风鹢退飞。
袜头常反著，车辙每殊归。
但觉乌仍好，端知骥可睎。
草中同臭少，爨下赏音稀。
煮字徒相饷，忘言合见讥。
牛腰繁卷轴，蚌腹欠珠玑。
重借言如史，轻因鼠发机。
毳云甘寂寞，华衮借光辉。
鸡肋初无取，云斤不足挥。
楼宽长挂榻，月好许敲扉。
踵息宁乖众，心声愿听希。
李虽嘲杜瘦，孟不与韩违。
末路宜多助，孤军伫解围。
载驱惭款段，忍负镂金鞿。

不解俯华簪，峩峩独苦心。
反骚嫌少作，番袜动新吟。
折玉兰风急，摧金菊雨霪。
中年儿女泪，消得几沾衿。

三年一楮成，九年一弓就。
虽刮造化骨，总落造化后。
叶生翻袜法，二者竟何有。
因依霜节劲，缱绻虚心厚。
细意幻扶疏，与俗洗棼垢。
慨慷纵一醉，顷刻便千亩。
不知盘礴时，更有全牛否。
忍贫不谋富，捉衿见两肘。
千愁怜竹瘦，百屋嫌铜臭。
虽无种秫田，亦有吸川口。

闸住亭前绿半篙，泉中白兔眇秋毫。
庾楼自是当年好，番袜工夫合反骚。

未惬响朝阳，卑栖枳棘傍。
刚柔非吐茹，衰弱倚清强。
避酒来萧寺，思亲拜渭阳。
平生番袜法，背俗细平章。

抱独贫如我，飘然更我怜。
亲思文度瘦，妇笑伯鸾颠。
混混污成俗，朣朣碧觑天。
肯移罗袜步，荐菊些林仙。

觳觫何如款段骑，袜头番著副絇丝。
胸中天地无人识，只有桥边白鹭鸶。

竞俗奔奔急，潜窥却步难。
退知藏用密，居得秉彜安。
有袜常番著，无弦敢废弹。
谢城空冷帐，回首一汍澜。

万别千差皆直指，攻非端的成攻是。
泼撒一回须尽底。
藏头鼻，定盘星上无些子。
同者自同渠自异，才分同异尤多事。
翻著袜头王梵志。
休特地，弄潮人在洪波里。

诸方已自懒相酬，有甚工夫缀袜头。
要向折铛煨死饭，截流过了复随流。

从渠罗袜印香泥，偷乡阶前问柳枝。
昨日看郎来系马，杏花亭北立多时。

侨居无地寄生涯，布袜青鞋着处家。
太乙虚舟想莲叶，玄都活计问桃花。
不堪众稚贫为累，坐使孤生发半华。
傥许侏儒均赋粟，不妨老子自餐霞。

一二三四月如眉，积累如梳截半规。
玉斧昼夜修不彻，修成团镜当空垂。
十眉有样列象几，梳裁春冰镜涵水。
瑶娥睡起拂菱花，扫黛插鬓云绕指。
敛袂亭亭天上妆，环珮隠体璆琳锵。
骖鸾跨鹤舞仙谱，子登弹璈飞琼簧。
天风飕飂冷到骨，银河澎浪溅罗袜。
一轮千古广寒深，折尽桂花应白发。

三六乘鸾初嫁君，琴瑟朝暮誓不分。
酒酣使气浪自许，片舌仪秦弄风云。
东吴西蜀几千里，雁来数年无幅纸。
有便我必寄锦笺，岂应皆沉石头水。
酸风一点泪两行，凭栏瞥过双鸳鸯。
霜花迫帘冷蜡焰，雨梧傍枕敲银床。
乞灵每日扣巫祝，更向静处听响卜。
人言卯夜验不差，又言元宵应尤速。
二说果如神，俱占敢厌频。
斋心通我意，侧步潜我身。
或坼翠幌视，或靠绿窗避。
两夕行人语，字字还家意。
罗袜走褪奔绣帏，懽喜无地魂天飞。
小儿放娇来牵衣，抱我门前接爷归。

前年建安县，始识韩荆州。
一见辱知遇，许我尝从游。
寻幽访赤壁，买笑陪青楼。
有酒即命驾，夜饮忘觥筹。
雪香飘梅花，归驾仍迟留。
送君城北隅，岁事希一周。
告德虽未久，有怀奚所投。
客来自锦溪，知为蓝田游。
抠衣欲趋隅，其奈风马牛。
方图拜尺纸，文此不敏羞。
乃复三不缄，获戾于君侯。
谪客干典刑，宜尔餐吴钩。
幸不畀我死，残喘延俘囚。
搜索遍中外，释缚良无由。
始思鹍鹏翼，庇我反手犹。
嘘灯拂毫楮，尺素驰星流。
荷公三复还，恻然添我忧。
许我京阙间，与我为良谋。
于今秋复冬，俟命犹置邮。
西风掠天宇，鱼雁俱沉浮。
未审恩波中，许我共济不。
我材袜线短，愿公广甄收。
他日宾幕府，鏖战当焚舟。
公兮不我援，复驾言焉求。

西楼伴食老西堂，拆袜浑无半线长。
推向万山深处去，沉犀桥北望龙阳。

白玉堂前绝世容，水晶帘薄透重重。
非仙非鬼树明灭，似梦似真花淡浓。
袜照晴波添缥缈，佩摇寒月欠{王冬}珑。
一番青子成阴后，却笑痴儿认旧踪。

不知我者谓何哉，布袜青鞋日日催。
长啸一声啼鸟外，朵颐有象著山雷。

不是非心佛，还疑有漏仙。
朝闻驰鼓起，夜候定锺眠。
浴少衣偏垢，游多袜易穿。
祗将毋不敬，推倒野狐禅。

老我愧不学，无以祛六蔽。
短绠赴修汲，深浅忘厉揭。
每逢扑凸篇，如对葛答谜。
敌垒或致师，何以御柴曳。
书林倦回旋，笔径宜睥睨。
独自搔背痒，谁与解袜系。
误墨拙成蝇，饮酰痴聚蚋。
器成多苦窳，草创类茅𫈵。
未善文心雕，曷助葵足卫。
乐只正始音，尽发文冢瘗。
古意窥九嶷，词源决三澨。
英风韵风雅，噩噩规诰誓。
精刚拏健鹘，妥帖律狂猘。
解注卑虫鱼，献纳笑虾{制/鱼}。
读檄头愈疾，听语麋著箄。
风高补钓台，天朗摘兰禊。
合止按商角，刮磨出廉锐。
妙指曲不传，夺胎骨可蜕。
神针如运斤，拆屋去眼翳。
又如大医王，刲胃涤淫滞。
万象困搜讨，瑶金拔昆丽。
司文当执衡，却扫甘拥篲。
空山阔游从，思君愿言嚏。
芜词荐藜藿，香芼待姜桂。
翳桑急壶飧，毋为答饭毳。

都人殚出集河湄，犹记从初放水时。
三五已过修禊宴，浃旬行作送春诗。
微波溅袜仙浮棹，曲岸当垆柳映旗。
自笑遨头衰复病，也同欢俗恣追随。

开席临流雨骤侵，都人殊郁胜游心。
侍娃不见尘生袜，农谷偏欣陇拔针。
郢雪鬭高闲未接，峡云争去杳难寻。
无过却下船中坐，岂废衰翁醉又吟。

短裙缬蕖衣制荷，采莲女儿凭船歌。
歌酣弭棹解尘袜，微步演迤凌寒波。
薄言采采湖之沚，买镜无钱贱生理。
遥知浪水不可照，只仗清流作知己。
荪为桡，桂为棹，脉脉环湖翠烟草。
急归掩关中夜思，欲致美人伊有道。

布袜青鞋得远寻，四边卧石护清深。
从他照破千人胆，容我论交一片心。

青灯相对夜初阑，适意棋枰伴我闲。
天马辎车金象国，虚龙缟袜宝台山。
进趋自可觇成败，幸胜何尝不往还。
一著未容回局势，不妨袖手酒杯间。

流年衮衮滩头浪，萧骚白发三千丈。
人生荣禄底须多，何嗟及矣负米养。
沧溟不禁尾闾泄，养素略窥道家说。
庶几真一复保全，可以众言强分裂。
瀛洲醉挥碧霞杯，集云峰前偶此来。
吏衙凫散铃索静，怪有飞佩锵琼瑰。
紫霄洞经曾熟读，归来烟霞绕冠服。
嵯峨千仞狮子峰，寒栖旋营数间屋。
飚游为我晷刻停，汲泉引满如海鲸。
要学旌阳累功行，不妨天诏迟飞升。
岷峨念归可轻发，枉办青鞋并布袜。
禁闼侯藩信所遭，几曾仰空虚咄咄。
炉薰浪拟叩玄微，何如赵州东院西。
了知此理只么是，亡羊何必惑多蹊。
自心有疑须自断，勿用周遮添著一重案。
炼师炼师为我印证之，六合同风兮九州共贯。

水声响峥嵘，山势高嵂矹。
我居山水间，瞥焉五阅月。
看山宽眼界，听水清诗骨。
妙理在浊醪，淡交寄薇蕨。
翻书明月轩，瀹茗清泉窟。
一雨酿黄梅，连朝来不歇。
云疏漏檐光，晴意犹鹘突。
卓午睡瞢腾，起来足不袜。
搔首独无言，书空时咄咄。
天宇未清夷，世途良臲{臬兀}。
丈夫志未酬，徒有冲冠发。
俛头习科举，与俗聊汩汩。
壮图要有待，非久黔吾突。
富贵渐逼人，荣途轫须发。

我来自京师，己丑之十月。
道之建剑间，行行遇兵卒。
问之何为行，对言声哽咽。
初只因临汀，盐商时出没。
县官事张皇，星夜闻帅钺。
帅出乃捕兵，此曹辄猖獗。
加之江西寇，恃崄护巢穴。
向来误杀降，贻祸今尤烈。
合党肆纷披，交锋争桀黠。
聚落四百村，室庐遭毁𦶟。
转徙临昭阳，孤城危一发。
帅方实归装，视此苦不切。
惟漕暨庾台，协心图扑灭。
移文责十连，义激词语辣。
就檄刘权军，专城植铩{盾戈}。
又有一老尉，贾勇抗鸱鹘。
赖此所居民，犹苟旦暮活。
我闻此卒言，忧愤中肠热。
及归抵吾庐，保伍亦团结。
或恐汀邵寇，余烬尚分裂。
或疑鼠狗徒，乘间敢窃发。
吾乡号乐国，目不见寸铁。
一闻钲鼓声，缩头畏如鳖。
新岁或讹言，城居竟搬挈。
丁男肩欲頳，稚女足不袜。
相顾莫为谋，去守将安决。
汝知诲盗谁，吾能为汝说。
年来民贼多，田里困根括。
单丁火亦追，逃户租尽刷。
猛虎政太苛，攘鸡手已滑。
剥床忍及肤，椎肌惨见血。
吏肥富薰天，民贫怨刻骨。
及此皆幸灾，狺险何聒聒。
古来盗贼兴，官吏去饕餮。
大者籍其家，小亦寘重罚。
人心知是非，端可以理折。
民贼尽芟夷，虽赏之不窃。

江左百年来，英雄老岁月。
空糜东南财，坐廪骄惰卒。
嘉定惩开禧，废食因一咽。
国论规便安，神州听沦没。
和戎益金缯，讳战钝斧钺。
迩者天祸之，鞑靼逞狂獗。
一举殄金人，犁庭扫其穴。
金如釜中鱼，靼如火烈烈。
乘间蛮触衡，复有山东黠。
长驱淮甸间，大纵山阳𦶟。
或屠制帅家，或髠守臣发。
鱼肉我王人，首领春葱切。
涂炭我生灵，聚落炊烟灭。
嫚书揭通衢，著语太辛辣。
供帐王者居，左纛将军绂。
往来青齐区，健比霜天鹘。
一名娘子军，掎角同生活。
狼心肆陆梁，烽燧竞熏热。
我事南方强，谓可以恩结。
衣裳一颠倒，茅土甘疏裂。
纳侮忍包羞，容奸噤不发。
谁与生厉阶，正尔错铸铁。
彼计甚诈狙，吾谋类跛鳖。
岁币久桩储，复为彼赍挈。
边筹乏寸长，往往如拆袜。
相顾皆狐疑，莫能抵龟决。
心知示弱非，成事付不说。
边民亦何辜，一孔尽搜括。
战舰尾相衔，义丁家尽刷。
需求意无厌，许可舌太滑。
譬之护痈疽，包裹畏见血。
仅仅外留皮，骎骎啮至骨。
理势有必然，吾言非强聒。
惟愿天听回，揽权制生杀。
毋倒太阿持，毋惮强弩末。
毋贻养虎忧，毋使馋蜂孽。
废籍起忠贤，穷荒斥奇餮。
一朝出六师，声罪行天罚。
名正事必成，本强冲可折。
衔璧许来臣，寸铁谁敢窃。

杜宇不如归，竹鸡泥滑滑。
深山岩崖中，谁道无佛法。
有佛法，衲僧只有三只袜。

翠微际北腕头短，洞水逆流方到家。
年老脚跟宜著袜，不能随处蹈泥沙。

三千两锺乳，八百斛胡椒。
不悟口中袜，犹贪掌上腰。

衣鲛绡兮美人，采白蘋兮水滨。
袅翠翘兮为饰，步罗袜兮生尘。
兮远道，萋萋兮芳草，远山眉兮澹扫。

太岁在辛卯，九月万木落。
是时太阴亏，占云臣道剥。
王生出紫微，谴逐走商洛。
扶亲又抱子，迤逦过京索。
弊车载书史，病马悬囊橐。
西都不敢住，空负香山约。
阌乡正南路，秦岭峭如削。
肩舆碍巨石，十步三四却。
妻孥亦徒步，碛砾不容脚。
山店盖木皮，烟火浑熏灼。
夜深闻贙虎，全家屡惊戄。
山泉何萦回，切冽无桥彴。
卸鞍引羸蹄，解袜事芒𪨗。
晨澜发可鉴，朝涉胫如斮。
商山六百里，天设皆岩崿。
上洛在其中，狴牢曾未若。
逐臣自可死，何必在远恶。
刺史不我顾，古寺聊淹泊。
卜居杂民甿，致养无精糳。
知道由自宽，有亲强为乐。
侧闻种先生，终南卧云壑。
长沮既躬耕，元礼仍开学。
王绩妇未娶，介洁翘孤鹤。
之推母偕隠，教诲修天爵。
诗情亦嗜酒，道气不服药。
田衣剪荷芰，野饭烹茝蒻。
雾豹泽文彩，冥鸿避矰缴。
肯从羔雁聘，唯恐簪裾缚。
如何宋右史，斥鷃议雕鹗。
玄𫄸与丹诏，恩礼诚非薄。
仍敕京兆府，敦谕辞恭恪。
先生恋板舆，纯孝心坚确。
散发走烟峦，拜章谢恩渥。
巨材犹在涧，大玉不出璞。
使者遂空回，软轮何寂寞。
贤母召征君，庭责词嗃嗃。
胡为事章句，漏名入街郭。
府县污我山，胥徒噪吾幄。
以兹近声利，安得成高邈。
誓将徙穷谷，庶可逃喧浊。
先生拜引过，为寿开樽杓。
陶陶又熙熙，何啻闻竽籥。
人传到迁客，面目敦惭怍。
器小识不远，当年事头角。
遭时得一第，游宦何龌龊。
逐膻甚蚍蜉，鬭耀同{虫习}{虫龠}。
宰邑乏弦歌，谏垣无謇谔。
便蕃朱紫绶，僭忝丝纶阁。
方号骙骙龙，已困狺狺{犭足}。
待罪始知非，咄哉昧先觉。
一聆高世行，罪发庸可擢。
忍耻赋三章，尘埃寄寥廓。
明年会恩宥，量移井蛙跃。
靡暇谒南山，征途望西岳。
黄河波汹涌，白迳苔班驳。
中条围解县，五老烟龊龊。
此焉为郡副，乌敢事陨获。
笼禽幸未死，尚且谋饮啄。
米呼村婢舂，樵雇山僮斫。
喂马捽寒芜，看书𦶟秋箨。
信口亦吟哦，放心无适莫。
君恩已绝望，人事终难度。
相府一张纸，唤起久屈蠖。
诚知有梁栋，未忍弃榱桷。
五城天上开，三殿云间卓。
重取故衣冠，笼裹山猱玃。
病翼得风云，坏墙劳赭垩。
谏官与史氏，旧职聊羁络。
举袖拂石螭，凝眸睨金雀。
冥心想前事，一梦何挥矐。
长恐先生闻，倚松成大噱。
关中朋友来，遗我神仙作。
繁华远客骑，铮𫓩美人错。
古澹啜铏羹，文雅铿木铎。
千言距百韵，旨趣何绰绰。
孰念气如虹，翻然轻抵鹊。
俊甚麻姑抓，快比屠门嚼。
浑金岂在镕，尺璧宁施琢。
愈风齐捧檄，忘味同闻乐。
致之向怀袖，日夕芬兰若。
褒我尘俗韵，铅刀化干镆。
同声必有应，过实还疑谑。
盛夸山中事，云屋张霞幕。
兰芽含露采，石髓和烟酌。
巢由泉涤耳，园绮芝盈握。
有时上绝顶，星斗近可摸。
下视尘世人，营营似螶{隙阝=虫}。
男儿既束发，出处岐路各。
苟非秉陶钧，即去持矛槊。
致主比唐虞，安边如卫霍。
不尔为逸人，深居返吾朴。
胡然自碌碌，名节日销铄。
行年过半世，功业欠圭勺。
无术铸五兵，使民兴钱镈。
无材统六师，逐寇开沙漠。
空言说王道，肆眼看人瘼。
多惭指佞草，虚效倾心藿。
一览大雅文，起予亦何博。
况兹山野性，谟画昧方略。
搔首谢朝簪，行将返耕凿。

堂前一级似阶墀，无石无砖只旧基。
泥饰顷因年节近，蹋崩唯是客行时。
谁曾罗袜双来上，多谢苍苔久不离。
从此便成贫景致，竹帘垂处最相宜。

做了高官职，双眉皱不开。
譬如三日妇，锦袜著珠鞋。

休致后欣荣念薄，利名中伏祸机深。
蔺卿反仅能全璧，疏傅归才有赐金。
福过安知衔秽袜，朝回犹叹负香衾。
山中猿鹤休猜怪，方表先生铁石心。

且可饮杯中物，谁能管身外愁。
秽袜奄终元载，短衾可敛黔娄。

夜月抱秋衾，支枕玉鸾小。
艳骨泣红芜，茂陵三十老。
卧闻秦王女儿吹凤箫，泪入星河翻鹊桥。
素娥刬袜跨玉兔，回望桂宫一点雾。
纷红小蝶没柳烟，白茅老仙方瞳圆。
寻愁不见入香髓，露花点衣碧成水。

冷泉亭放闸，换尽时人眼睛。
见山堂看云，甚处讨他巴鼻。
认得完全，是则未是。
手中黑竹篦，不能打得儞。
胡乱三十年，全无巴鼻。
叨居六七刹，无补宗教。
翻著梵志袜，疑之者多。
倒用司农印，识之者少。
出岭既不能跂步玄沙，入岭又何敢追踪雪老。
上人担头不堪泊蝇，也能带得。
老僧去那逢人展，似即不无。
若谓起杨岐正宗，疏东涧正派，且莫谤渠好。

列仙坛上碧鸡鸣，布袜青鞋取次行。
上界烟霞疑可到，东方草木渐知名。
一泓沧海杯浮景，万点青山棋落枰。
脚底云飞寒带雨，此身知是在蓬瀛。

梦想云根久已哉，青鞋布袜喜重来。
笋添简寂春前盛，桃胜玄都观里栽。
洞狭天宽多秀异，泉清石怪少尘埃。
仙家日月长如许，我欲朝真屡往回。

赖得人间念已灰，省身克己问参回。
事随缘法安排去，病向根源点检来。
布袜青鞋资懒散，笔床茶灶恣徘徊。
偷忙不住提撕着，猛可投机亦俊哉。

白头浪中碧眼胡，赤脚笑踏雁衔芦。
太平寺主不知我，观音后身谁诳渠。
是身如幻本来空，偶然游戏非神通。
当年涉海向震旦，扁舟本与商胡同。
君不见壶丘弟子御风飞，犹有所待周笑之。
又不见横抛锡杖渡水僧，回瞻黄檗称大乘。
此胡法器更奇在，何曾以此为圣解。
萧郎不悟义不留，却要时人略惊怪。
异时埋骨寄熊耳，万里西归提只履。
忽从葱岭遇宋云，雅意依然今日是。
此图谁笔面如活，客来却咏凌波袜。
若将底事比渠侬，老胡暗中定羞杀。

对饮敲铜斗，声声应浩歌。
频斟江上酒，亟拜浪中婆。
深浅倾浮蚁，低回舞短蓑。
白头高似屋，素袜想凌波。
江远如神在，杯长奈我何。
却怜独醒客，憔悴赋湘娥。

开元初政尽精明，岁晚色□□牝晨。
胡雏养虎自遗患，马嵬□袜生战尘。
幸哉有子系民志，宗祏将倾犹未坠。
当时监国若□避，大物必归安与史。
较轻量重法受恶，父子至情休责备。
南内凄凉叶落时，尚胜公侯草间市。
镂刻摹写皆瓌词，□□以颂而以规。
我来解嘲千载后，□起九京共评之。

袜罗尘冷不胜嚬，更向东风占尽春。
三十六湾明月下，女冠逢著谪仙人。

妾居西北方，容貌亚冰雪。
妾长嗟无媒，孤影对明月。
头绾堕马髻，脚衬凌波袜。
钗梁溜金凤，舞带蒙锦缬。
颈瑳素玉圆，胸莹新酥滑。
翠靥中蛾眉，瑶花亸鸦发。
腰袅柳丝轻，脸润桃花发。
出郊乘紫骝，蔽目举青伞。
不敢一回首，烟际暗愁结。
谁家白面郎，志气何飘扬。
使妾一过眼，吾肉燔如汤。
自惟父母严，折花回倚墙。

芙蓉睡足西风冷，渔阳卷入来无影。
不思夜火笑骊山，甘欲庭花唱宫井。
马嵬山下杜鹃声，罗袜空凄花草馨。
谁谓霓裳非有情，倚腔犹韵雨霖铃。
胡人先母而后父，此语悟君君不悟。
天下何思复何虑，华清目送猪龙去。
已矣去，知不知，悲莫悲于南内悲，危犹危似西狩危。
伊人事定有所制，但得抱女成歔欷。
元都水，颜太师，截禄山骨为之字，沥禄山血为之辞。
未千年事几如此，风雨剥蚀苍苔碑。
禹启乘云去亦久，客舟空舣浯溪湄。

芒鞋布袜与青藜，朝市迷心忽几时。
料得山中猿鹤冷，多应相怨不相思。

水源穷不尽，垢腻生春袜。
未敢辄揭流，且向幽亭歇。

苔径长年断俗踪，亦无交旧可过从。
闲忧颓堕自鉏菜，老尚怪奇惟种松。
履破背时翻著袜，诗狂见月乱撞钟。
千年陶谢今谁似，恐有山林不易逢。

鼓角声中璧月光，竹舆十里绕横塘。
碧摇仙子凌波袜，红散天丝织锦裳。
仿佛若耶溪上路，栖迷太华井边凉。
入城不觉东方白，吹散一身风露香。

莫嫌一点稚阳微，化育工夫自此推。
履袜已无亲可献，黍羔犹与俗相宜。
数千里外萦心事，四五更头欹枕时。
恳恳对天香一炷，定知人愿必天随。

臭袜终须来塞口，枉收八百斛胡椒。

深深陋巷更深藏，袜线曾无一寸长。
学问不宜随苟且，传闻何敢喜张皇。
一池科斗书千古，满径风骚竹万章。
此意寂寥谁与共，美人只在水之阳。

双绾玉钗垂，相逢暗敛眉。
红潮初上脸，未语两心知。
罗袜凌波拂暗尘，露桃烟柳不胜春。
珊瑚枝下重相见，曾是鸳鸯梦里人。

自是神仙客，梅花亦让青。
绿垂云叶重，黄映雪花轻。
袜小凌波稳，杯斜带露倾。
一枝来赠我，吟几觉春生。

门外数声风动竹，知是客来憩舆辐。
嫣然一笑为谁开，眼前喜见人如玉。
奚奴侧背□锦囊，共看娇容理蟹筐。
可堪清晓正凝霜，冰箸入手生寒芒。
袜尘微动缫车索，三尺龙孙横左握。
初方一缕渐如纶，衮衮不断巧绵络。
沿淮土旷人更稀，未冬寒风已透帏。
闲田不种木棉树，卒岁可怜无褐衣。
岭南弥望无处著，堪与梨云同寞寞。
收来比屋机杼鸣，谁复号寒叹落魄。

小池清晓试芒鞋，水国真仙簇仗来。
微动袜尘移稳步，半酣卯酒晕娇腮。
千重倚盖随风漾，一笑倾城特地开。
口不能言犹可咏，那堪解语肯心灰。

姚黄魏紫恼人看，罗袜成尘俛仰间。
蜀魄声乾花有血，湘灵泪尽竹无斑。
年光冉冉趋双鬓，暮雨霏霏失四山。
老里情怀天地窄，莫教一日酒杯闲。

胡床少住许诸君，彩服移来有脚春。
浓露洗空妆带酒，暖风吹动袜生尘。
圣贤清浊杯中物，宾主东南席上珍。
品格只从根拨见，先生端是识花人。

布袜与青鞋，山巅复水涯。
闲为真富贵，吟是好情怀。
既可全吾乐，何惭与世乖。
自随无畚插，忘死亦忘骸。

了无一事可相拘，布袜青鞋信所如。
乱石荒苔樵子径，竹篱茅舍隠人居。
山林真乐须还我，朝市闲名不问渠。
颇谓行窝安乐法，远胜叔夜养生书。

鬓蝉雕落柳眉颦，惭愧三郎不见嗔。
一病早知尸解去，定无罗袜堕边尘。

后村画卷四方来，输与先生作袜材。
貌就寒林差易事，玉堂云雾欠人裁。

布袜青鞋共踏云，七年往事不堪论。
湖山宿草梦魂到，风雨秋镫诗卷存。
后死犹能传耆旧，平生相属□儿孙。
老禅携手经行处，薄采芷兰招楚原。

西山好，西山好，天开画阁胜蓬岛。
千峰尽头地脉舒，万顷如掌湖光抱。
清风佳月自时节，暖翠晴岚互昏晓。
逢人大观夙契心，小筑数闲谋退老。
欲归去来不由身，妙庄严域须手了。
平平稳稳经理去，纤纤悉悉工夫到。
栋宇峥嵘巾笠凑，钟鼓震撼钵盂饱。
今日何日满十分，是空非空归一笑。
於戏分付善舞人，曳锡逍遥忙劫表。
老鹤飞迎出山深，驯龙拜伏候门早。
便应管领古烟霞，何妨评论闲花草。
樵歌渔唱如梵呗，茶约诗盟足吟啸。
淡中滋味苦亦甜，静处风光安是宝。
顾我门户虽不同，如此林泉均所好。
霜松雪柏梦相知，布袜青鞋嗟已耄。
西山好，西山好，世闲何处不是邯郸道。

摇摇花，长安城南道。
小草欣欣造物匀，三月来来野田好。
女郎厌踏王孙园，出郊更觉春嫣然。
五家蹙成锦绣谷，双鬟妙舞玳瑁筵。
合欢扇裁七宝月，荫步盖簇空青天。
分司自讼狂惊坐，拾遗劝我莫近前。
此时摇摇绝低小，媚紫得映车闲钿。
幸承踏歌罗袜暖，偶荷细摘春心怜。
岂如黄土冈头古柟树，花开花落无人觑。
一枝折顿固弗班，五陵隽赏初何预。
呜呼世无赏音兮竟大奇，古柟苍苍云雨垂。

紫气曾临屋有光，老僧相对说修藏。
貌癯渐觉衣冠古，交淡谁知道谊常。
文类锦机君独艳，才如袜线我无长。
近来悟得安心法，菜饭蒲团一炷香。

大地人求巧，子独全其拙。
吃饭倒把匙，刺眼翻著袜。
只知困守株，不愁飞辩月。
天真未解分，混沌一团铁。
抱璞寻𬬻锤，巧手难施设。
朅来就拙玲珑阴，毡拍板合无弦琴。
摘杨黄花嗑然笑，樵童牧竖皆知音。
岂不见棱道者，破七蒲团无缝罅。
鬼窟翻身呼大差，卷起帘来见天下。
又不见隆藏主，此是吾家睡虎子。
气肃西风牙爪露，千林扫迹无狐兔。
须知巧自拙中出，巧拙到头无处觅。
无寻觅处知端的，急来与汝粗拳吃。

布袜青鞋敝絮袍，松扉柴几小衡茅。
云酣才酿腊三月，梅吐又横春一梢。
炭为骤寒偏索价，酒因不饮懒论交。
穷年兀兀从人笑，未用多方作解嘲。

江上提鱼妇，朝朝入市闉。
守船留稚子，换酒醉良人。
不着凌波袜，长垂溅水裙。
浑家同泛客，笑杀别离津。

富贵骄人拥庐儿，寒士不逊原壤夷。
傲称凶德无适宜，长者寄尔渠得知。
使袜聊为廷尉重，命履乃有帝师用，苟非其人千仞凤。
鹦鹉洲前吊月明，归来痛饮师刘伶。

了知五十六年非，何处空山叫阿{弥/女}。
斗酒只鸡双泪落，荒林宿莽九原悲。
黄花委地伤徂岁，青笋迎船忆旧时。
庐下夜来霜屦冷，袜材持送懒残师。

山寒律琯又飞灰，万壑松风冬起雷。
风景不殊云黯淡，雪霜初霁日徘徊。
无人献袜抛尘屦，有客传觞酦冻醅。
天地不教阳德尽，韦编曾叩伏羲来。

蟋蟀声中念故乡，片帆风正渡钱塘。
烟横浦口鱼讴晚，月涌潮头蜃气凉。
一脉菲泉清夏后，千年酒瓮醉秦皇。
青鞋布袜秋归早，犹有荷花镜里香。

一片禅心无用处，蘋花溪上看垂纶。
也知白璧黄金贵，何似青鞋布袜贫。
吟畔山川生哭泣，笔头兰竹露精神。
如今云散泉流去，淡日凄风杂野尘。

三十将成道未成，菱花频照意频惊。
百年得趣非容易，万事无心是太平。
白雪阳春谁欲听，青鞋布袜世相轻。
天台庐岳难忘处，泉石皆知旧姓名。

洞天三十六，第九曰林屋。
神仙固难名，瓌怪存记录。
旷岁怀寻赏，兹辰幸临瞩。
驰神在真游，岂复惴深谷。
解袜纳芒履，燃松命光烛。
初行已伛偻，渐入但匍匐。
顾瞻避冲磕，浑淖没手足。
如此百余步，始可立寓目。
或垂若钟簴，或植若旌纛。
有如案而平，有类几而曲。
镌刻非人工，晶莹粲黄玉。
遥知窍穴外，定有金庭箓。
凡肌不可往，叩击安敢黩。
鸾凤无消息，但见白蝙蝠。
却还望微明，既出犹喘促。
沾衣怜石髓，孰悔泥涂辱。
庶几达微慕，养生相吾福。

茅坞石巉岩，无云亦有岚。
纸材槌稚竹，泉笕穴枯杉。
跣足何曾袜，赪肩或不衫。
邻家石茶磨，妇借自能担。

三戒二已亡，所戒惟在得。
大道辟我前，幸无两岐惑。
谁歌返招隠，口待秽袜塞。
身为葛天民，宅在建德国。
努力筑糟丘，万感付一默。

久縻官务费爬梳，一旦投闲得自如。
紫绶金章已高阁，青鞋布袜是安车。
漫郎心事诗能说，散圣禅流髪未除。
物我重轻中了了，可能秤象待苍舒。

诸公合沓据天津，往事微茫问汉滨。
老病腐儒无可意，雪霜死草有重春。
散花不复来天女，中酒焉能致圣人。
谁且生尘赋罗袜，吾家已恐甑生尘。

自从书云入嘉平，一月间无三日晴。
大雪二十五六日，漫天塞地冰峥嵘。
吴江渡桥意颇快，吕城争堰心还惊。
丹阳古县暮落牵，冻人欲死无人行。
夜投孤店风更紧，燃草不烟灯灭影。
北人下马惊相问，自古江南无此冷。
求薪不可炭更难，仆御告馁衾裯单。
我生南土六十二，自古江南无此寒。
卧不脱衣袍带断，湿靴破袜泥袴绽。
焉得闺人呵手缝，可向谁家借针线。
船路不通驿路泥，田家闭户如鸡栖。
推车荷担唤不去，宁煨藁秸烹糠粞。
可以我而返不如，乾坤浩荡岁云暮。
岂无拥炉画灰处，焉用遑遑问征路。

浊醪儿辈尚能谋，且勿惊忧且勿愁。
不肯前朝峨豸角，可于当世较蝇头。
永无紫绶金章梦，甘与青鞋布袜休。
旦夕贼平岁中熟，茅柴杯外更何求。

车𫐆辘，牛觳觫。
积雪皑皑，飞雪{艹敕}{艹敕}。
前车上岭后车续，老牛服箱顾寒犊。
高雪弥山，低雪满谷。
戴笠执鞭，冻腰跼曲。
画师画此何年事，关塞远征挽刍粟。
莫道牛疲项领秃，人疲于牛痛欲哭。
峻岭之下旧村落，萧洒人烟知几簇。
莫道饷车过门外，门内田家眠正熟。
百车千车过不已，敲门乞索何时足。
牛岂不需藁一束，人岂不取一匙粥。
鸡犬不可保，妻子或窜伏。
画中水阁尔整齐，焉知不是逃亡屋。
我闻造化心至公，人间乃有两般风。
庶民雌风扇臭秽，何独楚王之风雄。
天地山川同一雪，眼见雪同心各别。
梁园才子简欲授，栘监老臣毡自啮。
贫人闭户洛阳卧，壮士衔枚蔡州灭。
红炉锦帐羔酒斟，岂识盘车图中意愁绝。
春日陌上花，同遨掷果车，不尔鳏翁嫠妇对花成咨嗟。
秋夜楼上月，同醉生尘袜，不尔羁臣逐客对月翻凄咽。
呜呼身在雪岭盘车图，还知世有子猷访戴无。

一样乾坤几样人，甑生尘异袜生尘。
寒窗黄卷青灯雨，暖阁金钗玉斝春。
谁同公子梦方魇，我与先生诗又新。
□□儿曹供笔墨，为言不是写真真。

挥手秦稽信宿然，未行俄已两周天。
云缄尺素惟开后，雪辊双溪恐堕前。
高谊谁能似孙宰，旧题应复记苏仙。
何时布袜青鞋去，摘野芎苗古寺边。

惜花急晨游，起坐旦未达。
骑马去踏花，朝雨马蹄滑。
落花委尘泥，花香在罗袜。
猗兰觅余春，牡丹迟未发。
游子何时归，使我幽愤豁。
目断回雁书，遥遥楚天阔。

粥饭随缘类出家，小瓶汲月自煎茶。
浮荣等是蕉中鹿，薄俗堪怜井底蛙。
南亩半栽元亮秫，东陵多种邵平瓜。
青鞋布袜相随去，九陌红尘任没车。

何苦怀芳草，无情绿又新。
年年生古道，步步是青春。
愁碧连分袂，飞红堕舞茵。
一筇当秀野，万里亦随人。
莽苍成芜楚，烟绵又入秦。
长安红紫陌，罗袜已生尘。

日出习池游，晴檐水不收。
几回经草暗，一迳带花流。
汩汩何从至，青青自欲浮。
但疑红雨涨，不似御沟愁。
静听鸣金谷，行迷失玉钩。
凌波罗袜润，大是断桥头。

轧轧篮舆松径间，晚风吹雨逼人寒。
断崖蹲虎停云湿，一水飞蛟醉眼看。
空翠万重藏绝景，夜光千丈浴神丹。
青鞋布袜吾能办，未觉丹躯羽化难。

空山雪片大如盘，有客远在孤馆眠。
翰林喝马不到地，白帝叱驭亲行鞭。
疾驱滕六笞飞廉，六花急舞狂且颠。
玉皇香案口读宣，深衣大带依然仙。
东里先生履欲穿，湿透布袜枵嚢缠。
高谈雄辩罏亭边，不有义意谁肯前。
阳羡山中春信传，两骖已发垂虹鞭。
诸君急棹山阴船，子猷逸兴今翻然。

阿英薰蒸透肌理，不洁未蒙好西子。
芙蓉浪中蔷薇水，苏合蜣螂忘彼己。
马嵬新袜钓新月，腥臊千年天地裂。
是间曾著鼻孔么，梅香窦臭无如何。

梨花魂醉草伤秋，玉笛霓裳事已休。
谁信一勾罗袜内，能藏天宝许多愁。

村南村北麦欲枯，桑麻阴阴满路隅。
炊黍田头行饷夫，餠炉未熟儿呱呱。
鸭头长袜短布襦，平生未识铅与朱。
弹筝不用如罗敷，怀金不愿逢秋胡。
眼前富贵何足娱，一身饱煖自有余。
茅檐笑语寒灯孤，夜舂晓织奉舅姑。

山村道人今老矣，徒有虚名落人耳。
梦中谁记版筑夫，画像虽多终不似。
偶来招隠九锁山，隠侯试笔开生颜。
须眉口鼻宛相肖，只今置之泉石间。
闻君尤工画山水，万壑千林生笔底。
可能更扫隠居图，布袜青鞋侣樵子。

香草何时号水仙，翠翘罗袜步蹁跹。
风标宜作梅花伴，不入离骚亦偶然。

老仙指甲坚如铁，夜画枯杉出宫阙。
翠深红远十二楼，犹理霓裳舞回雪。
山椒覆亭小于笠，石脚插船轻似叶。
桃花几度春酣酣，弱水何日通舟楫。
醉中作此狡狯事，收拾乾坤入毫髪。
神刓鬼刻未百年，不与丹青共磨灭。
天风颉颃飞霞珮，水云妥帖凌波袜。
我将就此逍遥游，高步青霄拾明月。

淡墨英英妙写真，一花一叶一精神。
繁香曾入庐山梦，遗珮如行湘水春。
小白凝珠还胜雪，轻黄承袜不生尘。
老僧懒作浮华想，空谷犹疑见似人。

扬州城门夜塞雪，扬州城中哭明月。
堕枝湿云故鬼语，西来阴风无健鹘。
神娥愬空众芳歇，一夕苍苔变华髪。
宫花窣帘尘掩袜，玉华无因进吴越。
漓漓淮水山央央，谁其死者李与姜。

风吹袜露明微照，芳云弱植仙姝庙。
髻鬟零乱在枕函，月里罗浮梦中到。
鲛绡拂尘蝉翼隔，窗雾凝寒唯影入。
晓来坐对残空标，翠翎不见额黄湿。

马嵬锦袜战尘中，辱颈空余颈血红。
却是西施偏命好，国亡犹得嫁朱公。

锦袜生尘脱红玉，琼蟾夜抱金娥哭。
芙蓉露瘦寒花钿，𫛛鹊楼空冷银烛。
轻鸾小凤横紫箫，彩云密漾青霞绡。
桂心沁入锁子骨，蕊宫贝阙天都遥。
玉床梦断心欲死，独抱秋衾咽香髓。
方瞳白羽青简书，驾月骑风渡瑶水。
琼楼碧户翠雾香，紫兰结佩红薇囊。
云车仙子不可识，芳卿寄谢真荒唐。
蔗浆不饮啼寒泪，不悟齐人少翁诡。
安得天上蓬莱宫，却着人间马嵬鬼。

寥阳宫殿老夜叉，九头狞狞髪髿髿。
朝暮拔本不满数，谪守凤山山下花。
忽生蚁虱若鱼子，秋风透顶栉复爬。
夫君岂鬻居士𪨗，履声汉代尚书家。
不嫌汝髪污我趾，结鞋远胜萧与麻。
煌煌火轮照万野，恨不赤脚踏雪车。
世间褦襶独何事，黄尘没骻汗透靴。
老夫两鬓亦萧飒，谢去相帽便乌纱。
愿言得此称轻爽，宿诺今已期及瓜。
誓当布袜从此始，上下云门还若耶。

声残玉笛梨花月，笑指骊泉浴香雪。
宣来天驷玉花骢，醉僛金勒摇东风。
阿环并辔微相顾，一点芳心倩鶑诉。
五溪老奴侍鞍侧，招摇先入华清路。
行幸东西春复秋，那知忧乐两相酬。
朝元警跸犹清道，胡马长嘶出蓟幽。
猿声霜冷巴山晓，锦袜遗香清渺渺。
南内凄凉稀进御，海云空阔蓬莱小。
泪湿花容春雨余，纵有丹青画不如。

筋寒苦跖盭，尊足讵能胜。
谁谓行多露，全如履薄冰。
城非靴可踢，阶岂袜堪登。
设有蒲轮召，安车未易乘。

薰风初转夏，绿树老春鶑。
暗溜穿花入，轻云隔竹生。
倚凉欹画扇，拭泪听秦筝。
素袜香尘暗，槐阴树底行。

香魂夜静趋龙阙，天风吹袂凌波袜。
鲛人愁织雪绡衣，飞琼笑问青华髪。
肌澈冰霜玉树寒，步摇环珮玻璃滑。
一声梦觉晓鶑啼，帘筛半枕梨花月。

金壶咽泪莲花涩，银箭浮迟渴乌泣。
知更阿监罗袜冰，暝对星河玉阶立。
内官唱漏催晓筹，芙蓉梦破燕支愁。
起来妆罢窥绣户，三十六院残烛幽。
建章风传凤吹远，翠华晨幸昭仪馆。
箜篌不语心自语，愁长如天恨天短。
红裀暖踏杨花雪，绛缕闲封守宫血。
鹦鹉空猜警跸声，春寒紧护流苏结。

种种念予髪，垂垂怀老禅。
公卿既无分，巾钵欲随缘。
布袜云门寺，铜瓶雪窦泉。
他年调水牯，鼻孔不烦穿。

当日温泉浴太真，岂知绣袜解尘生。
更于洗滑凝脂处，尚忆胡儿在锦绷。

锦绷绣袜两无成，几把唐家国祚倾。
帝宿青阳铃铎响，起来疑是鼓鼙声。

泥滑滑，泥滑滑，脱了绣鞋脱罗袜。
前营上马忙起行，后队搭驼疾催发。
行来数里日已低，北望燕京在天末。
朝来传令更可怪，落后行迟都砍杀。

吾闻洞霄山水妙天下，缭白萦青胜图写。
九重扃钥极深严，一岫宽闲更潇洒。
倚空天柱何孤高，诸峰罗立犹儿曹。
长松怪石入题品，金堂玉室供游遨。
此地隠居皆胜士，道骨仙风绝尘滓。
就中俞子最少年，烱若芙蓉映秋水。
青鞋布袜千里来，一见使我昏眸开。
谈空说有坐终日，舌涛衮衮生风雷。
鄙夫未愚晚闻道，寄傲嵌岩事幽讨。
只缘方寸无荆棘，渐喜丹田熟梨枣。
人生百岁空自忙，读书博塞俱亡羊。
劝君火急烹铅汞，莫待倒景飞屋梁。
春风又放鶑求友，烟外暗黄初著柳。
南行傥遇置书邮，莫忘超然北山叟。

细袜宫鞋巧样新，殷勤寄语读书人。
好将稳步青云上，莫向平康漫惹尘。

背人解素袜，裂断寄郎边。
须知销玉骨，无兴步金莲。

数骑红籹晓猎还，销金罗袜缕金环。
佯佯走马穿花过，拂拭雕弓对御弯。

蹋月看流水，水明摇荡月。
草木已华滋，山川复清发。
褰裳伏槛处，绿浄数毛发。
谁能挽姮娥，俯濯凌波袜。

形制似方桥，岛岸相连属。
春和逗凉飔，昼影浮浄绿。
佳人罗袜轻，花时相步续。
澄澜忽生晕，下有双凫浴。

堂上芙蓉花最饶，开时不见玉栏桥。
来从洛浦见罗袜，生在楚宫俱细腰。
何处仙人来跨凤，夜深明月好吹箫。
剩收秋蕊为佳酿，醉入飞云解画桡。

竹为篱落水为邻，草碧花红一径新。
尽日欢声连绿野，满城和气入韶春。
歌姬汗湿眉闲翠，舞妓香生袜下尘。
酒阵诗兵皆大敌，未知元帅属何人。

紫金沙路明珠阙，浴罢龙儿洗明月。
待来人世等麻姑，只被尘埃污罗袜。

凌波罗袜尘欲起，冉冉玉水翻红蕖。

绛缕初分后，银镮未解时。
已障纨扇笑，犹捧玉壶悲。
乞巧长生殿，迎风太液池。
雕屏涵火齐，宝帐隔琉璃。
欲买词人赋，空传狎客诗。
蔗浆销内热，琼蕊疗朝饥。
绮蒂桃初熟，红心草欲披。
凌波渡罗袜，向日翳华芝。
素脸分丹柰，香津滴紫梨。
龙梭随振素，獭髓补凝脂。
蓬饵重阳节，金针七夕期。
玉膏尝滵溢，翠盖逐葳蕤。
弦急哀随指，歌长恨入眉。
青鸾惟有舞，赤凤可能疑。
下蔡迷还易，平阳破未知。
髻高钗自坠，腰细佩长垂。
出恐严锺晚，归嫌钿幰迟。
辘轳惊晓梦，鹦鹉漏春思。
魂怨惟愁断，肠柔已自危。
璧珰萤影度，琼户藓花滋。
掩鼻谗难诉，披图悔岂追。
祇应金带枕，聊为达微辞。

五月热无事，讼庭若扫刷。
眼底簿书静，独坐痴闷发。
上马出门去，不避烦与渴。
幕中访贤友，且欲纾拥阏。
洒水延我坐，解带意思活。
清谈破尘滓，快若饮冰雪。
青衫虽同服，所处类巾袜。
道均语言合，殊不间毫髪。
十篇诗总解，金玉自磨戛。
往时草草读，恨不见本末。
全编使我尽，万漏都一括。
诸君好诗学，论议每相轧。
破碎失本源，十尝见七八。
圣途久荒废，怜君力锄䥽。
汉安隆中集，应和类控楬。
驰骋气力壮，嵩岱可手揭。
形容若绘画，讥讽过赏罚。
回头索平淡，春兴最清越。
意外得真巧，漫不露雕割。
此皆绪余尔，太仓出圭撮。
予虽素无闻，少小颇奸黠。
僻涩追古意，芬芳慕贤哲。
独自狂妄走，屡遭流辈喝。
中道偶成病，两眼痛欲瞎。
见字辄昏雾，恨无金篦刮。
凛凛忧痼废，那更寻旧扎。
平生志高远，缩小仅如钵。
又从县道来，屈强且回拔。
吏责常恐吓，民事日喧聒。
中烦变憔悴，余愤成呕哕。
衔辔脱未去，俛首就一秣。
大叫虽慷慨，壮图已销杀。
清华果无分，看人起门阀。
羡君名声好，风谊纵超拔。
凭陵欲轩翥，去势不可遏。
然犹滞巴徼，官况饱辛辣。
始初未识面，展手思挽撮。
相值偶相得，青松引藤葛。
意气始投合，底里尽表察。
文字本非敌，轻舫触巨筏。
雅趣均厚薄，高论借迂阔。
穷中烦慰藉，何异鱼喣沫。
俗态重趋走，仕路饶险滑。
且当学鸿渐，不能助苗揠。
穷达盖有命，运转随坱圠。
盖棺事始定，尝闻古人说。
功名倘可期，因君为寻掇。

偶骑匹马游仙关，瑶池夜宴欢未阑。
邀予末坐闻清弹，琵琶十槽声正繁。
初疑饥鸾啄玉应天响，忽似霹雳数声春气还。
曲遍将终檀板急，舞袖裂霞随拍入。
踏碎琼筵鸾步娇，汗透香绡露桃湿。
解绦罢舞整花钿，宛转仙容雁行立。
主人使令持酒卮，香随罗袜成尘飞。
铜龙无声夜无极，煌煌烛焰回朝晖。
桃源花落长溪净，人着秦衣樽俎罄。
岂如此会绝风流，主人殷勤宾客敬。
我作短歌公听取，人世百年能几许。
乐极哀来古所悲，不如立功当此时。

眸子剪秋水，丹青画不真。
谁知上巳日，忽见澣纱人。
姑射长留月，桃源别有春。
地衣新様锦，罗袜不生尘。

去年重阳不可说，南城夜半千沤发。
水穿城下作雷鸣，泥满城头飞雨滑。
黄花白酒无人问，日暮归来洗靴袜。
岂知还复有今年，把盏对花容一呷。
莫嫌酒薄红粉陋，终胜泥中千柄锸。
黄楼新成壁未干，清河已落霜初杀。
朝来白雾如细雨，南山不见千寻刹。
楼前便作海茫茫，楼下空闻橹鸦轧。
薄寒中人老可畏，热酒浇肠气先压。
烟消日出见渔村，远水鳞鳞山𫜰𫜰。
诗人猛士杂龙虎，楚舞吴歌乱鹅鸭。
一杯相属君勿辞，此景何殊泛清霅。

东坡先生无一钱，十年家火烧凡铅。
黄金可成河可塞，只有霜鬓无由玄。
龙丘居士亦可怜，谈空说有夜不眠。
忽闻河东狮子吼，拄杖落手心茫然。
谁似濮阳公子贤，饮酒食肉自得仙。
平生寓物不留物，在家学得忘家禅。
门前罢亚十顷田，清溪绕屋花连天。
溪堂醉卧呼不醒，落花如雪春风颠。
我游兰溪访清泉，已办布袜青行缠。
稽山不是无贺老，我自兴尽回酒船。
恨君不识颜平原，恨我不识元鲁山。
铜驼陌上会相见，握手一笑三千年。

世人只数曹将军，谁知虎头非痴人。
腰间大羽何足道，颊上三毛自有神。
平生狎侮诸公子，戏著幼舆巌石里。
故教世世作黄冠，布袜青鞋弄云水。
千年鼻祖守关门，一念还为李耳孙。
香火旧缘何日尽，丹青余习至今存。
五十之年初过二，衰颜记我今如此。
他时要指集贤人，知是香山老居士。

荆溪父老愁三害，下斩长蛟本无赖。
平生倔强韩退之，文字犹为鳄鱼戒。
石门之役万金耳，首鼠不为吾已隘。
江湖开塞古有数，两鹄飞来告成坏。
劝农使者非常人，一言已破黎民骇。
上饶使君更超轶，坐睨浮山如累块。
髯张乃我结袜生，诗酒淋漓出狂怪。
我作水衡君作丞，他日归朝同此拜。

魏王大瓢实五石，种成濩落将安适。
可怜公子持十牛，海上三年竟何得。
先生少负不羁才，从车数到单于台。
天山直欲三箭取，白衣将军何人哉。
夜逢怪石曾饮羽，戏中戟枝何足数。
誓将马革裹尸还，肯学班超苦儿女。
封侯卫霍知几许，老矣先生困羁旅。
酒酣聊复说平生，结袜犹堪一再鼓。
弃书捐剑学万人，纨袴儒冠皆误身。
穷途政似不龟手，与世羞为西子颦。
如今惟有谈天口，云梦胸中吞八九。
世间万事寄黄粱，且与先生说乌有。

征西天府，重九令节。
驾言龙山，宴凯群哲。
壶歌雅奏，缓带轻帢。
胡为中觞，一笑粲发。
楩楠竞秀，榆柳独脱。
骥𫘧交骛，驽蹇先蹶。
楚狂醉乱，陨帽莫觉。
戎服囚首，枯颅茁发。
惟明将军，度量豁达。
容此下士，颠倒冠袜。
宰夫扬觯，兕觥举罚。
请歌相鼠，以侑此爵。

平居已无奈，仓卒故难任。
井上痕犹浅，水中痕更深。
问鳌何至此，下石尔甘心。
不及马嵬袜，犹能致万金。

怜君将帅虽有种，多君智慧初无师。
篇章俊发已可骇，丹青妙绝当谁知。
自言五色苦乱目，况乃旨酒长伤脾。
手狂但可时弄笔，口病未免多微词。
歌钟一散任池馆，幅巾静坐空书帷。
偶从禅老得真趣，此身不足非财訾。
世间翻覆岸为谷，猛兽相食虎与罴。
逝将得意比春梦，独取妙语传清诗。
眼看宫酿泻酥酪，未与村酒分醇漓。
解鞍骏马空伏枥，寄书黄狗闲生厘。
江山平日偶有得，不自图写浑忘之。
临窗展卷聊自适，盘礴岂复冠裳羁。
欲乘渔艇发吾兴，愿入野寺嗟儿痴。
行缠布袜虽已具，山中父老应嫌迟。

玄冥留雪恼中春，损麦伤花病老人。
已典布裘捐衲袜，朝来酒尽乞比邻。

垂柳阴岑院，游丝旷荡春。
蘅皋谁驻马，罗袜自生尘。
四姓良家子，三年赋客邻。
折腰行太缓，连琐语何频。
倭堕云争媚，便娟月鬭新。
灭瘢难辨玉，约指不胜银。
电笑投壶胜，江澄𢭏练匀。
东南劳鹤望，西北限牛津。
宝唾凝兰气，鸣黄咽绛唇。
笼禽思陇树，洞犬谢秦人。
咏絮才无对，闻琴意始真。
长安足轻薄，慎勿走琼轮。

仙都朝百灵，奇绝众峰冠。
朝初五马游，万里卷云幔。
春阳散地脉，指顾群阴泮。
刻玉露巉岩，严严色足惮。
怪木走狞虬，老藤连朽贯。
峰势忽骞腾，天马脱修绊。
飞流三百尺，余沫拂霄汉。
空谷隐晴雷，聒耳笑语乱。
所愿化日长，谁忧斧柯烂。
况复值此时，桃竹分相半。
乘兴事幽寻，顿觉神还观。
信步忘险易，履袜遭污漫。
恣观融结巧，疑费阴阳炭。
暝色生四垂，孤烟起樵爨。
千骑去如飞，夕阳人影散。

惭愧君家好弟兄，风流宜与晋人并。
青鞋布袜能从我，共入庐山深处行。

身世从来薄所营，晚归丘壑更忘情。
随眠烦恼何曾有，无树菩提本不生。
布袜青鞋供我老，月溪沙路恣经行。
细炊云子斋厨饭，要配香芹碧涧羹。

青海传烽沙遶塞，谋将橐戈身不介。
却携红袖弄烟月，醉笑溪山穷物外。
文章声名家世事，投笔收功无十载。
天子几嗟相见晚，暂许南来聊旷快。
一时宾客多可人，坐令五月如深春。
画栋潭潭帘半卷，蒙蒙香雾无纤尘。
云披霞散烂红绿，滉漾无处投精神。
秦楼风轻雁初泊，玉指如流乍前却。
捍拨当胸拍屡催，一段风光来濩索。
虽无仪凤与舞兽，击拊分明谐振跃。
缑岭排空午夜凉，杳杳鸾吟上寥廓。
逡巡舞袖回飞雪，红茸毯衬鸦头袜。
落花飞絮互缤纷，流星掣电争明灭。
主人情不已，下客欢正浓，更邀娅姹持金锺。
从来酒户落人后，潋滟不觉随手空。
金张燕接平生惯，照眼今朝真未见。
敢辞醉倒菊花偏，只恐银潢低晓箭。
钧天一梦固依稀，欲问桃源路已迷。
何时再到红茸地，更遣游丝惹住伊。

文质相乘徒野史，拔山塞海终军死。
早时妄作不朽计，掇拾余疏自纲纪。
跳梁甃缺固无有，白首何堪堕牛李。
冥行触柱犹欲前，布袜青鞋从兹始。
春风罾头问时鱼，莫雨洲中吟白芷。
尔来蹭蹬十二年，尚向牛角惊鬭蚁。
亭亭日没见初月，宛是角巾逢绮里。
万顷烟波渺天末，十丈霜松腾涧底。
几从窈窕泛斗槎，终愧婆娑参珮蘂。
晚来鹊话颇不凡，俄报翩翩航一苇。
元龙豪气不少除，楼卧超然遽思起。
问途直指三峰去，盘马楼前万人喜。
亟发健句压欲倒，似不见容已无齿。
便期脱帽洒风腴，豫宿寒舂絜云子。
定应一笑非等闲，更想笔端如泻水。

都城春风吹落花，都城九陌无尘沙。
貂裘公子宴何处，阑干百尺陵朝霞。
凤筝新调玉指软，黄金捍拨当胸遮。
紫檀屡碎翻成拍，红茸毯衬鸦头袜。
回旋谁许彩云轻，欲断还催犹未彻。
新鶑弄雏乳燕飞，一曲凉州春日迟。
百疋缠头随玉杯，咿哑一哄争扶持。
公子笑不已，下客懽正浓。
更邀娅姹持金锺，一釂直欲沧溟空。
从他海若在平地，明珠堕泪愁蛟龙。
珊瑚突兀撑高峰，便疑巴姬御来风。
月渐满，银河低。
归路促，街鼓稀。
何时再到红茸地，更倩游丝惹住衣。

漫郎江南酒隠处，古木参天应手栽。
石坳为尊酌花鸟，自许作鼎调盐梅。
平生四海苏太史，酒浇不下胸崔嵬。
黄州副使坐闲散，谏疏无路通银台。
鹦鹉洲前弄明月，江妃起舞袜生埃。
次山醉魂招仿佛，步入寒溪金碧堆。
洗湔尘痕饮嘉客，笑倚武昌江作罍。
谁知文章照今古，野老争席渔争隈。
邓公勒铭留刻画，刳剔银钩洗绿苔。
琢磨十年烟雨晦，摸索一读心眼开。
谪去长沙忧𫛳入，归来杞国痛天摧。
玉堂却对邓公直，北门唤仗听风雷。
山川悠远莫浪许，富贵峥嵘今鼎来。
万壑松声如在耳，意不及此文生哀。

二苏上连璧，三孔立分鼎。
少小看飞腾，中年嗟远屏。
风撼鹡鸰枝，波寒鸿雁影。
天不椓斯文，俱来集台省。
日月黄道明，桃李春昼永。
时平少犴狱，地禁绝蛙黾。
颇怀修故事，文会陈果茗。
当时群玉府，人物殊秀整。
下直马阗阗，杯盘具俄顷。
共醉凌波袜，谁窥投辖井。
天网极恢疏，道山非簿领。
何曾归闭门，灯火生寒冷。
欲观太平象，复古望公等。
贱子托后车，当烦煮汤餠。

风云开古镜，淮海熨冰纨。
王孙醉短舞，罗袜步微澜。
老骥心虽在，白鸥盟已寒。
斯人气金玉，视世一鼠肝。
南归脱虫蛊，入对随孔鸾。
忽以口语去，鼓船下惊湍。
收身薄冰释，置枕泰山安。
后土花药丽，海门天水宽。
伐木思我友，知人良独难。
遥怜须鬓绿，犹复耐悲欢。

九疑山中萼绿华，黄云承袜到羊家。
真筌虫蚀诗句断，犹托余情开此花。

青神县中得两张，爱民财力惟恐伤。
二公身安民乃乐，劝葺城头五月凉。
竹铺不涴吴绫袜，东西开轩荫清樾。
当官借景不伤民，恰似凿池取明月。

事随世滔滔，心欲自得得。
杨君为己学，度越流辈百。
坐扪故衣虱，垢袜春汗黑。
睥睨纨袴儿，可饮三斗墨。

凌波仙子生尘袜，水上轻盈步微月。
是谁招此断肠魂，种作寒花寄愁绝。
含香体素欲倾城，山矾是弟梅是兄。
坐对真成被花恼，出门一笑大江横。

刬草曾升马祖堂，暖窗接膝话还乡。
赠行百衲兜罗袜，处处相随入道场。

黑云平屋檐，晨夜隔星月。
晓装商旅前，冰底泥活活。
野人攘畔耕，蹇马不能滑。
驼裘惜蒙茸，俱落水塘缺。
孤材小蜗舍，乞火干履袜。
前登极峥嵘，他日飞鸟没。
寒花委乱草，耐冻鸣风叶。
江形篆平沙，分派回劲笔。
髯弟不俱来，得句漫剞劂。
却望同安城，惟有松郁郁。
遥知浦口晴，诸峰见明雪。

汇泽为彭蠡，其容化鹍鹏。
中流擢寒山，正色且无朋。
其下蛟龙卧，宫谯珠贝层。
朝云与暮雨，何处会高陵。
不见凌波袜，靓妆照澄凝。
空余血食地，猿啸枯楠藤。
高帆驾天来，落叶聚秋蝇。
幽明异礼乐，忠信岂其凭。
风波浩平陆，何况非履冰。
安得旷达士，霜晴尝一登。

燕寝著炉香，愔愔闲窗闼。
梦到郡城东，笑谈西斋月。
行乐未渠央，苦遭晴鸠聒。
江郡梅李白，士女嬉城阙。
闻道潘河阳，满城花秀发。
颇留载酒车，共醉生尘袜。
想见舞余姿，风枝斜虿发。
鄙夫不举酒，春事亦可悦。
雨足肥菌芝，沙暄饶笋蕨。
海牛压风帘，野饭薰僧钵。
饱食愧公家，曾无助毫末。
劝盐推新令，王欲惸独活。
此邦淡食伧，俭陋深次骨。
公囷积丘山，贾竖但圭撮。
县官恩乳哺，下吏用鞭挞。
正恐利一源，未塞兔三窟。
寄声贤令尹，何道补黥刖。
从来无研桑，顾影愧簪笏。
何颜课殿上，解绶行采葛。

群山黛新染，蒙气寒郁郁。
扫除迎将家，下簟脱巾袜。
南北舍小棠，况可清烦暍。
鸟声废书眠，聊以休吏卒。
竹鸡苦唤人，觉坐观法窟。
无外同一家，惟己非万物。
清波两鸳鸯，善游且能没。
惊人相追飞，甚念失其匹。
舂鉏貌闲暇，羡鱼情至骨。
广道策坚良，熙熙集于菀。
烂额始论功，傥能谋曲突。

塘上钩帘对晚香，半斜红日已侵床。
江妃羞出凌波袜，长在高荷扇影凉。

村南闻鸡在村北，土垡如堪竹臲卼。
野蒿诛尽露溪漘，山树烧残空石骨。
疾风吹蓬如卷裘，河水夜冻凌割舟。
但愿黄堂贺新雪，单衣布袜非吾忧。

有鸟有鸟高飞鸿，哀鸣嗷嗷只影东。
枯声策策霜后叶，狂态骚骚空际蓬。
秋毫不碍挂天斗，一气正在胚𣍯中。
客邪中饥乱心曲，短裘垢袜催衰癃。

孟荀久不作，吾道竟茫茫。
滔滔天下人，生死名利缰。
夸儿骋新学，剽窜摸青黄。
爬罗尽砂砾，气焰苦不扬。
初如拆袜线，那复一条长。
又如抄选客，十九为琳琅。
埋没太古音，啾耳纷蜩螗。
曾郎春不如，阔印眉间堂。
十年读书史，一日胸胆张。
兴来洒酣笔，落纸松丸香。
摧颓鹙鸧间，识此雏凤凰。
梅天暑气湿，江东潦声狂。
辞我归袂拥，霜蒲挂高樯。
飘翩不可留，横槊赴文场。
期子勿苟作，琼瑶撷新芳。
莫学下俚曲，黄花间折杨。
由来玉山粒，梗涩在秕糠。
河虽一掬波，曾是九秋潢。
行行事斯语，看子摩天翔。

粤女市无常，所至辄成区。
一日三四迁，处处售虾鱼。
青裙脚不袜，臭味猿与狙。
孰云风土恶，白州生绿珠。

仙山游观甲寰瀛，不比人间自雨亭。
歌断瑶池云杳杳，酒行金谷水泠泠。
珠帘卷雨惊秋近，罗袜凌波笑客醒。
月下珮环声更好，应容挥麈伴公听。

周汉经营迹未遐，山川形胜最堪嘉。
前瞻阙塞千寻出，旁逗伊流一派斜。
子晋凤笙调夜月，宓妃罗袜映朝霞。
何人贳酒青楼晓，几处寻春紫陌赊。
骏足每从金埒试，芳丛多展翠帷遮。
出逢胜境争飞盖，归逼残阳竞走车。
庭竹惹烟披嫩箨，皋兰裛露长新芽。
嵩峰崷崪疑摩斗，洛水清泠欲见沙。
万井闾阎真陆海，九重宫阙是天家。
禁林日暖空啼鸟，御苑风微自落花。
关路行人偏络绎，津桥贾客苦喧哗。
何当献赋论迁鼎，便欲抛官学种瓜。
江海三年劳梦想，田园二顷有生涯。
应知父老沾尧化，长挈壶浆望翠华。

五鼓端门漏滴稀，夜籖声断翠华飞。
繁星晓埭闻鸡度，细雨春场射雉归。
步试金莲波溅袜，歌翻玉树涕沾衣。
龙盘王气终三百，犹得澄澜对敞扉。

宿雾初披縠，晨霞暂照梁。
千金经换笑，七驾未成章。
尘暗神妃袜，衣残侍史香。
深情传宝瑟，终古怨清湘。

绝岸疏烟合，回塘夕照和。
水仙犹度曲，川后自收波。
银汉桥横鹊，蘅皋袜溅罗。
玉杯承露重，钿扇起风多。
翠羽芳洲近，青丝快骑过。
石城秋信断，搔首奈愁何。

翠幄飘香映绮襦，钿盘清晓露成珠。
休啼为近鲛人室，欲笑谁投玉女壶。
云气乍回巫峡梦，水嬉犹记曲池图。
金花却荐何人步，枉遣凌波袜缕濡。

瑶水霓旌绮宴陈，汉宫渠怨露华新。
谁然百炬金花烛，渡袜歌梁暗落尘。

玉女壶倾笑电频，白榆晴影接星津。
神光奕奕云容薄，谁见凌波袜起尘。

步步香翻罗袜尘，粉红花艳满宫春。
倾城一笑无遗迹，不见长廊响屧人。

渔人一竿老，麤粝半饥虚。
岂有令钩直，惟应恨网疏。
有时脚不袜，自笑食无鱼。
我自余尊在，愁眉尔暂舒。

轩轩陆士龙，卓卓荀鸣鹤。
云间日下逢，此段殊不恶。
方君嗜狂药，而吾穷病缚。
相望不相过，赋诗聊尔谑。
知君酒隠慕先贤，谁何合作饮中仙。
金陵妙唱丹砂弦，当日新声传不传。
莫学沧波弄云月，老鲛哆口馋流涎。
访吾之居在何许，春明门东大道边。
青鞋布袜不妨步，何待东家蹇馿乃着鞭。
我屋真无坐客毡，蒲团柽机共萧然。
鬭鸡走狗春风颠，付与垣东恶少年。

忍穿布袜与青鞋，困走京尘十二街。
拟仗飞云寄招隠，东风吹送落君怀。

君不见少陵翁，昔时亦厌在泥滓，青鞋布袜翁自喜。
上关流水入城来，青蘋之末风未已。
驾言出游我无酒，张侯为致尊中旨。
可怜筑室宁封池，下有千房并万蕊。
官曹十九民事聒，况乃坐堂环榜捶。
扬波沐发安在哉，我曹官冷奚不来。
日长飞鸟困塌翼，龟出仰喙鱼张腮。
南箕不哆少女默，焦暍坐恐昆虫猜。
杨君尝揽辔，独出无把袂。
古藏大般若，中天立华厦。
同游得吴李，张子亦予社。
登临物色为我豪，长空吹雨来萧骚。
原为起伏河出没，雾作吞吐山卑高。
君不见幕中群公府曹掾，清谈接武金闺彦。
平明趋府罢亭午，宁有食顷坐闲燕。
我曹放意诚崛奇，王事鞅掌惭周诗。
嵇康不堪章服裹，此事恐得通人嗤。
李侯挽我未宜下，世间一笑如此寡。
鄙夫敢慕从事贤，少日采薪勤两肩。
草玄亦投阁，醉者坠不愕。
安能学丁君，高举似黄鹤。
一廛平生事，百壶中虑廓。
且当俛仰宇宙间，子欲观海须观澜，所思安在良阻艰。
李侯有嘉意，语若茧绪曳。
不应开口烦睥睨，爱身为物太早计。

唐有元相国，实杀颜平原。
平原腹有丹，尸解神已仙。
颜公死已矣，人见如生前。
致令遗其像，委曲与人言。
相国死仓卒，秽袜塞其咽。
家门随手破，但怪椒斛千。
颜公黄尘外，风节犹凛然。
元子堕九幽，遗臭万世传。

平生爱山如好德，未尝一饭忘泉石。
大苏山下松柏林，路尽重门照金碧。
思公得道神所相，指示岩幽驻瓶锡。
天台妙教源欲启，来此一酌曹溪滴。
两公道场守龙象，兵火暂晦终辉赫。
撞钟伐鼓食千指，皆二大士之余力。
萦纡石磴造山顶，上有玉人方燕寂。
北轩三伏飞冰雪，一日掠尽淮山色。
东游尘土我实倦，道过化城聊暂息。
青鞋布袜旧家风，此身终效名山役。

道人秀骨生何许，若耶溪边清气聚。
不从章甫事功名，游历诸方参佛祖。
祝融峰下忽抬头，觑破虚空笑而舞。
折脚木床二十年，门外草深无寸土。
偶然消息落人间，挽出花光照今古。
我舟邂逅泊山前，雾卷云开见眉宇。
更知我自浙东来，曾拥旌旗尘督府。
千𪨷万壑绕樽罍，梦断卧龙谁是主。
为将池墨洒鲛绡，故国封疆归择取。
曹娥江接贺家湖，环以峰峦暝烟雨。
森森乔木动樵风，庙貌峥嵘閟神禹。
碑留遗刻蔡邕题，注目端为杨主簿。
子猷兴尽季真亡，仿佛棹声回远浦。
干端坤倪渺莫穷，咫尺并包入庭户。
坐令乡思满潇湘，恨不归飞插双羽。
苍梧洞庭南北中，气象纵横随步武。
祗缘流放阻君亲，入眼虽奇若无睹。
道人方便巧施为，乃以家山慰心腑。
旧愆犹冀获湔除，恩锡余年返农圃。
青鞋布袜谢尘埃，肯使高踪惭杜甫。

青鞋布袜水云乡，胜践曾同物外忙。
欲寄沃州双涙去，松阴高冢是星郎。

构厦当高𪩘，登临称遁仙。
澄波寒浸郭，叠翠冷搘天。
野艇浮残照，僧楼袜淡烟。
此中无俗物，自可会清贤。

猗猗亭下竹，娥娥竹上月。
微风静兰路，水石相映发。
盈前婵娟子，秀色粲玉骨。
褰衣往从之，露泣苔侵袜。

青鞋布袜脚腾腾，行住湖山自满膺。
朝日已升天晧旰，秋风犹弄鬓鬅鬙。
道逢京尹聊须避，坐列诸王傥可登。
认取参寥泉上月，绿烟开处在觚棱。

皂盖铜章久污人，青鞋布袜亦生尘。
今朝独向秋云里，幻出林泉自在身。

孤峰特立何巉巉，势与霄汉高两参。
左蟠右列分岭岫，俨若至尊朝子男。
怪予蜗室不盈丈，欲有异境超尘凡。
素缣挂壁故妥帖，平地作此千嵌岩。
云蒸雾结深莫测，长林大麓乱不芟。
想当变怪蛰龙虎，中有窟穴谁能探。
将崩未崩江动石，欲去不去风满帆。
山坳林阙见天际，隐约万里横烟岚。
嗟予质性素山野，视此丘壑心益耽。
斗升之粟真秣莝，野马垂耳就辔衔。
西山爽气日在望，吏卒侍侧严若监。
青鞋布袜弃不着，谁令自苦披青衫。
颇羞渔父驻短櫂，似笑大夫新被谗。
寄言鸟兽倘可侣，吾将从汝栖林峦。

布袜元不破，霜雪遮头颅。
政自要老丑，肯剃颔底须。
经卷聊关身，帐座种种无。
安用古铜缾，捉以高鼻奴。
草鞋挂龙床，九州一蚍蜉。
如何是木平，初落斤斧欤。
庞眉宣道人，缅想骨已枯。
旧炊玉粒饭，洗钵独我呼。
跛跛迁臣归，饥面黧且癯。
至今说法处，井索纒辘轳。
唐时李卫公，铸铁为浮图。
此塔有坏灭，是事端弗渝。

眼边寒策良可亲，我曹龊龊渠笑人。
青鞋布袜有能事，唤取子西来细论。
老夫个里得妙解，挈挈独提弥勒袋。
他日还炊何许糜，只今且煮南徐菜。
八年吴头并楚尾，痿痿羸羸饥不死。
端无一物娱此生，天公乞与毛锥子。
莫嗔朱颜渐殊故，且以粗言作依处。
几时雪片似车轮，著屐梅花海中去。

青鞋布袜兹何时，江边杏花浑欲飞。
铜鉼恰受斗酒许，亟呼长须令抱持。
要寻楚郎与启齿，有底鹁鸪鸣不已。
解事提壶却唤人，两脚尚轻聊尔耳。
楚郎天生五车书，以锥画沙绝世无。
穷年饱吃衲子饭，粱肉臭腐宁关渠。
卫家一儿谁复似，更遣韵语论胸次。
独付匡山教外传，端合从之问奇字。
白髪南徐覉旅臣，江湖几载捐冠巾。
且扶痩藤随行好，安能龊龊守煆灶。

介然平生三只袜，意行跛跛复挈挈。
上堂懒把椎拂拏，却过淮来伴僧伽。

帝青一色女墙头，况复龙山影里游。
草阁柴扉依佛界，白沙翠竹使人愁。
可惜可怜空掷度，罗袜凌波渺何处。
会须桃叶倚春风，判却扁舟入烟雾。

人间天上张公子，宰邑弹琴艺桃李。
门前五柳卧桁杨，刃无全牛有如此。
三年墨绶何必迟，万里青云从此始。
壁阴多暇清昼同，生尘罗袜醉春风。
东飞伯劳西飞燕，南飞乌鹊北飞鸿。
红妆倚檝君青骢，但愿主人黑头公。

至后百五日，春光无火晨。
金钿沽酒妾，罗袜弄球人。
鶑语如留意，花枝不卖贫。
东园旧桃李，红白尽成尘。

赠子倚松真袜样，不须裁减不须增。
青山自有白云衬，莫向红尘取次行。

有时罗袜步微月，想见江妃相与娱。

天瑞必应诚，和气可致祥。
我如拆袜线，平生无寸长。
胡为蓬荜下，灵芝秀煌煌。
诸人喜事者，载酒来溪堂。
环观三叹息，作诗助揄扬。
似闻天道远，吉凶命靡常。
在德虽为瑞，无德恐为殃。
愿服朋友戒，修德敢怠荒。

我有忘年生，气韵亦秀拔。
岂惟有诗癖，亦醉凌波袜。
平生慎许可，期期不忍发。
但余说仲宣，十常在七八。
袖中出清诗，韵字清到骨。
遥知亦说我，喜气见须髪。
相思一水间，楚岫出毫末。
昨夜西风高，凭栏暮天阔。
识君定何时，目送孤鸿没。

周郎南州俊，毛骨特英拔。
结髪翰墨场，声光先逸发。
上书论国事，人危泰山压。
居然窜南陬，风埃到须髪。
平生拙生事，寒饥坐旷达。
相逢湘水湄，清甚等苕霅。
书近庾西台，诗如王右辖。
解寻磨衲禅，仍领凌波袜。
春露试晴窗，舌颊增脱活。
浇公刚直胸，捜搅医国法。
气当宿玉堂，丝絇八砖踏。
当分买山钱，放□痛一掐。

殿阁知谁烧夜香，矮窗灯火试新凉。
草虫对语僧临砌，露叶翻光月转廊。
补缀高风三袜线，破除清梦一匡床。
与君游遍人间世，折脚铛中滋味长。

阿牛骨相似舅，文章定能世家。
差胜宗武不袜，犹作添丁画鸦。

道人口吻最光滑，行脚饱参奈粗粝。
少年尝编诸方禅，迩来解毳三只袜。
世味从来崖蜜甜，我此一轩如嚼蜡。
客来有语但寒温，坐久时见眼开合。

瓦翁外瓦中旷达，未死不妨先建塔。
心如平地起骨堆，聊对时人翻著袜。
住山送客不过溪，瓦径不减石头滑。
诸方来者莫麤心，举步亦须防倒跶。

吾活计，无可观。
但日日，长一般。
夜半子，困如死。
被虱咬，动脚指。
鸡鸣丑，粥鱼吼。
忙繋裙，寻袜纽。
平旦寅，忽欠伸。
两眉棱，重千斤。
日出卯，自搅炒。
眼诵经，口相拗。
食时辰，齿生津。
输肚皮，亏口唇。
禺中巳，眼前事。
看见亲，说不似。
日南午，衣自补。
忽穿针，全体露。
日昳未，方破睡。
洗开面，摸着鼻。
晡时申，最天真。
顺便喜，逆便瞋。
日入酉，壁挂口。
镜中空，日中斗。
黄昏戍，作用密。
眼开阖，乌崒律。
人定亥，说便会。
法身眠，无被盖。
坐成丛，行作队。
活鱍鱍，无障碍。
若动着，赤肉艾。
本无一事可营为，大家相聚吃茎菜。

掉缭穿桥一线过，济南金色漫浮波。
共疑园客春投茧，直恐针神夜过河。
贯脱已遗交甫珮，缕飞如掷幼舆梭。
晚风披拂俄中断，拆袜虽长苦不多。

窗鸡唤晨炊，毂声转水辙。
出遨得会稽，辨严未明发。
朔气犯襟裾，露华袭毛髪。
仿像滹沱河，幽事期可悦。
旅雁起寒塘，疏林耿明月。
挽彼岁寒姿，然萁共明灭。
岂惟苏奚奴，政可烘履袜。
黎明诣萧寺，饷糜随盥栉。
风廊谑谈僧，蒲团寻老衲。
堂堂大圜照，此渠亲记莂。
缅怀汤惠休，妙理颇诣绝。
超然宴法窟，胸次包禹穴。
阐师远游孙，卓卓霜下杰。
真成一角麟，笑我缘盎鳖。
寂子延陵秀，晖映敌冰雪。
渥洼真龙媒，作驹已汗血。
刮膜藉金篦，嘉言霏玉屑。
德星毎难聚，顾兔复易缺。
紫霄上巑岏，石镜悬莹澈。
幽期不嫌频，难遣芳岁歇。

西池罗袜盛嬉游，一水余香晚自流。
别试春衫蝉翼薄，泥金新画小龙舟。

衣衫鞋袜须齐整，挂搭巾单不可无。
身四威仪常具足，莫随愚辈学粗疏。

西方一路好修行，上无条岭下无坑。
去时不用着鞋袜，脚踏莲花步步行。

峞峨玉山颓，磊砢霜松折。
群同冀北空，弦为锺期绝。
鞭从晏婴执，袜慕王生结。
往躅那可追，我躬方不阅。

雨脚初收晓雾开，青鞋布袜好追陪。
幽人无事常相见，佳句有时还自来。
白业谁能超石壁，朱颜亦任发春醅。
忧来忽忆燕南信，安得阌乡老万回。

浅濑见鱼游，澄潭知鹤没。
疑乘青霞珮，径堕白银阙。
平生探学海，中年悟禅悦。
应须临渺弥，庶以称超越。
回塘大圆镜，新蒲细于髪。
绿扇互低昂，玉颜争秀发。
良辰宴觞豆，炎曦脱巾袜。
荷声过急雨，竹影敷凉月。
缓行蹑芳草，移坐荫深樾。
何当酒拍浮，恣听舟摇兀。
而我方抱铅，上马自腰笏。
叩门不闻呼，造席无乃咄。
讵敢陵崆屼，幸许窥剞劂。
愿公开迷云，令我入理窟。
雄篇出月胁，妙思露天骨。
蹇步那由追，眢井愧先竭。

梦境清游记昔曾，而今双鬓已鬅鬙。
此生有分寻云水，到处逢人说葛藤。
紫芋波棱真在眼，青鞋布袜未输僧。
会投枯木堂中老，只恐诗情罢不能。

桥上画栏低压水，青龙影落芙蕖底。
欲渡芙蕖望翠微，波面红云映屐齿。
洛浦清流古有神，罗袜凌波生暗尘。
东昏戏作锦地茵，金莲衬步如花人。
而今此事堕渺漭，但有荷花开荡漾。
试穿芒𪨗踏风烟，安用紫丝连步障。

青鞋布袜绿蓑衣，满目秋江白鸟飞。
小楫扁舟乘兴出，斜风细雨钓鱼归。
有间茅屋临苍𪩘，寻个樵夫上翠微。
闲趁牧童吹短笛，倒骑牛背入柴扉。

未有新诗敌庾郎，徒将断木点青黄。
峨冠不满三尺许，拆袜仍无一寸长。
鹏翼端能翻碧汉，芥舟唯可置坳堂。
君才本自堪磨琢，颖脱当如锥在囊。

平昔高谈古帝王，到今春草几时芳。
挥毫欲上三千牍，拆袜初无一寸长。
亹亹逼人逢此意，匆匆下语不成章。
归来闭阁焚香坐，端为思君聊复忙。

布袜青鞋倚瘦松，我生骨相真生穷。
烦君画着渔船上，刺入卢江烟雨中。

锦堂莲烛夜光空，喜笑蝉联绣户中。
尘绕梁飞歌白雪，袜凌波去舞回风。
投梭且莫惊狂客，却扇何妨眩醉翁。
青鸟殷勤问消息，留髠灭烛许谁同。

千仞郁嵯峨，纤纤翠错磨。
雾鬟𥮾碧玉，风幔卷青罗。
鹊喜窥人语，莺娇倚树歌。
江花红湿处，彷像袜凌波。

落日催行客，马上振短策。
触途眉见赤，堕俗眼生白。
安知青林中，有此江上宅。
决眦破天藏，荡胸纳空光。
一奁注寒晶，表里洞八窗。
风水自吐吞，喷云忽满江。
臞翁目如电，坐阅东海变。
酒酣跨赤鲤，谒帝通明殿。
霓裳月中闻，罗袜波上见。
垂老寄渔商，家风在潇湘。
虚舟自不系，倦鸟宁复翔。
一榻如见容，拄杖挂钵嚢。

潭潭云幕垂，杪树秋磬发。
飞仙驾青鸾，通籍在金阙。
遥见切云冠，尚想凌波袜。
殷勤小梅花，独照黄昏月。
生绡湿香雾，翠袖卷烟雪。
忽然东风恶，一夜吹石裂。

行尽千山与万山，青鞋布袜水云间。
龙天正绕毗那室，乞取凋胡一钵还。

门鹄犹残雪，林莺已唤春。
相逢青眼见，不恨白头新。
猎猎翻归袖，僛僛落醉巾。
小红齐破蕾，一笑为何人。
绿涨三家渡，红酣万户春。
交情久客见，物态一时新。
缥缈凌波袜，淋漓漉酒巾。
对花身已在，应解笑陈人。

罗袜生香踏软沙，钗横玉燕鬓松鸦。
春心正是芭蕉叶，羞见宜男并蒂花。

蓬莱宫中春草绿，君王无事欢不足。
宜春北院小蛾眉，日日霓裳按新曲。
侍女倾心复尽计，歌舞君前不如意。
今年新得太真妃，从此龙颜不胜喜。
望春楼下纥那歌，枉说扬州古铜器。
梨园乐府两部齐，尽歌乐府新歌词。
君门谁道九重远，岁久欢声闻远夷。
渔阳万骑仓黄入，帐中妃子吞声泣。
当时掌上不忍看，玉骨埋时烟雨湿。
属车尘远空邮亭，邮亭牧竖嗟娉婷。
凌波袜在香未绝，万人争看俱伤情。
一朝持入咸阳市，空得千金贾客惊。

花似当时傅粉郎，不须汤饼试新妆。
固知桃李无国色，犹恐兰荪是俗香。
人在匡庐新结社，诗传淮楚梦还乡。
波沉不见香罗袜，空向牛腰得夜光。

倦客厌卑栖，白日坐飘忽。
呼我同舍郎，缓策扶勃窣。
缘山得人家，附影蔽深樾。
湖水一镜明，梅花千树发。
扶疏弄清影，仿佛见罗袜。
凄迷香雾中，身已在月窟。
穷探意未已，取径无诘屈。
谁家歌舞园，花乱竹复密。
御史投绂余，课竖种梨栗。
吾曹不解事，尚此学操瑟。
当从汉阴人，抱瓮日搰搰。

闻说郊居胜，新穿五亩池。
暗通山窈窕，深住碧涟漪。
惊起红㶉𫛶，吹翻绿荔枝。
雨添衣色秀，波渡袜尘迟。
照眼谁重唾，临流自可诗。
水清鱼莫种，秋近荻须移。
剰欲添风月，何妨更渺弥。
却怜韩吏部，埋瓮作痴儿。

数枝临水见纤娥，新采红蓝染袜罗。
传语薫风莫吹去，且容留眼看微波。

廷尉结袜名愈重，力士脱靴谗遽臻。
君子小人所怀异，择地而行乃保身。

多年不省庐山面，江上初从望中见。
秀骨苍颜五老人，顾我欣然如素善。
香炉峰顶紫烟浮，瀑布遥看银汉流。
云舒霞卷互明灭，倏忽变态无停留。
却疑清梦寻丘壑，风物何为宛如昨。
纵令真是梦中看，梦未觉时良不恶。
平生所愿今乃偿，寛著日月游山房。
青鞋布袜久已办，百钱挂杖聊徜徉。

穰下胜游少，此洲聊入诗。
百花争窈窕，一水自涟漪。
洁白怜翘鹭，优游羡戏龟。
阑干红屈曲，亭宇碧参差。
倒影澄波底，横烟落照时。
月明鱼竞跃，春静柳闲垂。
万竹排霜仗，千荷卷翠旗。
菊分潭上近，梅比汉南迟。
岸鹊依人喜，汀鸥不我疑。
彩丝穿石节，罗袜踏青期。
素髪频来醉，沧浪减去思。
步随芳草远，歌逐画船移。
绘写求真赏，缄藏献已知。
相君那肯爱，家有鳯皇池。

此身飘泊堕荆蛮，幸有幽人访我闲。
得句多从丘壑里，知音端在笑谈间。
青鞋布袜平生事，野鹤孤云到处山。
好去黄龙露消息，直须一箭透三关。

老龙千丈湫，晴空散飞雪。
尊者诺讵罗，坐视眼眨眨。
老禅来住山，梵志翻著袜。
乍可刺汝眼，且要话头活。

君不见渭川之阴卧龙横千秋，貌取者谁文湖州。
十年笔意闭黄壤，只今妙手唯杨侯。
杨侯画竹尽真迹，功夺造化令人愁。
满堂回头看下笔，扰扰云烟乱晴日。
大丛纵横高入云，斜风落叶秋纷纷。
小丛欹倾病无力，傍水长根走苍石。
门前车马汗成川，何得阴风动高壁。
杨侯嘻笑辞未工，此意不与丹青同。
粉黛初数无一钱费，酒炙能使千家空。
袜材远寄动盈屋，我子画无由穷。
剡溪寒藤不难致，须君放手为双丛。
须君放手为双丛，与我俱隐南山中。

上尽马嵬路，东风吹旧京。
乾坤已新主，草木自秋声。
锦袜千年恨，皇舆万里程。
宁知挽船士，亦有别离情。

穷乡未寂寥，五月富笋茁。
近山新得雨，此物晚亦发。
初看数寸出，意有千尺抜。
长条不成鞭，乃以美见伐。
锦绷罢骈头，玉指已不袜。
坐令藜藿口，如受滫瀡滑。
连年江海病，未免鱼蟹罚。
甘津到齿颊，恐此或未察。
居闲快一饱，我已久断杀。
更莫厌比邻，时时听羮戛。

不须布袜与行纒，参得诸方五味禅。
散尽白云见明月，虚空只是水中天。

暑雨初收水拍浔，溪光南北影千岑。
移舟为爱玻璃阔，放盏那知琥珀深。
缓带小风来水面，倚栏凉月转天心。
酒酣更驻凌波袜，直待银河夜色沉。

肩舆苦顿撼，步入山间路。
崎岖历荆榛，砂砾窘芒屦。
披云造萧寺，弛担日已暮。
僧房急解袜，一洗尘泥污。
瓦盘深及膝，汤暖得频注。
须臾和气达，凛凛毛髪竖。
翛然入无何，醉梦宁知处。
此生事奔走，早晏失期度。
念兹顷刻闲，百日不一遇。
啖蔗入佳境，钟响忽予寤。
蒲团赴微火，黙坐聊箕踞。
明朝尘沙黄，莫忆少陵句。

郎官一星几时落，乃在水遶山围间。
幽亭野彴不知数，青鞋庾菜何由闲。
眼前突兀见莲榭，秋水泠然沼其下。
凌波仙子袜生尘，露冷风凄微月夜。
愿公清净如远公，吾欲投合保社中。
冰雪肌肤攲翠盖，看花心似太虚空。

老境垂垂六十年，又将家上鐡头船。
客留阳羡只三月，归去玉溪无一钱。
观水观山都废食，听风听雨不妨眠。
从今布袜青鞋梦，不到张公即善权。

鄣日青圆自拥堦，绉风绿净可添杯。
被花恼处君知否，罗袜凌波笑不来。

布袜青鞋踏欲无，登山临水未成疏。
十峰双涧天衣寺，万壑千岩总不如。

纤阿驾秋空，云散无一髪。
长廊步清影，露顶脚不袜。
缅怀同心人，尺咫限胡越。
岂殊南郭老，连墙不通谒。
我忧今夕去，难得如此月。
伫立耿不寐，精诚通恍惚。
莫兄新诗来，夜光映深樾。
颇惊笔力壮，滔滔涨溟渤。
喜极屡索酒，引满非人罚。
醉歌还起舞，恍若换凡骨。
何当乘飞云，举手探蟾窟。
一吸径寸光，尽解平生暍。
飘飘曵霞裾，出入黄金阙。
陋哉揖爽气，空拄西山笏。

我生垂四十，两鬓抽素髪。
声色不挂眼，岂羡凌波袜。
唯有学道心，了不见超越。
何由插羽翰，往造金门谒。
反观金水性，端似天边月。
本从无中来，一物肇恍惚。
玉兔吐寒光，琪树遥清樾。
亭亭照八纮，圆影射沧渤。
斯言世岂闻，轻泄恐天罚。
吁嗟夸毗子，自分无仙骨。
徇财析秋毫，嗜酒醉深窟。
一迷不复返，长病如中暍。
空存玄牝门，金枢已摧阙。
犹为儿女计，白首恋簪笏。

晚凉曳杖寻幽绝，怪树相逢如磬折。
萦纡小径浑路迷，突兀高亭补林阙。
袭人暗递竹间风，延客长明波底月。
游鱼适性频往来，归鸟呼鶵弄清越。
避炎终夕见天真，脱巾露顶脚不袜。

使君致远器，清涂久飞辙。
圣朝念远民，分符暂还辍。
名斋以宣化，立意岂虚设。
勤勤布德意，宿弊除根穴。
坐令千里间，歌颂自填噎。
声闻听卑耳，祥应为之发。
歘从斋前池，共蒂丹葩结。
双娥殊胜姿，同驻凌波袜。
皎如寒鉴中，清影两奇绝。
方知报政速，顾岂待期月。
行观拜褒诏，飞缨觐丹阙。

南邻博士只破帏，春来数日分春衣。
东风陌上催蒙茀，不许看花缓缓归。
那知此理未可诉，破费书厨走长路。
静思我咎安致然，杳杳人情无问处。
归来粉黛包亦结，安得衾禂更罗列。
娇儿冬暖不须啼，正恐当寒更无袜。
命数从来有奇耦，北里士师真好手。
一时欢笑父子同，箧载缣缃船载酒。
归遗欣欣乐可期，妇运金刀时哺饴。
先忧后喜尊吉卜，酾酒烹鱼消百罹。
世间得失类如此，解使空肠作悲喜。
红白纷纷一种花，试向东风问桃李。

青鞋布袜绕江湄，矫首山房送日西。
小榼留人灯下觅，短笻邀我醉中携。
峰峦过雨新涂泽，草木逢春自品题。
投老归来同逆旅，好于此地𣃁愚溪。

剪剪髙荷舞翠阴，并游湘女驻波心。
谁知罗袜无虚步，来听薰风百里琴。


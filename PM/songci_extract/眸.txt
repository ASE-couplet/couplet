深岩有老翁，庞眉须鬓雪。
夜半呼我名，授我微妙诀。
字画古籀样，体势讹复缺。
双眸忽炯炯，须臾竟披阅。
至今得其传，心会口难说。

去年初释褐，一命列蓬丘。
青袍春草色，白纻弃如仇。
适会龙飞庆，王泽天下流。
尔得六品阶，无乃太为优。
凡登进士第，四选升校雠。
历官十五考，叙阶与尔俦。
如何志未满，意欲凌云游。
若言品位卑，寄书来我求。
省之再三叹，不觉泪盈眸。
吾家本寒素，门地寡公侯。
先子有令德，乐道尚优游。
生逢世多僻，委顺信沈浮。
仕宦不喜达，吏隠同庄周。
积善有馀庆，清白为贻谋。
伊余奉家训，孜孜务进修。
夙夜事勤肃，言行思悔尤。
出门择交友，防慎畏薰莸。
省躬常惧玷，恐掇庭闱羞。
童年志于学，不惰为箕裘。
二十中甲科，赪尾化为虬。
三十入翰苑，步武向瀛洲。
四十登宰辅，貂冠侍冕旒。
备位行一纪，将何助帝猷。
即非救旱雨，岂是济川舟。
天子未遐弃，日益素餐忧。
黄河润千里，草木皆浸渍。
吾宗凡九人，继踵升官次。
门内无白丁，森森朱绿紫。
鹓行洎内职，亚尹州从事。
府掾监省官，高低皆清美。
悉由侥幸升，不因资考至。
朝廷悬爵秩，命之曰公器。
才者禄及身，功者赏于世。
非才及非功，安得专厚利。
寒衣内府帛，饥食太仓米。
不蚕复不穑，未尝勤四体。
虽然一家荣，岂塞众人议。
颙颙十目窥，龊龊千人指。
借问尔与吾，如何不自愧。
戒尔学立身，莫若先孝弟。
怡怡奉亲长，不敢生骄易。
战战复兢兢，造次必于是。
戒尔学干禄，莫若勤道艺。
尝闻诸格言，学而优则仕。
不患人不知，惟患学不至。
戒尔远耻辱，恭则近乎礼。
自卑而尊人，先彼而后己。
相鼠与茅鸱，宜鉴诗人刺。
戒尔勿旷放，旷放非端士。
周孔垂名教，齐梁尚清议。
南朝称八达，千载秽青史。
戒尔勿嗜酒，狂药非佳味。
能移谨厚性，化为凶险类。
古今倾败者，历历皆可记。
戒尔勿多言，多言者众忌。
苟不慎枢机，灾危从此始。
是非毁誉间，适足为身累。
举世重交游，拟结金兰契。
忿怨容易生，风波当时起。
所以君子心，汪汪淡如水。
举世好承奉，昂昂增意气。
不知承奉者，以尔为玩戏。
所以古人疾，蘧蒢与戚施。
举世重任侠，俗呼为气义。
为人赴急难，往往陷刑死。
所以马援书，殷勤戒诸子。
举世贱清素，奉身好华侈。
肥马衣轻裘，扬扬过闾里。
虽得市童怜，还为识者鄙。
我本羁旅臣，遭逢尧舜理。
位重才不充，戚戚怀忧畏。
深渊与薄冰，蹈之唯恐坠。
尔曹当悯我，勿使增罪戾。
闭门敛踪迹，缩首避名势。
名势不久居，毕竟何足恃。
物盛必有衰，有隆还有替。
速成不坚牢，亟走多颠踬。
灼灼园中花，早发还先萎。
迟迟涧畔松，郁郁含晚翠。
赋命有疾徐，青云难力致。
寄语谢诸郎，躁进徒为耳。

回眸已觉三山近，满壁潜惊五月寒。

昔年封蘗栽，生意颇柔脆。
今兹见丹实，落落如星丽。
斯果号难成，常逾豫章岁。
孤根何为者，尚记吾庐地。
蔽芾讵因棠，连蜷乃同桂。
厥包千里遥，守舍重缇惠。
金颗照病眸，霜津益痟肺。
却算去里年，十听秋鸿唳。
无复陆绩怀，宁图李衡计。
他时攀树悲，讵减金城涕。

朴遬参邦彦，幽忧负主恩。
投身采樵路，脱籍上车门。
病肘垂杨老，尘眸覆鉴昏。
于陵三咽味，楚泽九升魂。
喘甚吴牛惫，名非卫鹤尊。
箪瓢舍桑客，井臼寄孥村。
引重繄心照，衔哀托涕痕。
余生何足问，姑学牧鸡豚。

老龟千年作一息，天地并入支床力。
何年生此石肠儿，非皮裹骨骨裹皮。
君家元绪不慎口，遂与老桑同一朽。
知君游世磨不磷，往作道人之石友。
道人莫欺此龟无六眸，试与话禅当点头。

万航如凫鹥，一水如虚空。
此地接元气，压以楼观雄。
我来自中州，登临眩冲融。
白波动南极，苍鬓承东风。
人间路浩浩，海上春蒙蒙。
远游为两眸，岂恤劳我躬。
仙人欲吾语，薄暮山葱珑。
海清无蜃气，彼固蓬莱宫。

夜度一程云，平明踏山址。
山神岂妒我，飞雨乱眸子。
重岳衮衮去，前杰后俊伟。
晦明更百态，始望那及此。
路穷得精庐，税驾咨祖始。
老僧千金意，佳处相指似。
先生一笑领，得句易翻水。
安石未归山，却要山料理。
奇哉此一段，惊世无前轨。
酬山以快饮，春蕨正滋旨。
一丘傥许予，高卧饱松髓。
城中谩拄笏，那知有兹事。

我念热客辞，怀哉冷泉游。
此水暨此山，清便物殊尤。
澄渟快一生，晶澈夺两眸。
青瑶碧玻瓈，三顷方能侔。
澡雪戏{山豦}间，大川漫悠悠。
浣瀹鉴临际，千仞险何求。
面堂浸几筵，泛桨飏扁舟。
泠泠析酲惛，一一数𫚥鳅。
当阶掬珠璧，欹枕拖纶钩。
雷霆落闸喧，雪霜浮涧流。
京江谢洁滑，苕霅雄偏州。
月夕了无滓，暑天常似秋。
拜尘付一咍，汩泥亦包羞。
愿浴岐山凤，勿饮荆州牛。

切切寒虫常在耳，未识词源万斛水。
忽开玉轴见奇文，光怪摩空乱眸子。
太傅江左风流人，灵运在家元不嗔。
家世千年今复振，落笔飘飘语更真。
顿足忘言惊妙绝，欲续貂蝉恨才拙。
铅刀那敢望神剑，舒屈无方岂常铁。

漆黑眸子，栀黄面皮。
智静霁月相照，身闲野云不羁。
该抹把手陈尊宿，细腻点头王老师。
针兮线兮明联暗缀，音兮律兮自拍独吹。
你道是谁，芙蓉之孙兮丹出之儿。

看看，变态毫端。
春风不泮颠毛雪，秋色自摩眸子寒。
笑添面孔两眉展，参饱肚皮三篾宽。

江湖之秋，清入双眸。
草木之春，温生两唇。
髑髅眉底自照眼，赤肉团上无位人。
门门得用，薄艺随身。

白发寒岩雪，青眸古涧秋。
身心明月磨田地，河汉清霜洗斗牛。
识金𨱎，用锥钩，万化区分拄杖头。

颠毛衰白，眸子寒青。
闲口能吞佛，虚空解讲经。
古鉴出匣，太阿发硎，放得无依用得灵。

面皮微紫，眸子深青。
默臻阃奥，妙得门庭。
彻见二仪成一体，明知万像不他形。

眸子射人，秋涧之津。
颠毛衰白，霜松之晨。
赤湖之林，潮涨而长鲸{马展}浪。
丹桂之影，月寒而老兔推轮。
明功借位，起幻入尘。
百草头边有芳信，纵横指点自家春。

吾祖持兵镇此都，投身九死定全吴。
一朝流矢中眸子，千载忠魂列霸图。
墓木但遗枫合抱，庙庭还有像完躯。
英雄未必输张许，青史功名定有无。

陕府铁牛吞大像，生得河东鸑鷟儿。
海门深处宜归隐，只恐调高人不知。
知不知，拟欲抬眸一顾之，早是失却两茎眉。

堪笑当年陆大夫，独夸身外更无余。
不因指出花如梦，争得双眸翳尽除。

家世帝王州，锺山耻未游。
卷书趍幕府，散步入林丘。
泉湃悬崖丑，云闲古树愁。
草堂今在否，更欲展诗眸。

笑侧华阳一幅巾，碧眸苍鬓貌如春。
罗浮洞里通勾曲，疑怪相逢似故人。

客里仍惊奔，南走荆溪上。
系船楼前树，偶接丈人行。
兹惟天下士，抱负不可状。
而今年七十，面睟背益盎。
论文复把酒，十日共清访。
归家照眸子，炯炯觉神王。
朅来情所亲，邹子颇直谅。
斯文有能事，笔挟风雨壮。
今晨叩其门，不见动惆怅。
我希嵇叔夜，子慕陶元亮。
念子如清风，执热欲何往。
寇退子当返，子去我曷望。
何时芝兰室，重见玉色酿。
快意倾百杯，浇我舌本强。

春寒蘋末风尤劲，过雨山林都眼净。
西江天来泻明镜，劈箭孤帆飞小艇。
中有丈人若冰壶，冰为眸子玊作肤。
黄河逆流沧海枯，仿佛羡门丹丘徒。
仙风道骨何敷腴，烟霞之姿远见揖。
弭棹芳洲招我急，野人竭蹷抠衣入。
酌之瑶丹饫琼汁，荐以金桃露犹湿。
御寇衣袂方泠然，岸巾笑拍洪崖肩。
交梨火枣开心田，木钻石盘今已穿。
青鞋布袜白行纒，游戏人间五百年。

五年踪迹似浮萍，岂料全家入画屏。
春去水田方漫漫，晓来山雾却冥冥。
可怜北客鬓毛白，尚喜主人眸子青。
凖拟丰年多酿酒，正宜长醉不宜醒。

乱来身世羡沙鸥，雪后溪山粲两眸。
不用东床呼外舅，当年雅契在仙舟。

秋色际遥海，乘高伤远眸。
风尘方未艾，身世岂胜愁。
黄菊已过晚，浊醪徒满瓯。
何时奉松□，一醉碧溪头。

二年峡内厌羁束，此日江湖欣渺茫。
烱烱晴鸥明晚色，悠悠残日动波光。
远眸尽处即他境，叠嶂痕边仍旧乡。
自是望乡须泪落，不缘风树使心伤。

竞说杨枝倾上国，乐天题品付歌行。
但同学语雏莺小，未见回眸剪水明。
席舍主人能顾曲，晓来妆烛想销檠。
海棠何必寻龙井，愿听周诗赋鹿鸣。

优昙惟时迺现，余芳得暖争抽。
谁肯不萌枝上，折来一洗春柔。
小智劳乎刻画，钝根溺在熏修。
纵是根同体一，皆为蝶戏蜂游。
所以南泉一指，顿开陆子双眸。
披秀因斋庆赞，东山助出茶瓯。
不是云居安乐，绝胜黄蘗中洲。
更看年年二月，扁舟逆上春流。

朔风吹雪排疏棂，敲冰汲水淘香秔。
前村老樵馈法供，深壑病夫精勤诚。
聃聃黄耳拥秀色，不约春气锺柴荆。
隆隆沙铛沤起灭，点点釜口风雨争。
严行禁谒戒俗客，约束从事烦庖丁。
老饕寓意前具办，宿衲得路丰颐赪。
中林雪月皎户牖，一饱对榻双眸明。
五侯之家政自醉，我因欲卧听松声。

寥阳洞口风烟好，枯木槎牙撑云岛。
重重金锁遶婵娟，满地落花常不扫。
萧郎闻说已乘鸾，空余九转烧丹灶。
烟霞截断绝非尘，凡夫踪迹无由到。
高阳有客携佳侣，访异寻幽豁襟抱。
琼楼饮散恣欢游，误入蓬壶如梦觉。
云关初叩闲无人，松梢鹤唳如惊报。
须臾奓户迎者谁，吴宫女儿面凝脂。
指点兰堂篆烟袅，珠箔玲珑窣地埀。
高擎翠袖轻轻卷，半露妖娆素莲脸。
嫣然一笑启檀唇，唤我跻堂语声软。
相随环坐一轩秋，旋列杯盘供雅宴。
倚风仙蘂似有情，竞吐芳苞喷香远。
朝云一段下阳台，绰约标容尘世鲜。
黛眉轻拂远山青，明眸斜盼秋波剪。
兰柔柳弱不禁风，睡起芙蓉香体颤。
樱桃缓启歌贯珠，夕阳花外流莺啭。
曲终低语愈含情，自诉芳心犹未展。
苞藏惟恐泄真香，寻常娇怯羞莺燕。
为怜坐客俱多才，拼羞试许求相见。
嫣然若有惜花情，愿丐锦章镌琬琰。
温柔惠性已无双，更听斯言真绝艳。
放怀卷白不暂停，酷嫌鹦鹉杯中浅。
醉玉颓山卧绮窗，秋水一床凝角簟。
悠飏好梦入巫峰，泄泄融融兴正浓。
蘧然惊觉一何有，点缀余霞散眼封。
依约余香虽满袂，行云缥缈已无踪。
壶中天地古来有，默想风物遥应同。
我闻刘阮曾迷路，武陵邂逅如花女。
灵丹咀嚼顿轻身，脱洗红尘已仙去。
又闻仙去有萧防，曾耦双成饮玉浆。
一朝误入华阳洞，于飞终许学鸾凰。
仙凡异境无凭据，毎笑前闻但虚语。
岂意亲逢事偶符，始信人间有奇遇。
归来灯火欲黄昏，隠几无聊暗追慕。
濡毫试作梦仙谣，端欲梦魂重默愬。

溪山泼墨水云秋，似绮余霞次第收。
灿灿拒霜铺蓼岸，双双属玉舞蘋洲。
杳无锦字来凭雁，拟灭机心试狎鸥。
望里碧云还又合，数峰江上忍抬眸。

俱胝一指头，一毛拔九牛。
华岳连天碧，黄河彻底流。
截却指，急回眸。
青箬笠前无限事，绿蓑衣底一时休。

衙鼓声中百事休，独攀危磴看江流。
君修吏课中中考，我且山行上上头。
下视三千佛世界，高寻十二仙人楼。
闻思大士谁呼应，愿赐飞霖洗旱眸。

无了禅师𣃁草莱，清江使者六眸开。
我今筑屋虚空里，亦复蹒跚出海来。

陬月今朝三五风，岭头雪气缚寒松。
不知枯木得胡信，含玉灵花春梦中。
瑞鸟飞来千万峰，祥鱼行过二三众。
纷然相见主人眼，历历双眸处处通。

少而可努力，老而可歇心。
都卢懒万事，双眸泪湿襟。

偏中正，宝月团团金殿冷。
当明不犯暗抽身，回眸影转西山顶。

夜梦虚斋整衣冠，客五六辈相揖还。
中有一人少留连，叩檐叩齿祷甚虔。
顾谓吾侪曷倾耳，红药丛深鸟声美。
翻枝飐叶缥缈间，俄有珍禽集雕栏。
宛然小鹤未省见，羽翮绀碧光斓斑。
凝眸一瞬观对立，忽成四鹤齐飞入。
赴予纷泊若投林，藻锦萦带复动衿。
绿毛幺凤只倒挂，翠襟鹦鹉空好音。
或将揽取不从手，相视眙愕萌争心。
吾殊无言行且睨，与客徐理出户意。
徘徊八翼疑骖鸾，杂遝诸儒竞连袂。
不知剥啄谁扣门，推枕高树晨光暾。

杖策纷纷是，谁能志大猷。
觕衣与粝饭，长夏及清秋。
辩论轻三耳，斋明见两眸。
圣门多要妙，文艺不须游。

自昔超群者，无非远大猷。
要令心似镜，莫遣气横秋。
末学多墙面，深窥异瞽眸。
君看颜氏子，何以过商游。

爱酒希元亮，敲门重子猷。
孤松将秀岭，万竹已摇秋。
懒去手搔发，兴来书映眸。
此生当皎皎，毋作梦中游。

于今闻议论，自昔际风猷。
劲柏君凌雪，衰蒲我望秋。
读书钦满腹，歌舞倦回眸。
岂但人称善，无惭马少游。

栽花为事业，种秫是谋猷。
不羡两蜗角，从教双鬓秋。
登楼山抹黛，垂钓水澄眸。
此乐应谁侣，雩风昔从游。

鄙人闻道晚，何以播芳猷。
未就三年刻，还惊一叶秋。
论交无白足，对客有青眸。
之子怀仙趣，相期汗漫游。

有烦推后觉，未克继先猷。
痼疾资医缓，心专慕弈秋。
远游方策足，参倚在凝眸。
更仗磋磨力，时时警惰游。

闻说频频党，深遵秩秩猷。
题评归月旦，裁鉴比阳秋。
赋谢雕虫手，诗通美盼眸。
看君多直谅，端似汉朱游。

智士名不足，愚夫乐有余。
况复冬夜长，风雪迷通衢。
美人邀我饮，清酒开玉壶。
明眸艳红烛，流盻光四隅。
萦风转修袂，逸响缘绮疏。
龙香满珠阁，兰气生罗襦。
遗簪复堕珥，笑语相迎扶。
回头问公子，不醉将何如。

谪仙风骨今何如，自我不见三年余。
双眸如电尚可想，两鬓欲雪今安无。
干戈塞路军麾满，骨肉避地星散居。
未知草堂可归否，有使可寄平安书。

忝中二千石，罢去辄图真。
揆予本完士，蚤蒙善养仁。
执笏班华位，飞绥侍邃宸。
如何金紫服，乃裹丘壑身。
西南一面重，朅来驾朱轮。
牵拙岁再期，初无德在民。
形象安足纪，崖略聊自陈。
质陋眸子了，志泰眉宇伸。
谁谓彼其子，而传阿堵神。
爵里三十八，赫赫多名臣。
瞻前谢前哲，垂后惭后人。

五十为衰始，仍余五岁衰。
双眸不明鉴，残鬓已纷丝。
铜虎虽频剖，荷囊信滥持。
何须依老格，先作故山期。

胡儿莫窥江，长江限绝吴楚间。
惊涛骇浪如连山，鲸鲵出没含戈鋋。
汝不顾死争相先，鸣髇不响突骑闲。
浮尸随潮去复还。
胡儿莫窥江，楼船百尺高崔嵬。
鼓枻叱咤生风雷，吴侬入水双眸开。
汝不素习胡为来，生虽欲杀死可哀。
南北孰非吾民哉。
胡儿莫窥江，前年飞矢入未央。
日月双坠天无光，去年一炬烧维扬。
丹凤徙穴仍南翔，国势如衡有低昂。
犬戎岂得称天王，暴兴恃暴必亟亡。
乘蛇古谶开其祥，中兴将士材无双。
抚剑气已驰龙荒，胡儿胡儿莫猖狂。

声色家有阱，轩裳仕之囚。
冥行不知迷，今将返吾辀。
爱慕洗余习，清虚乐孤游。
亭亭隠仙岩，迎人入双眸。
稻色黄莽莽，溪光碧油油。
佳树残照满，高穹乱云流。
乍参樵牧群，辞气不婉柔。
性有书史癖，时逢甲兵休。
斯怀傥遂全，曩志不必酬。

小雨贻新句，端如印印泥。
凝眸方过鸟，倚杖忽横溪。
老态犹堪强，真豪已觉低。
钟声隔林寺，惭愧有幽栖。

立马林冈豁战眸，阵云开处一溪流。
机舂水沚犹传晋，黍秀宫庭孰悯周。
南服只今歼小丑，北辕何日返神州。
誓将七尺酬明圣，怒指天涯泪不收。

绿阴满门春已还，黄鹂门外犹绵蛮。
萧萧冷官无一事，高斋搔首兀痴顽。
睡魔袭我意萧散，直来眉睫扬神奸。
须臾爽气溷尘俗，双眸瞑眩那能覸。
弥明未断口头句，鼻息如寄雷车间。
梦魂恍恍何所适，飘飘寥廓辞跻攀。
松风拂足云生腋，深穷月窟超人寰。
更寻织女支机石，天河西户声潺湲。
无何有客乘晚兴，剥剥啄啄敲柴关。
惊回清风枕簟冷，赤霞夹日崆峒山。
一日废书强舌本，萌生鄙吝劳清删。
谩学昌黎送穷术，挥毫加点文烂斑。
睡魔凭物对我语，劝我停手开愤颜。
自言宇宙若非我，人生俄顷无休闲。

相看相别意何如，见事蜂生正要渠。
挽袖一杯山月上，凝眸十里峡风徐。
衣冠苗裔烟尘际，京洛风流咳唾余。
自此清愁欺老得，逢君重见为驱除。

君尉襄阳日，吾方首善游。
素交微半面，青顾乃双眸。
有喜一樽共，相期三径幽。
溪山许分老，为我缮菟裘。

老冲问法如春雷，忿怒那咤挽不回。
龙驰虎骤劈箭催，暴风狂雨山岳摧。
我亦随分圆机应，出必取也战必胜。
如珠走盘盘走珠，星飞电转了无余。
佗年呵风骂雨，巍巍独坐妙峰顶。
伫看杀人放火，烱烱双眸烁太虚。

江山不受范，偃蹇散莫收。
领略得要会，聚此百尺楼。
霁色明千峰，斜阳带归舟。
堪洗北客尘，似脱南冠囚。
二子倚秋晚，岸巾送明眸。
杯寒风景切，句落云烟愁。
况我江海人，二顷亦易秋。
百年鸥盟在，脱帻行当休。

圣主披英俊，公才是擢犀。
班扬俱气慑，屈宋亦眉低。
健鹘摩天翼，真媒历块蹄。
回眸看贱子，下驷与鹍鸡。

千丝棼不乱，细雨忽盈眸。
密密如机卷，踈踈岂茧抽。
纫裳难作缝，欲钓不胜钩。
霡霂知何事，收功在有秋。

何处朱门窈窕深，萧然一径绿成阴。
回眸却笑阳关道，匹马区区走到今。

秋色满潇湘，天寒玄鸟忙。
数声离叠嶂，片影度横塘。
风翮抟寥廓，烟踪入渺茫。
乍随萍荇没，还共水云长。
冷浸千寻碧，斜侵两岸霜。
凝眸西塞远，踈点带残阳。

驱车翻盖电非追，有客有客公门驰。
双鸿西至一书堕，五马南边三峡迟。
况值神倾意豁士，无愁岁暮日斜时。
张眸指注话乡国，为说两川犹漏卮。

谢公好山水，得郡古东瓯。
造物惜佳境，雅志多不酬。
松萝蔽雁荡，烟霭埋龙湫。
行田经白石，不到仙山头。
寥寥数百年，天付黄冠流。
巍然万仞崖，壁立东南州。
谁将补天手，化出白玉楼。
两龛藏洞府，中有群仙游。
上通尺五天，下接三神洲。
飞泉落岩腰，碧涧鸣山陬。
群峰真培𪣻，沧海为渠沟。
隘视人间世，万象同蜉蝣。
我家雁山阳，崎岖厌经丘。
翩翩钱公子，呼我寻岩幽。
初惊小雨密，忽扫群阴浮。
杖屦穷巑岏，一洗尘埃眸。
山林有真乐，富贵何足求。
但愿乞二山，不愿万户侯。

苏黄文章外，翰墨亦莫加。
苏得鲁公法，黄自成一家。
肥无尘俗点，瘦或风雨斜。
可爱如其人，敬之无迩遐。
真迹落人间，蔀屋生光华。
我无一字藏，天遣来三巴。
吾宗东州秀，文翰俱可嘉。
袖中出至宝，双眸洗昏花。
归橐今不贫，持往东南夸。
何以报嘉贶，龙团建溪芽。

一章通奏领州麾，诏许残书得自随。
吾党成章真小子，官中了事是痴儿。
昏眸病入花争乱，倦首搔余雪半垂。
所赖韦吴皆杰笔，刘生当见汗青期。

宇下雄风细细凉，客眸凝绝此回肠。
络头骑过罗敷陌，毕尾乌喧女子墙。
流水清浑迷别浦，碧云高下送残阳。
怀人抚物愁何尽，试借兰成万斛量。

农扈方迎夏，宫田首告秋。
嘉生拥瑶县，蕃穗遍天麰。
肃雨津茎浃，薰风猎颖浮。
登成告田畯，省敛徯王游。
紫宙凝神暇，丹书访道休。
天行九五健，岁取十千求。
洪洞开金狄，连蜷按玉虬。
尘清属车豹，枪密羽林驺。
芝覆依丹旭，旌门倚绿畴。
先驱护绵野，后骑隘长楸。
涤圃初开地，腰镰竞劝收。
田趋农帝耒，塍错夏王沟。
褒栗攒周甸，茨梁属舜眸。
籞长包圈虎，箱重载星牛。
九扈开灵圃，三辰驻彩斿。
劳农差有赐，置酒酌言酬。
鸣爵知年稔，为鱼告梦优。
云雷一日泽，钟鼓万人讴。
帝醉钧天阕，仙归紫气留。
明馨资寝庙，足食焕缇油。

袁褚声华约略同，到头忠佞两成功。
先皇谩赐黄罗{衤罗}，不识明眸有贯虹。

我昔未作南诸侯，雄文尝阅龙虎欧。
泉山风物得大略，梦寐先已登兹楼。
到官正要访遗迹，忽见破屋城墙陬。
欲修不敢遽土木，经岁此志方能酬。
贡闱之余材可办，农事之隙工乃鸠。
月逢建子飞破镜，酒呼从事来青州。
匆匆未暇众宾集，草草且与同僚游。
山川城郭壮哉郡，清源紫帽明双眸。
却惊云榭在地底，坐见日毂经檐头。
西山端可拄颊视，南海未用乘桴浮。
东瞻归路兴元亮，北望魏阙心子牟。
挥毫欲续仲宣赋，假日聊以销吾忧。

欹眠听诗韩喜侯，锋难与争剑铸欧。
铃斋浅陋无处著，挂在缥缈之飞楼。
兹楼久欠诗酒味，天遣我辈来遐陬。
尘埃聊用文字洗，瓦砾遂获琼瑶酬。
宾朋未赏合开燕，老病欲登宜杖鸠。
清风酌别记霅水，制胜领客思夔州。
一江明月楚东醉，全家终日蓬莱游。
南来不谓有此境，四顾亦足穷吾眸。
朝看日出闽海峤，夜望斗插泉山头。
端如虢郡风月送，不比巴岳乾坤浮。
登临怀古甫白适，赋咏联珠产巩年。
私心窃慕范文正，后天下乐先其忧。

旧闻诸李隐龙眠，伯时已老元中少。
一行作吏各天涯，故人落落疏星晓。
西山影里识君面，碧照草江眸子了。
向来问道渺多岐，只今领略归玄妙。
老凤垂头噤不语，古木查牙噪春鸟。
身在幕府心江湖，左胥右律但坐啸。
第愁一叶钓渔舟，不容七尺堂堂表。
我今归卧翠谷云，君应紫禁莺花绕。
相思有梦到茅斋，细雨青灯坐林杪。

座中忽觉林樾幽，怪松堕前惊两眸。
孤根蟠错涌鳞鬣，百干奋跃纷戈矛。
千岁之柯海波卷，十亩之阴岚霭浮。
上云变幻舞鸾鹄，下风哮吼搏蛟虬。
影入月窟兔缩距，声撼水府鲸掉头。
初夏花黄醍醐结，四时芽茁绀绿抽。
嘘晴噀雨莽奇怪，摇山荡海寒飕飗。
天开地辟何日种，阴惨阳舒谩神搜。
乡闾讽诵喜辄应，僧伽护爱诃不休。
得非孔明庙前铜柯柏，元气淋漓锺此夫焉廋。
得非道者庵边隔世植万本，伦魁飞来排斡予交樛。
安得此松据此地，轮囷傲蹇无侣俦。
我尝两赋罗汉树，诗人许我不但杨与尤。
一在天台匿峰千岭顶，芘覆方广之寺瀑布流。
一与郡治参云亭对峙，白猿啼蹶忽惊紫凤留。
因知三台气忠厚，何但当代人材优。
至于树木亦豪伟，岁寒动足光林丘。
问诸故老考初始，或云五季方栽培。
黄宋恶迹寺傍庙，野僧无知但包羞。
又云道人梁君隐唐末，建立鼎灶结茅深岩陬。
与二道伴王与白，赤铅紫汞火候卦气周。
千日丹成各升举，舍庵为寺答应求。
后人诞谩附名号，妄踪狂躅何悠悠。
当时丹气蒸山一乡植物茂，丹液入根独此偃盖稠。
势蟠形踞抱龙虎，梢圆叶厚缀球旒。
芘民曾却白额虎，供桃时下青茸猴。
四百余年颇灵异，图经不载记不收。
贤哉赵公眼高远，褒贬万态如春秋。
一见指呼韦偃辈，咄嗟而办造化侔。
竭囊底智老我语，搜搅造化正恐神鬼愁。

普庵以此香，回向大居士。
幻尽觉圆者，妙意难遮覆。
惠我二笔端，三昧非迷悟。
世间岂识知，何处寻门户。
六字光慈化，千古人钦慕。
象出普庵名，天龙常守护。
法本付贤侯，利益何穷数。
伤嗟逐末流，忙忙失元路。
千里万里体无间，世出世间非我所。
谢安抚，云轩密布巴陵时，愿垂青眸垂一顾。

兰江路尽接荆江，竹屋萧条草树荒。
许久长晴坐极暑，霎时疏雨做重阳。
明眸纵少新开菊，随量何妨浅举觞。
驿舍明朝便陈迹，牛山往事莫徒伤。

柔远楼高豁寸眸，白盐赤甲锁关头。
四川形胜当前险，三峡波涛据上游。
鸟道极天云日近，靴城匝地市烟浮。
时平久矣无戎马，回首当年老杜忧。

丹房叠花炯双眸，焰焰烧空夜不收。
莫遣残英颠倒落，一枝开早见钗头。

密雪舞冬昼，祁寒反夏炎。
竹枝低未湿，梅萼莹先霑。
怯冷昂肩立，欣繁矫首瞻。
随风方北渡，际海必东渐。
轩簸来如掺，缤纷势转严。
枯荄新点缀，曲砌巧增添。
伺隙花穿户，承隅箸插檐。
高飞迷皎鹤，夜影逼清蟾。
砧净绡横石，窗虚粉杂奁。
昆丘千璧碎，武库五兵铦。
烟径杨吹絮，香蹊蝶奋髯。
鲸鲵陆骨腐，鹄鹭野翎爓。
白发秦人遁，厖眉汉尉潜。
渍蚕功孰及，平地瑞初占。
窖卧行人节，门扃志士恬。
已甘穿履困，奚避割毡嫌。
醉慕双螯毕，寒怀五绔廉。
飘飖疑宓女，刻画谢无盐。
河阔凝新浪，峰高失旧尖。
山阴宾欲返，淮右寇将歼。
穆满三章著，宣温五板兼。
君恩捐卫粟，天意绝齐痁。
江上蓑堪画，篱间氅可觇。
客观眸已眩，儿咀手频拈。
足没寻萱屐，腰闲刈藿镰。
马驰毛愈素，乌啄首难黔。
冻折骚人笔，光临织妇幨。
螟牟宁待火，疫疠讵烦砭。
甲长寒蔬细，根肥宿麦纤。
年丰虽欲颂，神助愧江淹。

云山初见非昔游，一瞬不许回双眸。
二年佐州已强半，七月行县难罢休。
溅溅微溜响萦谷，薿薿多稼光盈畴。
兵厨愿留一樽酒，霜螯醉嚼期中秋。

几日山南北，端期汗漫游。
水痕秋雨过，竹色晓烟收。
宦海何时了，僧房为少留。
却寻归去路，余兴谩回眸。

微茫云两角，屈曲路一线。
未容快先睹，已叹行百转。
流溪何从来，神物昔尝玩。
舆梁俨坚牢，亭宇复明绚。
岂惟济病涉，更可供息宴。
信哉善知识，作此巧方便。
茂樾两交盖，清风四挥扇。
祇恐境中人，却有桑下恋。
台山不须问，此去直如箭。
何妨酌灵水，一洗眼花眩。
举头未及眸，已知梵王殿。

云本无心水自流，龙鳞凤翼此中游。
遂令巫峡桃源景，顿觉收归在寸眸。

举觞属明月，送君江上舟。
王事知有程，翩然不可留。
濠梁古佳郡，观鱼记庄周。
年来边徼清，桑麻被田畴。
有诏蠲民租，拊摸赖郡侯。
乐入芙蓉幕，君其赞嘉猷。
佥曹簿领余，拄颊兴未休。
淮山千万叠，丐君回青眸。
才命各有时，行止非人谋。
主公方拔士，入奉甘泉游。

寓形宇宙有感发，无一不可供诗眸。
风花浩荡百变态，草木荣悴皆穷搜。
浑成功括造化窟，未辞斧凿孰为优。
要当险易随地出，或平或激如水流。
不才正自困讥骂，白璧为赠非所求。
自怜不具正法眼，解颐安足论赓酬。

物我虽殊理本同，算来身教易为功。
表端岂但日间影，德盛应如草上风。
作字心君生笔下，照人眸子验胸中。
平生得力今拈出，尤见操存合至公。

群居有深益，相视无余事。
此道存诸中，了然见眸子。

昔为万里别，归送北征鸿。
近接何曾数，深期本自同。
远眸眵雾嶂，短棰滑霜风。
更说无穷乐，怀中双橘红。

出郭才咫尺，便觉山意幽。
招提立绝顶，宝塔凌空浮。
小轩足娱客，下有清溪流。
翠岫供远眺，直欲明双眸。
平芜草肥软，饱饲眠吴牛。
沙头水色静，飞上驯白鸥。
人稀日亭午，野渡横孤舟。
坐久意逾爽，吹袂风飕飕。
想当三伏天，凛然如素秋。
簿书丛里来，恍若脱羁囚。
乘兴偶登览，不谓成胜游。
平生志所愿，一壑与一邱。
脚力到佳处，须作信宿留。
南峰只在眼，不必劳冥搜。
当时辋川图，景物有此不。
学贵守所见，出处各异谋。
渊明亦高哉，未肯屈督邮。

假馆犹三日，还家甫四旬。
昏眸云雾隔，衰鬓雪霜新。
尊酒虽慵近，囊诗却未贫。
但愁门有客，流汗强冠巾。

县前奇哉一江水，日暮风吹碧鳞起。
客恨征尘忽如洗，不用金篦刮眸子。
丹枫岸边雪色芦，下有老翁方捕鱼。
欲求妙思貌画图，王维郑虔今世无。

落日川上好，徘徊弄孤舟。
鸣桹进山口，清唱发渡头。
浅濑不可溯，停桡信中流。
山樽对苍翠，溪鸟自沉浮。
濯足破岚影，采菱临芳洲。
千龛晚烟寂，双壁红树秋。
细细石涧泉，摇摇波际楼。
澄潭若泻鉴，万象已盈眸。
康乐足清尚，惠连仍此游。
摘景固无遗，挥笔曾未休。
醉来同渊明，兴尽殊子猷。
归傍渔梁静，行看夜火幽。
露华初滴滴，夜吹何飕飕。
不犯严城漏，谁言怜近丘。

暑雨初晴日，江皋欲莫天。
鸦栖沙际树，人唤渡头船。
病骨羸将折，昏眸困欲眠。
市桥灯火闹，且复喜丰年。

窗黑停书课，屏深养病眸。
雨声工破睡，酒力不禁愁。
兀兀披衣起，昏昏曳杖游。
柴荆晚未闭，隔水数归牛。

萧萧残发雪侵冠，冉冉清愁用底宽。
把卷昏眸常欲闭，投床睡兴却先阑。
惟须酒沃相如渴，未分人哀范叔寒。
雨霁定知梅已动，佩壶明日试寻看。

山川遗迹晋唐余，水竹相望许洛居。
一齿屡摇犹决肉，双眸虽涩尚耽书。
郊原夜夜驱耕犊，村店时时秣蹇驴。
客问若为娱老境，吾儿未与短檠疏。

并檐开小室，仅可容一几。
东为读书窗，初日满窗纸。
衰眸顿清澈，不畏字如蚁。
琅然弦诵声，和答有稚子。
余年犹几何，此事殊可喜。
山童报炊熟，束卷可以起。

祖龙驱群龙，疏此万丈沟。
雨工恋故栖，十步九回头。
至今秦淮曲，蜿若春蛇游。
舟师厌回互，叹息倚柂楼。
维昔东巡初，八极围寸眸。
天端有佳气，郁郁东南浮。
卜云当兴王，在后五百秋。
叱咤召六丁，惨淡风云愁。
凿渠断地脉，自谓神与谋。
乾坤有端倪，已露不可收。
大帝开吴天，定鼎临江陬。
融融秣陵日，始照十二斿。
经营暨六代，兹地称神州。
乃知历数定，昧者徒私忧。
兹事故老传，未知信然不。
姑置勿重陈，作诗叹迟留。

峰头挥手笑红尘，天入双眸洗翳昏。
万里西风熟秔稻，白云堆里著黄云。

栗烈刚风刮病眸，登临何啻缓千忧。
界天暑雪青城外，涌地晴云瓦屋头。
浩荡他年夸北客，苍茫何处认西州。
千岩万壑须寻遍，身是江湖不系舟。

松萝滴翠白昼阴，七十二峰中最深。
绿毛仙翁已仙去，惟有石坛留竹坞。
竹阴扫坛石槎牙，汉时风雨生藓花。
山中笙鹤尚遗响，湖外人烟惊岁华。
道人眸子照秋色，邀我分山筑丹室。
驱丁役甲莫儿嬉，渴饮隠泉饥饵术。

野外行吾意，城中寄却愁。
半秋三夜月，千古五湖舟。
涌地金芒发，行天玉镜流。
珠星沉不现，银汉黯如收。
高浪连三境，长风近十洲。
水天双对镜，身世一浮沤。
迥白包元气，空明慰病眸。
只怜心浩荡，不管鬓飕飗。
放棹真狂矣，关门有此不。
四并非易事，一笑亦难谋。
急管参渔笛，清歌间棹讴。
逢迎成邂逅，啸咏劝绸缪。
女撷蘋花献，妻倾竹叶酬。
今宵如不饮，何处可忘忧。
忆昔谁同赏，于今岁恰周。
陟冈睽鲁卫，伐木怆应刘。
独叹灵光在，能追汗漫游。
大都缘未尽，岂是病都瘳。
纵意褰篷席，轻生倚柁楼。
节宣诚小爽，犹胜赋悲秋。

平生爱雪如子猷，江湖乘兴常泛舟。
长篙斲冰阴火迸，玉板破碎凝不流。
淙琤大响出船底，两舷戛击锵鸣球。
棹夫披蓑舞白凤，滩子挽𫄴拖素虬。
四开篷窗爱清供，风卷花絮飞来稠。
飘飘着衣宝唾住，片片入酒春酥浮。
醉中榜入玉烟去，耳热不管寒飕飕。
大千空蒙到何许，日暮未肯回船头。
夜深冻合随处泊，歌呼达晓鱼龙愁。
明朝掬雪颒且漱，挥毫落纸云烟遒。
新诗往往成故事，至今句法留沧洲。
推迁华年弦柱换，俛仰归鬓塘蒲秋。
晓衾闻雪亦健起，径欲一棹追昔游。
毡衫肨肛束浑脱，絮帽匼匝蒙兜鍪。
十步出门九步坐，儿女遮说相苛留。
谓言此是少年事，岁晚牖户当绸缪。
万景无穷鼎鼎至，百年有限垂垂休。
梦随落雁堕沙嘴，愁对饥鸱蹲瓦沟。
重寻胜践可复许，且挹清寒揩病眸。
须臾未遽妨性命，呼童尽卷风帘钩。

花飞十不啻五六，青子团枝失红簇。
江南桃李总成阴，不论少城与韦曲。
酴醾珍重不浪开，晚堆绿云点冰玉。
体薰山麝非一脐，水洗银河费千斛。
滴成小蓓密于糁，乱走长条柔可束。
醉眸须及月下来，破鼻细从风处触。
先生未必被花恼，偶与门人暮春浴。
为怜压架十万枝，小立傍边领新馥。
剩拼妙语宠琼蕤，更掇清英酿酃渌。
先生何得便杜门，霜鬓犹烦玉堂宿。

甲申七月七，未明至三沟。
先妻南阳君，奄化向行舟。
魂去寂无迹，追之固无由。
此苦极天地，心瞀肠如抽。
泣尽泪不续，岸草风飕飕。
柎僵尚疑生，大呼声裂喉。
柁师为我叹，挽卒为我愁。
戊子夏再过，感昔涕交流。
恐伤新人心，强制揩双眸。
未及归旅榇，悲恨何时休。

吾侪来都下，将逾三十春。
不闻此画塑，想子得亦新。
兹寺临大道，常多车马尘。
设如前日手，晦昧已惑人。
曷分今与古，曷辩伪与真。
闽缁图凤姿，越释弹龙唇。
但知五彩烂，徒谓五音淳。
熟识商声高，孰惊眸子神。
不能评谱品，索玉翻得珉。
二君才调高，言若羽翮振。
将令寻常工，千岁传不泯。

昼夜风不止，寒树嚎未休。
人言雨杀风，雨急风未柔。
独扶慈母丧，泪与河水流。
河水有冬竭，泪泉长在眸。
予生五十二，再解官居忧。
昨者母疾亟，骨肉相聚愁。
橐中无一钱，缓急何可求。
母当临终时，嘱我贫莫羞。
随宜具棺敛，厚贷压人头。
死事定无益，生偿且无由。
泣涕听母言，心肠如剜钩。
小子虽不令，长养恩曷酬。
旦夕期速平，后事勿预谋。
愿母强药食，更延百千秋。
固云莫望我，我魂已飞游。
语毕忽奄逝，抚膺呼裂喉。
未能一物备，迷乱将安投。
艰窘见风义，乃有令朋俦。
致赙或钱帛，最力李与刘。
禁省及石渠，奠助日不周。
裴杨乞铭盖，文篆古复遒。
潭饶两大舰，朝索暮泛浮。
哀怜荷君子，才德惭未修。
三日违大梁，两宿此迟留。
聊书同些挽，试托楚人讴。

开岁又涉三，我征良未休。
沙行地一平，百里纵遐眸。
景穆物自欣，碛迥情反愁。
中田缅云庄，聊复税我辀。
追程有底急，行急能至不。
三峰从何来，骏奔若鸣驺。
当户不忍去，裴回为人留。
对之成四友，呼酒与献酬。
我醉山自醒，相忘却相求。

日开五色暖征裘，雪满群山爽病眸。
道是诗人穷到骨，暖边爽里放兰舟。

南北高峰醒醉眸，市喧都寂似岩幽。
君言去岁西湖雨，城外荷声到此楼。

滩雪清溅眸，滩雷怒醒耳。
落洪翠壁立，跳波碧山起。
船进若战胜，船退亦游戏。
若非篙师苦，进退皆可喜。
忽逢下滩舟，掀舞快云𫘝。
何曾费一棹，才瞬已数里。
会有上滩时，得意君勿恃。

平生畏长夏，一念愿清秋。
如何遇秋至，不喜却成愁。
书册秋可读，诗句秋可搜。
永夜宜痛饮，旷野宜远游。
江南万山川，一夕入寸眸。
请办双行缠，何处无一丘。

松江县尹送图经，中有唐诗喜不胜。
看到灯青仍火冷，双眸如割脚如冰。

肩舆小斑筠，地志古青册。
初穿千长松，忽仰万绝壁。
观山不知名，披志失山色。
行行问不住，一一渐可识。
何代五老人，登峰化为石。
年龄今几春，齿牙谅无力。
天赐五玉乳，与渠供朝食。
渊明醉眠处，石上印耳迹。
逸少养鹅池，藓花渍余墨。
鹤鸣南天青，龟拜北斗白。
栖贤缘不浅，月枕借云席。
万杉与开先，弄泉碎珠璧。
病眸贪穷眺，趼趾怯周历。
同游多俊人，淡话半禅伯。
兹来殆天假，不尔岂人及。
归船载晓星，回首两相忆。

外种百来树，中安一小亭。
放眸红未了，红了是天青。

蹇步媻珊到竹溪，病眸眩瞀乱金篦。
清风满座无尘事，遗墨盈编有旧题。
久羡山人居水北，今知诗社续江西。
醉吟跌宕谁能写，髣髴琳琅识介圭。

一念落人境，世路分崩奔。
车轮战黄埃，荏苒还自昏。
安知摩尼珠，岂处浊水浑。
今我虽纠缠，犹有故我存。
云山时独往，一笑清心魂。
旧闻宝盖峰，气压群山尊。
拂衣事幽讨，烟杉转山根。
道人素所懽，踊跃欣候门。
清眸夹明镜，眈眈老彪蹲。
招邀语密室，欢颊生春温。
往往到极则，寂历双忘言。
从今尘境空，冰销了无痕。
但觉江汉流，浩荡旋其源。
至道默相喻，不许诸方论。

孤峰直上散青眸，山峙西东浸碧流。
弱水人言三万里，是间我已到瀛洲。

平湖潋滟摇春风，扁舟轻驶如飞鸿。
垂杨万缕长青茸，倚岸崇桃醉脸红。
满空烟雨霏蒙蒙，柯桥精庐闻午钟。
平畴麦苗青芃芃，崇峰秀岑纷玲珑。
图经未看名叵穷，雨葩烟叶交朦胧。
吾欲图之谁其工，妙语却思六一翁。
解道山色有无中，薄暮舣舟依竹丛。
夜深点滴听孤篷，天明利涉浮梁雄。
钱清虽小炊烟重，我生之辰今适逢。
一杯不暇缘匆匆，聊以新诗娱老悰。
龛山西北水溶溶，白鹤桥边小梵宫。
海天茫茫空复空，放眸一望日本东。
萧山小邑河阳同，桃李漫山如锦幪。
谿旁驿亭名梦笔，故居知是江文通。
西兴浦口天连水，满眼长安紫翠浓。

晴浪空仍白，云峰远更青。
乾坤几万里，聚落一浮萍。
自昔闻溟渤，从今小洞庭。
端如初发覆，坐觉病眸醒。

印印秀而好，明眸冰雪肤。
逢人赏岐嶷，问字识之无。
若有万金药，真成千里驹。
空花今已矣，晬日一长吁。

秋阳千里晒，聊复曝吾书。
自笑年来事，昏眸眩鲁鱼。

招提雄冠浦边州，宝藏琅函眩电眸。
更出故人奇绝句，相看知是赞公流。

九月十日天气凉，桂花零落菊花黄。
竹根如意双不借，放眸一望海天长。

它日西湖有此僧，年来怕见发鬅鬙。
一双眸子清于水，想见新诗我不能。

伤春渺渺独凝眸，黄耳归时暂放愁。
跪得双鱼开尺素，别来一日抵三秋。
花前块处怜秦赘，泽畔行吟类楚囚。
预约鲤庭归省处，清微风送木兰舟。

生憎词客并诗客，只解悲秋不爱秋。
玉作花肌娇不柰，金妆宝靥笑无休。
桂香夜夜薰罗袖，蕣彩朝朝艳醉眸。
脱尽画桥千尺柳，舞腰如束更风流。

有美不自啬，相于常暗投。
舂容惊巨轴，错落眩双眸。
君已文如凤，吾方拙似鸠。
早知归峡口，亦欲下沙头。
卒卒偿诗债，惭无玉案酬。

红锦山颠著醉眸，赤栏杆外数花头。
烟中月下看不足，叶里花间睡即休。
迷住子规疑蜀国，归来黄鹄认柯邱。
他时我与君为对，莲叶中间作钓舟。

风雪集岁晏，掩关聊自休。
今辰展遐眺，倚此寒岩幽。
同云暗空室，皓彩迷林丘。
崩奔小涧歇，飞舞增绸缪。
仰看鸾鹤翔，俯视江汉流。
乾坤有奇变，澒洞惊两眸。
三酌不自温，倚杖空冥搜。
悲歌动华薄，璀璨忽满裘。
向来一杯酒，浩荡千里游。
亦复有兹赏，微言寄清酬。
解携今几许，光景逝不留。
怀人眇山岳，省己纷愆尤。
对此奇绝境，一欢生百忧。
茫然发孤咏，远思谁能收。

水濂幽谷我来游，拂面飞泉最醒眸。
一片水帘遮洞口，何人卷得上帘钩。

流水浩无息，游云去不休。
我思在何许，起步三径幽。
男子四方志，胡为守一丘。
盍簪未可期，此意空绸缪。
平生子朱子，砥柱屹横流。
探古独遐观，万象供双眸。
结友得林子，苦心事穷搜。
看渠清介姿，便可披羊裘。
昔者千里驾，共我风雪游。
永言清绝景，祇以好语酬。
居然隔年别，却喜翰墨留。
诗来尚记忆，知子不我尤。
讲习今难忘，离索古所忧。
但当勉耘耔，岁晚傥可收。

左目忽昏花，愁心乱剧麻。
文书都莫见，药物近凭他。
眸子终何似，形躯且愿嘉。
唯期一开泰，再望日中鸦。

淮南尚喜风流在，客有殷勤载酒过。
不醉不归情可见，相看相笑意如何。
了眸自解持高论，长颈稀逢缺善歌。
旧爱阳关亦休唱，西还从此故人多。

莫登楼，脚力虽健劳双眸，下见纷纷马与牛。
马矜鞍辔牛服辀，露台歌吹声不休。
腰鼓百面红臂褠，先打六幺后梁州。
棚帘夹道多夭柔，鲜衣壮仆狞髭虬。
宝挝呵叱倚王侯，夸妍鬭艳目已偷。
天寒酒醺谁尔侜，倚楹心往形独留，有此光景无能游。
粉署深沉空翠帱，青绫被冷风飕飕。
怀抱既如此，何须望楼头。

卢仝只有赤脚婢，吏部曾吟似笑仝。
红烛射眸从结客，清歌帖耳苦怜翁。
归时虽已过寒食，芳物犹能逐暖风。
但点纱笼续清夜，西园游兴古何穷。

乌纱帽底青眸转，朱雀街头玉辔摇。
灯火高楼吹短笛，帘栊斜巷隘初宵。
身归兰省唯看月，心在天津欲倚桥。
枕上夜深应不寐，羡他年少酒微销。

黄云澹四垂，飞雪忽无际。
排空风力静，整整若有制。
穿林初着花，点瓦已成毳。
低连七泽波，远接关河势。
凭城领奇观，壮思起病滞。
四年领边州，气候苦多盭。
清秋日昏昏，仲冬雷虺虺。
雪花有时零，转首即开霁。
及兹洗瘴眸，天公岂无意。
为邦抱百忧，但愿得丰岁。
对之一欣然，不饮心已醉。
春前尚余腊，三白或可冀。
更约竹间梅，共作岁寒计。

半世功名误，苍颜幕府游。
文辞追楚些，得失付阳秋。
荐牍方交上，衡门岂重留。
青云看稳去，快处一回眸。

祝融高处好，拂石坐林端。
云梦从渠小，乾坤本自宽。
回眸增浩荡，出语觉高寒。
明日重来看，宁应取次还。

官居课程地，生有文字癖。
诚知蚊负山，讵得辞此檄。
嘉禾古多士，孰者非巨擘。
老眼不待封，旧苦眩花隔。
勿云石贾玉，箴失眸亦得。
捧心若为妍，窃𫓧徒自匿。
陆海贪穷搜，奇宝多偶获。
巧常昏金注，勇或便大敌。
清醳聆邹琴，款识辨周鬲。
颇收半段枪，遐念连城璧。
渠应悔羔袖，吾敢厌鸡肋。
抚囊搴利颖，体国免素食。
明朝罗客拜，定自百夫特。
俗无抛砖恶，归舟缓张席。

十幅拟挂东风蒲，众贤好事争挽裾。
盍不一笑留斯须，咄嗟而具成燕胥。
仙醴湛湛白玉壶，篆烟袅袅黄金炉。
骈集水豢罗山肤，彼姝者子不待呼。
袜尘相携来坐隅，炯然皓齿明眸俱。
含宫吮羽累贯珠，移柱品索凤将雏。
诙笑尽略世谫拘，诸贤堂堂吏而儒。
才猷声称雄万夫，慰藉倾倒向老迂。
风义已与古并驱，况把乐事分穷涂。
衰颜得酒失槁枯，暂容二子相映朱。
尚忆扶醉下笋舆，江滩人声杂雁凫。
一欢转头堕空虚，此欢欲继良难图。
周旋四贤偕两姝，此人此日吾知无。

物之或暌九牛毛，理有适契鹤鸣皋。
对山眩旋目无主，山灵定笑山不遭。
庐阜姿态杳莫状，烟容岚影翻海涛。
德人眼力了天巧，离朱眸睨难形逃。
高堂面势踞缥缈，旷度洒落遗尘劳。
万巧千奇领定体，如闯阛阓挹同袍。
要须般礴烦画史，正自指顾分秋毫。
闻道樽罍富宾从，至今卷轴余风骚。
我登斯堂唶迟暮，仙翁已蹑海上鳌。
横前三万八千丈，天台信美非其曹。
崩腾恍骇失要领，窥觇历览首屡搔。
先生翳鸾骖紫凤，想后韩众前卢敖。
白玉之童手碧桃，双成智琼各云璈。
神游未置兹山遨，徙倚怅望吾郁陶。
尘中局束真狴牢，但觉德人山与高。

石湖老子家蓬丘，一笑俯作人间游。
风度人品第一流，结字亦复无朋俦。
还轸蓬丘俄十秋，恍开此帖揩病眸。
便若执鞭侍琼舟，狂奔渴骥腾惊虬。
断圭折剑纷然投，蜚虹曳霞烂相缪。
人间至宝人贪求，无闾珣琪雍琳璆。
彼此轻重宁其侔，借我肯作一月留。
我痴不减顾虎头，还君孰视仍牢收。
爱护幸免恶客偷，亦幸不污寒具油。

桃叶相逢但交臂，李鬟何许费凝眸。
尔曹岂解文字饮，应道吾侪输此筹。

自别心耿耿，奈此秋月明。
晨兴洗我耳，鹊鹊枝间鸣。
踵门得缄翰，中有恻怛情。
眷彼水际儿，感公脱危坑。
传之邑父老，相语涕泗横。
郑重烦取将，摩挲付老兵。
忌饱体未充，惯拊心无怔。
应答已如响，炯炯双眸清。
试问父母谁，惝恍目屡瞠。
微公父母恩，何以活此婴。
儿生未有知，阴报已不轻。
公犹不自德，安得名许生。
共惟仁圣朝，发政先鳏{姰/子}。
吾侪值歉乏，讵敢孤官荣。
二星妙宣指，悉数仆屡更。
三接尚须臾，一路当生成。
况乃幕中画，实负当世名。

金风著幕惊新秋，银河摇落光飞浮。
天籁既息虫声啾，书生白发不解愁。
挑灯夜诵疾于流，人生在勤业箕裘。
少不努力进厥修，老将噬脐孰怨尤。
悠悠天壤卑微休，安得独叹命不犹。
昔人忘食兼忘忧，何适非学息与游。
道不敢径川不游，朝吟暮讽夜校雠。
至理渐渍如膏油，好处心会非力求。
不特祇为科第谋，正使积书如邺侯。
手尚不触读岂周，张口云雾正自羞。
学与不学人焉廋，汝曹曾念及此不。
贤师学到无全牛，乃翁为汝相延留。
一官为援乏蚍蝣，欲餬汝口违松楸。
敢辞折腰向督邮，赋归无地堪耕收。
勉旃汲古到索丘，困来时复揩双眸。

乳猫毛比雪，卉服絮成衣。
扼鼠气方盛，食牛形但微。
纷拏殊矍铄，上下拟腾飞。
几许明眸子，亏盈望日晖。

春雨不知止，新晴旋复阴。
霏霺散秋毫，虚檐水鸣琴。
琤𪻐响疏窗，庭除有余音。
跬步莫可纵，苍苔看侵淫。
县斋知几秋，中堂漏相寻。
涓涓溅人衣，黯黯乏胜襟。
发策漫如渍，明眸暗沈吟。
翛然薄云开，风声到园林。
坐觉筠筀芽，罗鞭粲修森。
巾车过坊市，沟渠涨江浔。
言归转通渠，举头见西岑。
峰青雾衔白，何堪送迎心。

二千逆数到春秋，战国兴亡一转眸。
垒壁讵销埋蚌壳，劫灰宁烬斩鹅头。
坟缘开发金成范，殿为焚修瓦出沟。
哨矢燋铜伤我意，古来争战几曾休。

纵步石门下，江山主意勤。
漥樽酌玄酒，未饮吾已醺。
渊明得聱叟，万古真同群。
杯湖有明齐，退谷今莸薰。
我行到殊亭，西日沈就曛。
阳冰著真迹，祇恐生玄云。
回眸望西塞，惨淡波无垠。
洄泛乐之子，行舟言采芹。

君不见谈天衍有言，九州之大惟一州，无论青冀并营幽。
我其放言学邹子，将子听之无我尤。
我骑一纸白馿子，趷梯趷塔走上南山头。
万里以意行，一息不暂留。
谽谺到空洞，且作秉烛游。
呼来混沌老蝙蝠，尔作精怪我则不。
从教激风怒窍拔木折石，一去旬有五日而后返，但是有户则可由。
积苏累块虽云巧，达观只与蚁壤侔。
我有五云车，驾以六苍虬。
日月行已揭，无人触虚舟。
何曾见尔悬旌鸣佩朗装欲飞动，玉柱校立直以修。
大挠甲子有穷尽，尔乃禄命难考求。
皇天大地仅若一鸡子，金乌玉兔衔得晓夜作箭浮。
我不知尔许事，政觉两耳风飂飂。
托死不复生，一死可作道者流。
况乃汉时五斗米师星河耿双眸，石坛一坐一千岁，坐视生灭水上沤。
水上沤，且罢休。
休无休于无作，乐无乐于无忧。
仙人与世人，寿夭如相酬。
清清爰静爰自正，此举独步不可俦。
信是神仙足官府，蜂房户牖封君侯。
我偶作此言，不比亦不周。
为何孙卿子，谓我阮与刘。
为我谢孙子，我才愧尔天一陬。
不如且饮酒，耳热徒歌讴，可以销遣绵绵不断万古之悲愁。
悲愁销遣几时尽，万古之后重有万古来悠悠。

春阴苦亡赖，巧解穷雕锼。
入我方寸间，酿成一百万斛伤春愁。
我欲挹此愁，寸田无地安愁刍。
沃以一石五斗杜康酒，醉心还与愁为谋。
愁肠九转疾车毂，扰扰万绪何绸缪。
愁思傥可织，争奈百结不可䌷。
我与愁作恶，走上千尺高高楼。
千尺溯云汉，只见四极愁云浮。
都不见铜盘之日，缺月之钩。
此心莫与明，愁来压人头。
逃形入冥室，关闭一已牢。
周遮四壁间，罗幕密以绸。
愁来无际畔，还能为我添幽忧。
我有龙文三尺之长剑，真刚不作绕指柔。
匣以明月通天虹玉烛银之宝室，可以陆剸犀象水断潜伏之蛟虬。
云昔黄帝轩辕氏，用斩铜头铁额横行天下之蚩尤。
拟将此剑斩愁断，昏迷不见愁之喉。
若士为我言，子识愁意不。
愁至不亡以，愁生有来由。
闲愁不足计，空言学庄周。
日中之景君莫避，处阴息景景不留。
疾行嫌足音，不如莫行休。
因知万虑为萦愁之𫄴，忘怀为遣累之舟。
归来衲被盖头坐，从他鼻息鸣齁齁。
取友造物先，汗漫相与游。
朝跻叫阊阖，夕驾栖丹丘。
天公向我笑，金母为我讴。
酌我以琼浆玉液朝阳沆瀣之浓齐，俾我眉寿长千秋。
却欲强挽愁作伴，愁忽去我无处踪迹寻行辀。
惟有春华鬭春媚，一一蒨绚开明眸。
又有平芜绿野十百千万头钝闷耕田牛，踏破南山特石头。

驱车迳长坊，长坊劣容线。
缭遶狭邪间，相逢记君面。
君家人共知，共知不难求。
朱门飏疏柳，虹梁架芳流。
庭除清且闲，驰道直以修。
中堂真壮哉，黄户双蚩头。
亭亭丹桂华，灿烂明人眸。
主君三男儿，三儿例封侯。
大儿尹京都，中儿相凝旒。
小儿奉朝请，笼街进鸣驺。
三儿俱来归，青丝控骅骝。
三儿俱上堂，大人百不忧。
三儿俱入室，四座沈烟浮。
蛾眉尽妖艳，三妇不可侔。
大妇鼓鸣瑟，中妇弹箜篌。
少妇独凝𪾣，酡颜半娇羞。
丈夫且踌躇，世有此乐不。

自君之出矣，珠网弦箜篌。
憔悴损容色，晨朝懒梳头。
头上双爵钗，脱发应难留。
因心持寄君，君还知意不。
金以表妾心，钗能感君眸。
长安多美人，陌巷多高楼。
君如有两意，持此买名讴。
妾本侯家女，生平不解愁。
十九为君妇，如今几回秋。
生儿妾样长，君方远行游。
妾颜益以悴，君心日悠悠。
方诸空有泪，圆月难为钩。
死灰不复然，知君亦行休。
寄言天地间，于以写我忧。

眸子发孤照，太空无阻修。
万波争赴海，一嶂直当楼。
渺渺怜身小，茫茫觉世浮。
斜阳攲埤堄，随意数行舟。

黔郡随山壤，卢溪上水舟。
双眸长不夜，两鬓未全秋。
制锦宁伤手，鸣琴自点头。
武陵花赏遍，安稳上瀛洲。

戚戚复戚戚，辞亲远行游。
江湖浩无际，山峦郁相稠。
浮云奋南征，所历非故丘。
离禽鲜好音，羁旅多远忧。
古人一日养，不以三牲酬。
胡为功名意，盼断倚门眸。

古刹傍江头，凭高豁远眸。
云光时散合，山影半沉浮。
不语参空界，随缘作胜游。
老僧指点处，心事几多休。

暑风披拂瘴烟收，独倚危楼豁远眸。
万叠山围城堞古，一湾江抱海槎浮。

篮舆东出雨初收，众山卷雾奔苍虬。
麦田蒙蒙连千畴，去年见种今见秋。
农家椀大即快活，使君不去能无羞。
春光欲尽谁挽留，千林薿薿新绿柔。
桐花远近淡无色，自开自落那关愁。
洞天为我暂晴霁，使我蜡屐穷冥搜。
天门发秀万马下，水口离立群峰稠。
瀑泉对面泻绝壁，宝剑却倚丹凤楼。
溪声喷薄雷震动，石色古怪神剜锼。
洞门谽谺风飕飕，香炉峰下蛟龙湫。
中峰特秀小为贵，左右旌节森戈矛。
几时秘奥一日睹，谈笑指示君知不。
精庐但欲占胜处，专事栋宇非良谋。
飞阁跨水纳佳气，突兀堂殿居上头。
轩窗高下有奇致，洗涤肺腑明双眸。
我将于此栖羽流，凤笙鹤驾应来游。
丹成一举凌九州，下视浊世如浮沤。
灵祠款谒路阻修，层岩曲涧邃且幽。
经营轮奂亦未就，挥金助尔何须求。
晚云漠漠鸣雨鸠，仆痡泥滑吾欲休。
虹桥列炬促归骑，城鼓已报初更筹。
追攀别乘聊复尔，乘兴何如王子猷。
习池不为倒载去，儿童不用拍手拦街讴。

忆昨岁云徂，舣舟岳阳楼。
获见故人面，使我明双眸。
今年风露凉，君亦来荆州。
笑语倍畴昔，举杯相劝酬。
词锋一当百，雕鹗横高秋。
春风待变化，勇往不可留。
看花得意时，岂独为身谋。
伊予坐懒慢，行矣归林丘。
世故百念冷，潜鱼畏吞钩。
出处虽异途，十载契分投。
肉食与藜羹，未用分劣优。
出门天地宽，鹏鷃逍遥游。

江行十日风打头，采石江边还小留。
龙宫煌煌俯湍流，抠衣再拜祈神庥。
出门迳作萧寺游，危亭缥缈临金牛。
江南江北苍烟收，日落未落双蛾愁。
尚书丽句世罕俦，惜哉度曲无歌喉。
折梅置酒斋堂幽，黄冠不饮空夷犹。
野僧举觞横青眸，更得大斗偿香羞。
兴阑山下却登舟，使君爱客方绸缪。
夜深杖藜吊荒丘，列炬照野经塍沟。
居人窃视声咿嚘，好事从来无与侔。
促坐款语相答酬，伤今怀古风飕飗。
泊渚高吟聊写忧，然犀照怪知何求。
醉狂夜披紫绮裘，骑鲸入海穷冥搜。
圣贤寂寞江悠悠，人在天地真蜉蝣。
况我此身如赘疣，从公行善臭味投。
有酒如川容拍浮，但愿早登黄鹤楼。
痛饮浩歌更劝酬，一吊祢衡鹦鹉洲。

村东主客群飞鸿，月明霜重声摩空。
村西老人如瘦马，伏枥倦嘶天北风。
村东村西无百步，杖履相寻还有数。
儿啼妻病不出门，羞见梅花无好句。
雪晴日出天无埃，故人蹑屣联翩来。
明珠白璧满怀袖，使我一见双眸开。
文章虽云一小技，妙处非难亦非易。
染丝织锦未足工，点铁成金始为贵。
我穷半世坐吟诗，诗成不救寒与饥。
亦知造物厌嘲弄，有手只堪持酒卮。
愿君少吟诗几首，请君多办百壶酒。
但得新诗胜旧年，为君醉倒春风前。

早岁识诸公，双眸四海空。
丛林今日异，风月往时同。
晚境无茆屋，秋江又钓篷。
毗耶大居士，游戏有神通。

文府高扃守鬼神，蔽亏那揜艳华春。
屠门肯作朵颐过，龙颔轻攘照海珍。
十袭莫论藏弆宠，双眸姑浣向来尘。
从兹染指谙腴味，藜苋难甘诳腹贫。

山阴不得见，见期在东阳。
东阳忽岁华，欲往又阻长。
贻书辄无报，有便复寄将。
以君懒于书，我岂望得当。
永怀十年别，动止曾莫详。
君貌今何如，孰与我老苍。
就使白发同，脚力谁弱强。
日饭米多少，饮酒可几觞。
尚能甘寝耶，比之昔对床。
嫂氏亦晚景，吾妇伯姊行。
为君过客频，膏沐当不常。
有儿若干人，已未胜冠裳。
但要能譍门，勿问鄙与臧。
一纸细说似，慰此遥相望。
末乃及田舍，何有还何亡。
丞郡禄已厚，岂不可小康。
忆昔夜梦君，托交少年场。
竦身而掀髯，眸子烱烱光。
依然论时事，悲壮泪以滂。
我方闭门嬉，谒至即暂忙。
婆娑松竹下，细数秋叶黄。
旧志益凋落，群书半遗忘。
请君勿他及，却使我意伤。

渊明千载人，风节仰孤峭。
岂惟辞督邮，莲社不得召。
书不求甚解，眼高得玄要。
诗亦本无意，但写胸中妙。
齐梁纷众作，嘈杂春禽叫。
稚子候檐隙，文通剧搜绍。
矫矫玉局翁，尚友谢浮漂。
饱吃惠州饭，追和欲同调。
湖山老居士，宏才盍廊庙。
出入官五纪，怀归自年少。
屡赓归来辞，吾行有先兆。
老龙卧林壑，年高德弥邵。
向来批敕手，甘心事耕钓。
筑室据仙居，泉石造深穾。
亭榭望堂皇，蓬莱对圆峤。
涉园日成趣，遇客酒频釂。
岩岩鸾鹤姿，炯炯双眸了。
堕体黜聪明，坐忘乐遗照。
西畴时告春，东皋快舒啸。
襟期古暗合，此事不容诏。
尽和靖节诗，笔走追风骠。
又如裴旻剑，腾空径投鞘。
人生嗜欲深，山林不供烧。
何当从公游，翛然宁荷𦰏。
小子敢言诗，未免事华彯。
西施难效颦，邯郸恐贻笑。
思欲焚旧藁，世味轻咀嚼。
稍寻韦苏州，旁引孟贞曜。
绝去翰墨畦，毋凿浑沌窍。
尚或庶几焉，未暇期速肖。

古人惜墨如惜金，老融惜墨如惜命。
濡毫洗尽始轻拂，意匠经营极深夐。
人非求似韵自足，物已忘形影犹映。
地蒸宿雾日未高，雨带寒烟山欲暝。
中含太古不尽意，笔墨超然绝畦迳。
画家安得论三尺，身世生缘俱堕甑。
人言可望不可亲，夜半叩门宁复听。
三生宿契谁得知，一见未言心已应。
岩倾千丈雪散空，上有清池开锦镜。
意行忽发虎溪笑，许作新图写幽胜。
归寻一纸五十尺，傅以矾胶如练浄。
自知能事难促迫，卷送松窗待清兴。
笔端肤寸今何如，西抹东涂应略定。
何当一日快先睹，洗我昏眸十年病。

邺侯插架书最多，笔力雄奇天所命。
万人海中深闭门，理窟搜寻到幽夐。
我诗无律如山讴，形秽岂堪珠玉映。
时时归梦入故山，曳杖松间记投暝。
因君佳句撩秋思，便欲归寻旧三径。
兼旬足痹不良行，况复炎蒸如釜甑。
夜来一雨洗河汉，檐溜涓涓清入听。
晨兴剥啄谁叩门，乃有同声喜相应。
读之恍若濯清风，自觉昏眸怯明镜。
伊余何幸点班行，结交往往多名胜。
夫君平处顾清新，解道澄江如练浄。
从今我乃得四友，不特官梅动诗兴。
推枕裁诗谢高致，扶惫摇毫心靡定。
旧闻读檄愈头风，今赖长篇起衰病。

卷上疏帘莫放垂，迎眸景色自淋漓。
有云更觉千山秀，不雨争知万壑奇。
古道经行尽遗迹，群贤风度想当时。
奚囊莫怪新篇少，应接山川不暇诗。

去年沙岸倚归舟，今日驱车古涿州。
彩服难陪莱子戏，巴词应付雪儿讴。
客途行及五千里，寿宴须开十二楼。
南望飞云天样远，太行山外久凝眸。

门外顿空旷，双眸豁太虚。
谁欤列佳树，正尔对吾庐。
蚤岁曾修业，衰年得定居。
买邻贤伯仲，衣锦旧门闾。
未办三闲屋，先栽数席蔬。
欢娱戏莱服，晨夕奉潘舆。
驷马容虽狭，斋郎住有余。
床金知已尽，瓶粟岂无储。
细草沿阶嫩，新篁得雨初。
窃希仁者静，未觉故人疏。
昼永翻名画，更长理旧书。
何妨抱琴醉，尽好带经鉏。
耋穉同甘苦，儿孙共卷舒。
眼花多掩卷，鬓雪不堪梳。
少饮毋求醉，徐行可当车。
此生千万足，祇愿老樵渔。

堂名醉白尚存不，词翰辉光射两眸。
天下曾除苏氏学，禁中却有太清楼。
旧碑于世已难见，真迹惟君乃得收。
感叹不堪衰泪落，林虑山下水空流。

向来深夜快挥犀，不听清谈又许时。
浄洗昏眸急呼烛，为君读尽一编诗。

妇职躬蘋涧，芳年誓柏舟。
壸彜全肃睦，梵行极清修。
贝叶开空性，神篦豁病眸。
飘然指归路，浄观日西流。

昨日雨不歇，薄晚云未收。
更阑望天宇，云浄月如钩。
晓开读书窗，日光泼双眸。
蔬饭羹一盂，起傍吾庐游。
一洗尘土昏，水竹清更幽。
问花无恙否，低面含娇羞。
验笋长几何，突角凌羊牛。
前日移新荷，常恐水盖头。
池边报平安，小叶三四浮。
竹林叫钩辀，柳阴鸣栗留。
趁晴欲双飞，更著唤妇鸠。
物适吾亦适，投筇思悠悠。
却归堂上坐，苍头献茶瓯。
儿声清且美，读书如泻油。
静里无声乐，闲中不系舟。
不知腰金公，曾识此乐不。
我生微官缚，有如冠沐猴。
长恐舍此去，永愧池上鸥。

名都一何绮，宇内第一州。
富贵习奢靡，{执/日}御乃其尤。
沈沈彼大屋，缭垣峻而修。
主人正恩幸，执事近冕旒。
金多不可计，势张渠得俦。
藻幄群艳女，雕舆盛华驺。
器用尚方亚，服食中禁侔。
园池亦何似，三岛与十洲。
称者不胜谈，观者徒眩眸。
迅雷忽下击，飞电仍穷搜。
方恃金玉坚，遽为烟雾收。
天道不可欺，崇替定难筹。
陈迹变陵谷，谁复为悲忧。

朝跻天门路，暮宿白云杪。
超然六合外，如翼鸾风矫。
运眸极遐旷，收念息奔扰。
盘盘上绝顶，独立颢气表。
天壁涌神泉，玉龟泳灵沼。
凌奥无螫虫，集灌尽百鸟。
胜景穷赏践，陈迹嗟缅眇。
接遁终焉托，真仙事殊窅。
云露相飘飖，尘途忘湫湫。
蹑屐游已屡，操觚才患少。
思轧几沉伏，神驰空缥缈。
谢客兴不浅，尚子计未了。
何时出尘笼，重看众山小。

大荒孟冬月，末旬高舂时。
日腹昏盲伥，风口鸣呜咿。
万灵困阴戚，百植嗟阳衰。
浓寒有胜气，天冻无败期。
六指忽摇拽，群跖初奔驰。
丸铜落蟾吻，始异张浑仪。
列宿犯天纪，预念汉志辞。
民甍函鼓舞，禁堞强崩离。
坐骇市声死，立怖人足踦。
坦途重车偾，急传壮马敧。
陵阜动抚手，砾块当扬箕。
停污有乱浪，僵木无静枝。
众喙不暇息，沓嶂惊欲飞。
踊塔撼铎碎，安流荡舟疲。
倒壶丧午漏，颠巢骇眠鸱。
居人眩眸子，行客劳髑儿。
南北顿儵忽，西东播戎夷。
四镇一毛重，百川寸涔微。
斗薮不知大，轩干主者谁。
共工岂复怒，富妪安得为。
宁无折轴患，顿易崩山悲。
众蛰不安土，群毛难丽皮。
惊者去靡所，仆或如见挤。
轰雷下檐瓦，决玉倾仓粢。
双颠太室吻，四跃宸庭螭。
万宇变旋室，百城如转机。
念此大灾患，必由政瑕疵。
胜社勇厥气，孤阳病其威。
传是下乘上，亦曰尊屈卑。
夫惟至静者，犹不可保之。
况乃易动物，何以能自持。
高者恐颠坠，下者当镇绥。
天戒岂得慢，肉食宜自思。
变省孽可息，损降祸可违。
愿进小臣语，兼为丹扆规。
伟哉聪明主，勿遗地动诗。

北土久无临济嗣，宗风不振至于今。
方当魏俗依僧宝，须访尧山礼道林。
东去恳邀香象驾，西来顿识祖师心。
绀园变色慈云庇，蔀屋容光惠日临。
理事融通周法界，处时同就听潮音。
不分孔老为三教，欲使瓶盘作一金。
得度皆欣龟值木，当机尽许芥投针。
伽佗孤起开晨景，伊字齐修照溟阴。
独愧钝根非了了，宛同眢井自沉沉。
愿将天钵清凉水，浄洗昏眸与浊襟。

暮春修禊洛川游，丝管随登李郭舟。
仲损昌言俱未至，凝眸东望不回头。

清明过一日，甲子喜新霁。
理櫂泛平湖，吹风扫微曀。
巧剪翠縠纹，忽展画屏势。
千里入寸眸，万物犹一赘。
寄傲天地阔，放意江山丽。
指点村市井，荡漾渔家计。
小泊杨柳堤，徐行兰蕙砌。
满月射堵墙，乘风亸云髻。
彩舟箫鼓喧，花亭翠红蔽。
石龙漱寒玉，竹凤摇清篲。
闹花如有言，闲草远无际。
梅豆点微酸，樱珠缀纤脆。
荇带牵风长，鸥雪点波细。
怪山叠青峦，仙岩排绿桂。
亲友宴樽俎，泉石爽襟袂。
曲径浓香浮，深院幽人憩。
日暖蜂蝶喧，沙软鸳鸯俪。
春秀犹未晚，懽游端可继。
归舠溯洄洑，嘉圃芘林翳。
景胜诗愈豪，酒阑情未替。
解帆𥩟别墅，寻芳适佳第。
画楼月初挂，朱栏春可系。
烧烛照红妆，堕簪空绿鬄。
笑歌诚有余，金貂尚能贳。
醉墨写欹斜，锦囊收短制。

蕲春别驾寡交游，独肯对君青两眸。
我亦杜门嫌俗子，今方下榻得诗流。
环溪陈迹几如扫，鄂渚遗文散不收。
访旧九京无起日，临风三叹不能休。

直上最高头，无人独少留。
万山皆在下，千里入双眸。
马傍松边立，云从脚底浮。
倚天一长啸，红日满沧洲。

闷杀楼居隘似囚，一楼四壁障双眸。
趁晴下得楼来看，又被西风赶上楼。

爱渠风伯送行舟，莫作齐山一日留。
直向峡江千里去，搀天绝壁快吟眸。

清江一曲抱村流，古柏千茎遶幽。
天畔峰峦俱秀峙，壁间珠玉烂凝眸。
遥观细菊重岩下，共作携壶九日游。
回首家山白云外，遽兴归思漫悠悠。

当年杜老最风流，来往清江逸兴幽。
西蜀好山宜入画，南龛佳景远舒眸。
民安暂得琴书乐，岁宴间为麋鹿游。
记得鄱阳张子韵，白云红日共悠悠。

五老来从西洛山，三江去接东溟水。
如何尽会此窗前，一引双眸千万里。

道人满藏是光明，况问麻衣乞得灵。
眸子外无余造化，士人中有几公卿。
爱名者十忌者百，逢人言失物言得。
试指一贤眉里黄，管招群枉眼中白。

我自庐山十五载，犇走坐受世迫隘。
今年一梦落星湾，遥赏意短终不快。
褰裳高步千仞冈，下视城郭等蓬块。
阴风远来龙噫吟，大江东下波滂湃。
远游止为两眸计，扶杖深叹造物大。
五老自是吾故人，一笑却恨浮云碍。
欲搜短句记来游，倚槛孤啸上方外。
康州涪翁我所师，借问遗碑悉安在。

名者世公器，丈也宁取虚。
我闻曾严黎，盖自入学初。
每翻东莱集，出门思税车。
一见良不易，寒暑三十余。
前年太和官，遣书叩曾庐。
得报副以诗，妙处真起予。
更有严黎在，因曾庶几欤。
骤闻鄂渚殁，经年为欷歔。
严黎固老矣，我亦雪满梳。
奈何苦偪仄，决焉不踌躇。
严师虽龙钟，眸子炯炯如。
纵云昏忘集，解记韩吕徐。
黎君更强健，白发尽扫除。
岂非仙人家，服食信有诸。
我诗燕石尔，报以琼与琚。
便当与曾作，编联世行于。
季萧陵阳孙，与严并门居。
弃捐举子业，尽读先世书。
时从二老游，不曳王门裾。
我言无可采，殷勤乃来渠。
二老已知名，保此良不疏。
惟我与尔者，勉哉凉入墟。

去年别君重九日，君时痁作卧一室。
许我为我一入山，人事好乖言竟食。
一官我落江之西，每附书来必以诗。
宣心写妙无不尽，知君不累寒与饥。
念君见君何由得，江西水深波浪阔。
无何奄忽室人丧，系舟复在南山侧。
君来见我颜色好，不但文章能合道。
信知木润山有辉，盎背晬然眸子了。
向来之所未见书，向我诵读如贯珠。
有时举问不知对，汗为浃背口辄呿。
嗟我忝惟十年长，学业无功时既往。
羡渠松柏拱把姿，绝胜樗栎高寻丈。
一官羁我端何为，投劾归来亦未迟。
岂惟问字当载酒，傥复借书仍一痴。

昨宵已辨雪中灯，今日晴来聊记曾。
病骨可堪风似刮，衰眸自喜句如冰。
雁因就暖长为客，鱼为逃寒返坠罾。
北去南来勿渠叹，身今淹泊岁还仍。

质由良冶就，心向主人倾。
外仿片金制，中藏勺水清。
兔毫芳露染，龙尾湿云生。
终令双眸炯，曾窥妙女成。

金城四面柳为营，此日征西路再经。
忆昔仅能高咫尺，如今端可拂青冥。
清眸渐隔花中雾，绿发俄悬镜里星。
功业未成多少事，攀枝挽叶泪淋零。

凌晨同作蒋山游，细雨丝轻雾不收。
谢得东风如有意，故教晴色渐盈眸。
松阴十里青丝障，石磴千层白玉楼。
弥望宽平如有此，故应常作帝王州。

有约携壶九日游，扶筇选胜豁双眸。
天空晴送群峰翠，野旷寒生落木愁。
浊酒故饶狂士态，黄花羞插老人头。
凭高不管风吹帽，坐破屏山一色秋。

古庙嵯峨占地灵，四山环抱耸螺青。
松坛鹤去云无伴，石洞龙归雨亦腥。
弛担樵歌屯别径，倚蓬渔笛起前汀。
个中真觉凝眸豁，一点心无俗虑萦。

知君夙昔爱登山，特地相携上峻峦。
岂但登高如杜牧，故应访旧忆朱宽。
凝眸直欲小东鲁，振袂如将近广寒。
幸有酒尊供笑语，不愁归路十分难。

平明发余杭，扁舟溯清流。
登岸五六里，小迳穿林丘。
奇峰耸天柱，九锁岩谷幽。
云根立仙馆，胜处非人谋。
入门气象雄，金碧欺两眸。
弹棋古松下，啼鸟声相酬。
羽衣读黄庭，内景宜自修。
蓬莱隔弱水，九转即可求。
坡翁昔赋诗，刻石记旧游。
溪山增伟观，万古传不休。
我来吊陈迹，枯肠怯冥搜。
执炬入大涤，襟袖寒飕飕。
悬崖石乳滴，千岁无人收。
樵夫指岩窟，此处通龙湫。
方期过东洞，红日惊西投。
徘徊出山去，空使猿鹤愁。

风动蘋起，云光在水。
荇藻有心，清我眸子。
白露在衣，秋心易微。
冠兮佩兮，君子当饥。

自从弱冠为游子，玉融丹井壶山市。
哦诗不用着工夫，已谪牂牁四千里。
柳侯未五十，罗池作刺史。
翰苑失词华，蛟龙怨泥滓。
我今四十贫无官，六合飘零到融水。
来时三宿柳城村，再拜前贤我如此。
才卑何怨嗟，且述西征始。
奔走岂吾心，跬步思桑梓。
江右湖湘抵桂林，青山争献双眸美。
青山纵好兴不生，万斛羁愁怀抱里。
夜长正好梦，征夫何早起。
合眼见故乡，开眼知行李。
交朋无恨别，亲戚常孔迩。
天明同登途，薄暮共栖止。
一更春酒熟，街头逢伯氏。
二更桑麻园，仲氏谈生理。
三更四更，平时往还人，见我早归呼我喜。
五更茅店寒，邻鸡振吾耳。
忽惊身在竹床眠，天外七闽何处是，只泪汪汪沾布被。

南院观溪心已清，萦纡更上阁中行。
西窗车马市桥横，东窗远山云雾生。
日斜沙石浅可数，半夜轰雷驱猛雨。
农圃嘈嘈春水高，谁得身闲延客歌。
醉后下阶齐拍手，长株矮树排花柳。
主人更要双眸宽，去年拄杖寻长安。
一行一处狂呼去，日日芳园大如许。
买地此多直几金，千屏万障为墙堵。
西湖览毕归兴忙，川无大小人相羊。
清风明月浙江有，酒廉鱼贱输吾乡。

乃翁催我传春秋，及我书成已合眸。
有子传家何可憾，夜深灯火问东周。

紫袍入手闰两周，黄纸除书作郡侯。
后薪莫讶还居上，巨鱼直是能吞舟。
萧何乃知天下信，鲁人祇道东家丘。
到了公评难嫉忌，远皆敬服近何尤。
器识高明官令显，羞作软媚随波流。
胆略肯因权势屈，事机果中日前筹。
鸿飞似退正仙翼，不蓍不龟心有眸。
兵形敌计何英识，胍络岂从经外䌷。
友于根自惟孝发，论语尚书政所由。
君于骨髓已先得，字是皮毛剥便投。
强收老泪且分袂，情共斯文苑囿留。

先生二十年东鲁，能使鲁人皆好学。
其间张续与李常，剖琢珉石得天璞。
大圭虽不假雕瑑，但未磨礲出圭角。
二生因是天下宝，岂与先生私褚橐。
先生示我何矜夸，手携文编谓新作。
得之数日未暇读，意欲百事先屏却。
夜归独坐南窗下，寒烛青荧如熠爚。
病眸昏涩乍开缄，灿若月星明错落。
辞严意正质非俚，古味虽淡醇不薄。
千年佛老贼中国，祸福依凭群党恶。
拔根掘窟期必尽，有勇无前力何荦。
乃知二子果可用，非独词坚由志确。
朝廷清明天子圣，阳德汇进群阴剥。
大烹养贤有列鼎，岂久师门共藜藿。
予惭职谏未能荐，有酒且慰先生酌。

春深夜苦短，灯冷焰不长。
尘蠹文字细，病眸涩无光。
坐久百骸倦，中遭群虑戕。
寻前顾后失，得一念十忘。
乃知学在少，老大不可彊。
废书谁与语，叹息自悲伤。
因忆石夫子，徂徕有茅堂。
前年来京师，讲学居上庠。
青衫缀朝士，面有数亩桑。
不耐群儿嗤，束书归故乡。
却寻茅堂在，高卧泰山傍。
圣经日陈前，弟子罗两厢。
大论叱佛老，高声诵虞唐。
宾朋足枣栗，儿女饱糟糠。
虽云待官阙，便欲解朝裳。
有似蚕作茧，缩身思自藏。
嗟我一何愚，贪得不自量。
平生事笔砚，自可娱文章。
开口揽时事，论议争煌煌。
退之尝有云，名声暂膻香。
误蒙天子知，侍从列班行。
官荣日已宠，事业暗不彰。
器小以任大，跻颠理之常。
圣君虽不诛，在汝岂自遑。
不能虽欲止，恍若失其方。
却欲寻旧学，旧学已榛荒。
有类邯郸步，两失皆茫茫。
便欲乞身去，君恩厚须傥。
又欲求一州，俸钱买归装。
譬如归巢鸟，将栖少徊翔。
自觉诚未晚，收愚老缣缃。

莫登楼，乐哉都人方竞游，楼阙夜气春烟浮。
玉轮东来从海陬，纤霭洗尽当空留。
灯光月色烂不收，火龙衔山祝千秋。
缘竿踏索杂幻优，鼓喧管咽耳欲咻。
清风袅袅夜悠悠，莹蹄文角车如流。
娅姹扶栏车两头，髧髦垂鬟娇未羞。
念昔年少追朋俦，轻衫骏马今则不。
中年病多昏两眸，夜视曾不如鸺鹠。
足虽欲往意已休，惟思睡眠拥衾裯。
人心利害两不谋，春阳稍愆天子忧。
安得四野阴云油，甘泽以时丰麦麰。
游骑踏泥非我愁。

昔逢诗老伊水头，青衫白马渡伊流。
滩声八节响石楼，坐中辞气凌清秋。
一饮百盏不言休，酒酣思逸语更遒。
河南丞相称贤侯，后车日载枚与邹。
我年最少力方优，明珠白璧相报投。
诗成希深拥鼻讴，师鲁卷舌藏戈矛。
三十年间如转眸，屈指十九归山丘，凋零所余身百忧。
晚登玉墀侍珠旒，诗老齑盐太学愁。
乖离会合谓无由，此会天幸非人谋。
颔须已白齿根浮，子年加我貌则不。
欢犹可彊闲屡偷，不觉岁月成淹留。
文章落笔动九州，釜甑过午无饙馏。
良时易失不早收，箧椟瓦砾遗琳璆。
荐贤转石古所尤，此事有职非吾羞。
命也难知理莫求，名声赫赫掩诸幽。
翩然素旐归一舟，送子有泪流如沟。

吾慕李汉超，为将勇无俦。
养士三千人，人人百貔貅。
关南三十年，天子不北忧。
吾爱李允则，善觇多计筹。
虏动静寝食，皎如在双眸。
出入若变化，谈笑摧敌谋。
恩信浃南北，声名落燕幽。
二公材各异，战守两堪尤。
天下不用兵，尔来三十秋。
今其继者谁，守冀得李侯。
李侯年尚少，文武学彬彪。
河朔一尺雪，北风煖貂裘。
上马擘长弓，白羽飞金鍭。
临行问我言，我惭本儒鲰。
汉超虽已久，故老尚歌讴。
允则事最近，犹能想风流。
将此聊为赠，勉哉行无留。

东南天阔漾归流，西北云高断寸眸。
明日随人来远浦，青山答鼓送行舟。
归心逐梦成鱼鸟，夜汉看星识斗牛。
酽酒开樽谁共醉，清江聊且玩游鯈。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

长安城中豪俊林，锦鞯玉勒驰骎骎。
入门朱粉夸妙丽，出门青紫争浮沈。
东有问医西问相，君独燕坐钩其深。
冰眸一睨穷达判，刀剂不许寒暑侵。
长安城外天阴阴，行人驻马为悲吟。
高坟崔嵬葬白骨，安得不死腰黄金。
世间万事何足恃，祸福倚伏常相寻。
渠侬自愚君自强，谁肯一笑忘华簪。
蜀人卖卜严君平，垂帘闭肆穷古今。
逢人但说忠与孝，自有达者能知音。
察形察色君所解，直须洞烛贤愚心。
屈伸寿夭亦命尔，公平正直神所钦。

何年商颢澄中秋，中光列籍稀校雠。
冰轮充满不复玷，玉斧弃置无烦修。
虾蟆遁走兔老黠，历历可认浑银楼。
扬光厌倦落凡眼，臭黄涨雾纷蜉蝣。
收芒转彩向林壑，孕秀石腹非雕锼。
夜深辉怪想出没，肯混瓦砾埋荒幽。
地神竦踊竞持护，山鬼睥睨潜惊媮。
扶疏桧影亦透入，非假幻化人能不。
谁将作屏伴几砚，窗日互耀摇双眸。
三山放翁实赠我，镇纸恰称金犀牛。
翁今钜宋清庙器，咸钟韶磬铿鸣球。
所学况不负天子，报国岂暇官资谋。
子虚赋传赐科第，始计兵说裨宸旒。
倾城宠易妒亦速，巴蜀寄宦瓯闽游。
仙风侠气愈卓越，锦袍玉局当朋俦。
平生专车祗文藁，江汉万古词源流。
昆仑坱圠大巧在，乃欲绘画真堪羞。
精神闻道尚遒紧，恨未面觌肝肠投。
此屏远送有深意，绝胜龟甲围香篝。
用张舍避立必直，铭戒要我参李尤。
拙诗酬贶忘不韪，是亦一痴何从瘳。
菱租鱼市仰高咏，乘舆未果随子猷。
来春流水鳜肥好，看我坐钓书船头。

扬子长江天际来，中流有山何壮哉。
深根盘礴千万丈，寸土不受双崔嵬。
金山屹据上流险，四面佛屋相环回。
来帆去桨别舻舳，住僧过客烦追陪。
排空杰阁揖沧海，海山乱点浮纤埃。
龙潭别耸石峰巧，时立野鹤慵毰毸。
堂头回首指遗像，坡公印老留青煤。
其人已去诗尚在，唱酬风月相徘徊。
再三瞻敬下山去，缥缈又入云涛堆。
焦山一望祇十里，舟师驾橹如奔雷。
行行滉荡呼吸顷，系缆荦确登山隈。
山中僧少竹木古，瘦根迸石穿莓苔。
幽姿野态随步出，胜处往往多楼台。
洪崖路转寻瘗鹤，几年浪打风雨摧。
遗铭破碎石剥落，摩挲细读心眸开。
同行韵远兴未尽，飞仙亭上倾樽罍。
酒酣我为发奇绝，底须方外求蓬莱。

平生抱遐尚，抚剑远行游。
迹谢声利牵，心与岩壑谋。
东征泛沧海，南骛逾丹丘。
西登岷峨啸，北望关陇愁。
匡庐挽归辔，巫峡纡行舟。
剑阁最险壮，龙门更奇幽。
历览虽未饱，胜槩略以收。
尔来卧烛湖，清梦长夷犹。
家山维四明，名字横九州。
出门宛在眼，欲往辄不酬。
人事真好乖，山灵岂吾仇。
忽近益可笑，投老空自尤。
兹辰正芳春，会心得良俦。
赢粮幸易足，决策遂所求。
中宵雨声断，逗晓霁色浮。
天容极莹净，风气正和柔。
瘦筇挟篮舆，野服兼轻裘。
遥遥指林麓，欣欣听溪流。
试屐请贤岭，弭盖白水湫。
飞湍响淙潺，怪松韵萧飕。
艰然小羊额，喘若料虎头。
甓石访岁期，负樵歌道周。
百折快一眺，千里森双眸。
峰峦何绵联，脉络相缠缪。
化钧妙融结，神工巧雕锼。
长风动溟渤，洪涛簸瀛洲。
巨鳌出赑屃，游龙绕蚴蟉。
鲸鹏恣摩荡，虫鱼纷叠稠。
万怪各起伏，千帆递行留。
或坦若几席，或峩若冠旒。
或排若剑戟，或剡若戈矛。
或舞若鸾凤，或骤若骅骝。
或若戏狻猊，或若鬭貔貅。
俨然开明堂，玉帛朝诸侯。
赫然会岐阳，长围方大搜。
鏖战临长平，坚壁持鸿沟。
广野列车骑，中军严旆斿。
开辟洪茫茫，变化久悠悠。
愕眙不得语，形容那可侔。
仙树四十围，蟠根几千秋。
老干枯不死，新荣翠相樛。
飚驭定来止，桑田行验不。
遗迹信所闻，轻举当何由。
东南径崇冈，左右罗平畴。
人家散鸡犬，村坞来羊牛。
官征毕薪炭，春事动耝耰。
土腻少沙石，气寒无麦麰。
荒蹊夹桃李，密荫间梧楸。
是中可避世，何劳更乘桴。
骈岩下苍峭，别岫争崪崷。
熟知二刹胜，逝肯中道休。
杖锡既巉绝，雪窦仍阻修。
停云朝漠漠，刚风昼飂飂。
盘磴度方桥，广宇连飞楼。
珠玑错藻绣，金碧照雕髹。
撞钟食千指，鸣板灯百篝。
真成天上居，不涉人间忧。
周遭富佳致，徜徉得穷搜。
妙峰远色凑，锦镜波光浏。
两溪来活活，千丈落瀌瀌。
深瀑摽随凫，空潭隠灵虬。
倒窥凛欲眩，俯掬清敢漱。
涧草高下积，岩花零乱抽。
挂壁见猱捷，食芩闻鹿呦。
日长转𪾢睆，雾暗啼钩辀。
修竹奏琴瑟，细溜锵琳璆。
占晴喜哢鹊，畏雨愁呼鸠。
何妨共斋钵，且复荐茶瓯。
老僧颇好事，幅画肯见投。
随意宿山房，无眠听更筹。
念昔身万里，及此天一陬。
登临世界阔，俛仰岁月遒。
荣辱两蜗角，聚散一海沤。
尘鞅自束缚，名场相敌雠。
不念猿鹤怨，坐令泉石羞。
心期晚乃惬，俗驾我尚优。
胜具学支许，奇踪非阮刘。
时哉山梁雉，乐矣濠上鯈。
聊追兴公赋，不叹柳子囚。
招招知音子，为我商声讴。

平生想巫山，奇绝冠三峡。
及兹饱双眸，无乃天下甲。
远看插天碧丛丛，近看玲珑金玉峰。
垠崖光彩相映发，交络紫翠疏蒙茸。
云华夫人瑶池女，何物才至得奇遇。
我来初日明轻霞，更胜朝云暮行雨。
水转峰回无定姿，地灵天巧奇复奇。
少陵山谷不着语，浪作推敲君定痴。

乾坤纳纳几邮亭，一舸飘然水上萍。
短发判随秋草白，双眸刚为好山青。
新诗满轴频舒卷，薄酒盈樽自醉醒。
世上功名亦何事，谁能愁损叹漂零。

我闻九华名，未登九华峰。
睨视百里外，烟翳尝冥蒙。
快意一披抉，几欲挟长风。
庶识真面目，高下俱迎逢。
飞雪如有意，未积先消融。
凌晨展清眺，万里开晴空。
炯然明吾眸，洗出青芙蓉。
未暇窥杳眇，固已领其宗。
忆昔访庐阜，妙处尝支筇。
景遇可题品，一一归诗筒。
九华名此邦，挺挺诸山雄。
若欲于五老，优劣定其中。
窃比之孔门，等级回与雍。
未敢谓核论，折衷章泉翁。

陶陶太古民风淳，诈伪不萌情意真。
何尝吐纳事屈伸，往往皆为百岁人。
中古便似秋冬辰，和气无复如阳春。
机巧百出妄喜嗔，七十者稀以为珍。
我翁逍遥常幅巾，朴素几与太古邻。
饮食淡泊厌膻荤，衣裘不择敝与新。
日日娱嬉寂寞滨，甘与圣世为遗民。
天锡遐龄登九旬，回视同庚皆土尘。
炯然双眸且精神，坚彊直可齐松椿。
儿孙虽不侧朝绅，家庭礼法粗克遵。
白酒年年造逡巡，膝下戏彩娱慈亲。

断岸春风峭，江空夜雨清。
萧疏蓬上点，仿佛叶间声。
今古双眸冷，乾坤一棹轻。
鬓从湖海白，谁识谢郎情。

平生寡合虽竭斗，几曾自饮一杯酒。
不因风月与湖山，更为松篁与花柳。
今夕何夕风雨来，知侬渴肺生秋埃。
麹生三缄忽自荐，请为风雨聊一开。
老夫呼前呼未了，死生脱帽倾怀抱。
风雨横斜入坐中，宾主淋漓俱醉倒。
须臾风止雨亦休，主人送客凝双眸。
葛天无怀不可状，但觉两耳风飕飕。
匆匆便是中秋节，更与麹生潜地说。
此夜宁容著杂宾，一尊只办浇明月。

一叶惊初下，烦襟喜复清。
云边开岫色，风外送溪声。
菊引陶潜兴，莼牵张翰情。
迎眸秋色远，顿觉杖藜轻。

胸中眸子坦何疑，不见妖蟆叹月诗。
牛背神光元我在，虎头墨妙敢吾欺。
竞看投杖行成矩，会起弯弨满中规。
可惜平生忧国泪，眼明犹及见清时。

通宵风撼天，清晓雪压蓬。
苍茫烟海涯，寂寞葭苇丛。
龙骧水犀手，有亦安所事。
洪波绛鼍翻，阴穴翠螭睡。
孰能乘此险，惟应汉戈船。
烱烱眸电闪，摇摇心旆悬。
排烟把盏笑，铁瓮高了了。
阴云欣解剥，丽日廓清照。

行入黄莲北，风严雪又加。
满山罗玉树，遍地错琼花。
清洒姿无颣，虚明质不华。
瘴眸为一洗，惊觉若仙家。

日露雪头红玉盘，氤氲和气霭人寰。
回眸万素无从觅，依旧千山列翠鬟。

泾渭本一水，浊清我何尤。
白雪固为洁，老兴开两眸。
须臾冥心坐，薪火时添抽。
咄哉皆前尘，秃发不满头。

水南见灵山，但可著两眸。
孰知九州外，自有大九州。
放浪此身心，是事同浮沤。
乐哉我重九，风雨檐溜收。

小作高溪泛，滩光又满眸。
新春才两日，残岁忽扁舟。
契阔思良觌，吟哦合共游。
掀蓬闻送句，一片雨初收。

沙净水争流，舆篮呼渡幽。
酒行因缱绻，诗到得夷犹。
盛日腾高步，飞云裂醉眸。
江山无尽藏，楚尾又吴头。

春闲有客伴遨头，应喜园亭处处幽。
晴日暖风花影外，清歌妙舞酒船浮。
牢笼好景开诗胆，爱惜流光入醉眸。
珍重苏门两君子，至今人物尚同游。

十五日已前，一冬二冬，叉手当胸。
十五日已后，背手抽金镞，翻身控角弓。
正当十五日，风从虎兮云从龙，抬眸鹞子过辽东。

松萝影里，积翠堆中。
白云为盖，流泉作琴。
只影独标岩上月，不知那个是知音。
耳卓朔，头蓬松，抬眸鹞子过辽东。

登顿来忘倦，闲常到亦难。
西风摇短鬓，落日倚危栏。
山迥江湖小，秋高天地宽。
故园何处是，空遣客眸酸。

冠盖倾动车马稠，都门晓送李冀州。
冀州绿发三十一，{走覃}{走覃}千骑居上头。
眼如坚冰腼河月，气劲倢鹘横清秋。
不为膏粱所汩没，直与忠义相沈浮。
干戈未定民力屈，此行正解天子忧。
男儿胜衣志四海，实耻坐得万户侯。
斾旌明灭朔野阔，笳鼓凄断边风愁。
孤云南飞莫回首，下有慈亲双泪眸。
自古忠孝不两立，功名及时乃可收。
众人刮目看能事，着鞭无为儒生羞。

前年子渐死，予哭大江头。
今年师鲁死，予方旅长洲。
初闻尚疑惑，涕泪已不收。
举杯欲向口，荆棘生咽喉。
忆初定交时，后前穆与欧。
君颜白如霜，君语清如流。
予年又甚少，学古众所羞。
君欲举拔萃，声耦日抉搜。
不鄙吾学异，推尊谓前修。
今逾二十年，迹远心甚稠。
后会国南门，夜谈雪满楼。
青灯照素发，酒阑气益遒。
昨君握兵柄，节制关外侯。
予才入册府，俄作中都囚。
飞章立辨雪，危言动前旒。
时虽不见省，凛凛压众媮。
旋闻君下狱，六月送渭州。
渭州旧治所，昔拥万貔貅。
堂中坐玉帐，堂下森蛇矛。
令严山石裂，恩煦春色浮。
衅生无根芽，众言起愆尤。
返来入狴犴，吏对安可酬。
法官巧追拍，刺骨不肯抽。
削秩贬汉东，驱迫日置邮。
穷途无一簪，百口谁相赒。
诸子继死亡，清血渍两眸。
贸然几丧明，愤苦结不瘳。
君性本刚峭，安可小屈柔。
暴罹此冤辱，苟活何所求。
人间不见容，不若地下游。
又疑天憎善，专与恶报仇。
二坚潜膏肓，众鬼来揶揄。
弃局奔南阳，后事得所投。
心胆尚卓荦，精明已弥留。
生平经纬才，萧瑟掩一丘。
青天自茫茫，长夜何悠悠。
万物孰不死，死常在严秋。
君齿方盛壮，众期树风猷。
二边方横猾，四海皆疮疣。
斯时忽云亡，孰为朝廷忧。
予方编吴氓，日自亲鉏耰。
无缘匍匐救，兀兀空悲愁。
时思庄生言，所乐唯髑髅。
物理不可诘，此说诚最优。

大荒孟冬月，末旬高舂时。
日腹昏盲伥，风口鸣呜咿。
万灵困阴戚，百植嗟阳衰。
浓寒有胜气，天冻无败期。
六指忽摇拽，群跖初奔驰。
丸铜落蟾吻，始异张浑仪。
列宿犯天纪，预念汉志辞。
民甍函鼓舞，禁堞强崩离。
坐骇市声死，立怖人足踦。
坦途重车偾，急传壮马敧。
陵阜动抚手，砾块当扬箕。
停污有乱浪，僵木无静枝。
众喙不敢息，沓嶂惊欲飞。
踊塔撼铎碎，安流荡舟疲。
倒壶丧午漏，颠巢骇眠鸱。
居人眩眸子，行客劳髑儿。
南北顿儵忽，西东播戎夷。
四镇一毛重，百川寸涔微。
斗薮不如大，轩干主者谁。
共工岂复怒，富妪安得为。
宁无折轴患，顿易崩山悲。
众蛰不安土，群毛难丽皮。
惊者去靡所，仆或如见挤。
轰雷下檐瓦，决玉倾仓粢。
双颠太室吻，四跃宸庭螭。
万宇变旋室，百城如转机。
念此大灾患，必由政瑕疵。
胜社勇厥气，孤阳病其威。
传是下乘上，亦曰尊屈卑。
夫惟至静者，犹不可保之。
况乃易动物，何以能自持。
高者恐颠坠，下者当镇绥。
天戒岂得慢，肉食宜自思。
变省孽可息，损降祸可违。
愿进小臣语，兼为丹扆规。
伟哉聪明主，忽遗地动诗。

书恨来迟讣亦来，寸刚不觉为君摧。
双眸忍俗终难瞑，流水无情去不回。
定作雷霆输宿愤，枉教风鉴在棼埃。
断魂巫峡归丹旐，深注山茶酹一杯。

欲快青眸忍白开，故将渊默自藏雷。
苕溪今日宁无昼，不见蘋吹好句来。

练挂河源夜欲流，略无云物碍双眸。
有时长恨菱花破，今夕何须玉斧修。
五载重逢余闰岁，百年几见两中秋。
更舒望海亭东啸，细把穷乡令节酬。

伟观如伟人，特立万夫上。
胸中九云梦，浩然老益壮。
挂窗著孤山，排闼数秦望。
平湖宜阴晴，西子亦澜浪。
江潮齐晦朔，海若见情状。
由来非地献，亦复岂天相。
谁将万象影，幻此千幅怅。
悠然会真意，何以堪俗况。
曲阑供小立，双眸纵遐放。
空蒙辨畛畦，平漫分趣尚。
外则尽诸物，内则了诸妄。
何妨水涵空，勿使云塞向。
不须陋狭隘，更复事宽旷。
湛此一寸虚，秘发千古藏。

花开更好亭前枝，亭曰更好花更奇。
我犹未到春已到，春不到此将焉归。
千山万山俨环抱，一树两树藏嵚{山/欹}。
晓妆弗受朱粉污，老去自著莓苔衣。
澹交霜髯与苍玉，雅宜茅舍横疏篱。
云英风味有余裕，石鲸鳞甲饶华滋。
恍然罗浮月中见，髿髿绀发森冰肌。
又如大窖冻不死，凛凛素节无瑕疵。
纷纷红紫不解事，与春角逐何迟迟。
待文作兴不足道，凡民碌碌终奚为。
孤芳拔俗千万丈，未暇相与论襟期。
贞姿皓态美无度，幽意独许鲜风知。
悠然凭高一披拂，僧窗处处开晴霏。
窗间跏趺拥风叶，照几碧眸岩电驰。
渊渊方寸湛古井，一沤不动清涟漪。
天香閟此无尽藏，潜于鼻观通几微。
水流山空但自笑，理与神遇端如斯。
乡来孤山水清浅，龟肤鹤膝相参差。
青铜盘屈破香雪，紫铁矫揉骈明玑。
膏肓泉石政为此，冠冕草木今其谁。
天公亦复加靳惜，阔著湖水无边涯。
八篇只遣处士赋，一点不放红尘飞。
是中泉石固深秀，惜欠晴湖山四围。
客如我辈亦不恶，拟赓疏影横斜诗。
后车合改效颦辙，亦若佩弦仍佩韦。

谁平读书琅琅然，四山响答皆清圆。
山空无人渡双涧，更与流水相潺湲。
冻云压山吹不皱，云际棱棱展瑶甃。
广庭万舞乱零飞，老枝檠重如僧瘦。
吞蟾缟夜洞八窗，弗烦冻手挑残釭。
蝇头万字不足数，冏冏寒入青眸双。
辨才昔与参寥子，秣马问途端自此。
要汝勇追龙象躅，为我辛勤十年读。

用亦无心舍亦轻，岁寒只有竹忘形。
水村容与吹黄叶，溪圃耘耔课白丁。
细草远连三径绿，好山长借两眸青。
浚池小贮连天碧，待与人间洗浊泾。

江汉归来重访寻，貂裘未弊亦尘侵。
碧眸憎俗重扃户，白羽扇凉一援琴。
池草易生苕水梦，莼羹难老故乡心。
有书若问东阳瘦，记遣神林问惠琳。

赋就垂天起隠沦，鹜飞难并鹄亭亭。
池塘早已腾春馥，龙麝何烦乱德馨。
虚应有神元不死，静观无物不长灵。
双眸弗见南州士，莫作西山雨后青。

盍缀蓬仙向上班，烹鲜不鄙作州难。
醉眸尚带壶云碧，吟笔疑翻璧浪干。
名著金闺方善下，春生玉树不知寒。
明年全榜登科记，莫把寻常举送看。

一奁古碧涵冷秋，泓澄绀滑凝不流。
开奁拂拭辨款识，认得轩辕在时事。
轩辕昔游广寒殿，取太阴精酬百炼。
冏冏妖踪怪影消，夜哭空郊晓奔窜。
菱花乱古亦乱真，识真考古今无人。
黄金宁可买不死，难买张华两眸子。

市骏爰从画骏谋，何如脱鞅纵骅骝。
青青许负双眸子，不识骅骝只相牛。

凌烟不着老风骚，剑沕深云铁未消。
独欠张华眸子碧，寒芒千丈夜迢迢。

末流蹈袭箕裘业，葛藤窠里深渔猎。
冷泉那畔激颓波，不怕长廊卷风叶。
小空绝乳气食牛，百步之威生电眸。
一声震怒风万壑，反睨其母如深雠。
只今无奈恶叉聚，掉头紫帽峰前去。
格外无人深领取，从上爪牙莫轻露。

先生眸子碧于秋，把我形容内外搜。
我有未生前面目，拟于何处说来由。

间维有常度，曜灵无停辀。
翩翩叶辞柯，过眼绿已稠。
弱干不盈尺，忽已高岑楼。
念昔过庭日，朋来悉良俦。
我年未成童，子少无与侔。
我质本驽骀，蹇步畏阻修。
子如渥洼驹，猛气已食牛。
当时二老人，笑语懽且酬。
门户各有托，宁计才与不。
登门如昨日，星纪迹再周。
二老安在哉，体魄归山丘。
隔屋闻读书，玉树锵琳球。
呼灯使来前，秀气炯双眸。
问之垂九龄，属对解冥搜。
感此伤我心，泪下不可收。
来者日已长，逝者挽不留。
其间我与子，能阅几春秋。
宁复青衿佩，与子从亲游。
幸子齿犹壮，有母方白头。
刷翮凌青霄，足胜负米由。
而我风树悲，耿耿何时休。
四十已无闻，过是夫何求。
矧复病日侵，见面良可羞。
竹实不疗饥，芰制非寒裘。
躬耕苦勤劳，代耕多悔尤。
学仙竟谁成，百年等浮沤。
俛仰天地间，身世真悠悠。
时雨涨绿池，好风交平畴。
嘤嘤出谷鸟，泛泛川上鸥。
遇景适会心，旷望聊夷犹。

每思乡味必流涎，一物何能到我前。
怒奋两螯眸烱烱，饱吞三印腹便便。
形模突出盐池底，风味横生海峤边。
合为莼鲈动归兴，久抛东浦钓鱼船。

北溟有修鳞，其大无匹俦。
化而为羽翼，顷刻遍九州。
天地吾一体，日月吾双眸。
一饮万斛泉，一饭万头牛。
藏修丘壑间，昂昂亦无求。
尘寰何迫隘，飞鸣不自由。
虾蟹及蛙黾，孤豚及青鼩。
纷纷如猬毛，乘时恣喧咻。
其耳若不闻，其声转清幽。
其貌甚闲暇，其心亦休休。
长思日月明，西天云雾收。
东至于蓬莱，西至于昆丘。
北至于穷发，南至于不周。
宇宙渺一视，去息无拘留。
我欲效鹤雏，鸣和声相酬。
终焉附其翼，一旦凌空游。
使彼毛羽虫，垂头自怀羞。
此心如白璧，秋阳照江流。

夜读老杜诗，如对老杜面。
此翁历艰难，往往诗中见。
曩吾游川蜀，所恨年数浅。
草堂闻无人，正在成都县。
断碑蚀苔藓，扪读知几遍。
寻思隠其下，终日弄书卷。
庶几平生心，所得未应偭。
亲庭宦行在，归计乖初愿。
言瞻浣花里，卮水乃缺献。
人间画图样，皮骨怪丰腆。
京华四十载，褐短更馿蹇。
至今彼堂上，唇绽齿微现。
独余双眸子，利若秋江剪。
因何太瘦生，贫贱恐不免。
耒阳一脔炙，饮食知味鲜。
后人美肴膳，出语秽虾蚬。
那知独角龙，妙用天行健。
至其得意处，力斡造物转。
神雷破潜穴，霹雳飞雨片。
武夫荷戈战，飒沓旗鼓偃。
蛟鼍呿波浪，宗庙罗黻冕。
鞭车甫平陆，梯磴忽绝𪩘。
又如虚空内，一气互游衍。
有足恣驰驱，不行渠自远。
苍茫鬼神会，惨惨颜状变。
春荣与秋悴，时节随晦显。
凤鸣朝阳桐，诸鸟徒巧啭。
关雎乐不淫，小弁亲不怨。
此身付天地，宁作青紫楦。
低头向严武，陵辱非所便。
百年禀忠孝，句法老益练。
君看夔州作，大冶金百炼。
麟经示褒贬，比物足惩劝。
蜀山上摩天，蜀水下如线。
山川蕴精异，翁句丽而典。
荒郊夜徂半，隔巷闻惊犬。
分明梦见翁，握手一笑倩。
殷勤得软语，意若深予眷。
文章致隆贵，嗤点到群彦。
何当同宗文，相与携笔研。

寤寐曹刘不解忘，双眸烱烱月中霜。
高吟出轴茧丝富，雅思萦春柳絮香。
后进推排唯我拙，前人准拟觉君长。
祇今天下多名士，深谢新篇掷夜光。

开轩但觉快心眸，百载云烟霭未收。
谁谓昔人成迈往，每于遗墨见风流。
看中猛势骧龙虎，藏处寒光射斗牛。
白璧一双犹莫报，受君此惠等山丘。

艳艳银河冷欲流，纤纤新月皎于眸。
天街已觉清无暑，时有飞萤点缀秋。

尘土三年事一官，归心如马脱鞿鞍。
莫嫌头发半斑白，留得双眸看岁寒。

寿溪百里荐寒流，来护杨君少尹丘。
三复先公当日翰，重修处士旧时楼。
高山不减八千仞，往事空余五十秋。
辟作小斋教子侄，好将万卷著双眸。

老来岁月去如流，佳节前期约共游。
玉露尽驱三伏暑，银蟾堪□作中秋。
交朋得暇频相过，身世须忘百不忧。
尚有读书心未足，寒光凭为洗双眸。

诵君盈轴三山咏，唤起前回二纪游。
老我无因重一到，时将佳句洗昏眸。

阅世双眸自有神，酒浇胸次语生春。
一蓑衣底乾坤大，切莫匆匆说向人。

典却身上鹔鹴裘，买酒领客寻清游。
欲洗胸襟尘万斛，快上青云展秋眸。
晴沙翳天风动地，挈壶卷席移通幽。
一沼镜浄清可掬，千竿玉立尘不留。
拒霜两岸花烂熳，红蓼错杂争开秋。
人生适意未易得，痴儿了事何时休。
陶写岂必在丝竹，山有鸣禽水游鯈。
酒酣题蕉竞新句，景物辟易困雕搜。
一梳凉月插空碧，楼头暮角催归驺。
双桂余葩尚堪摘，便道肯访勿翦不。

一天秋色远，千里病眸宽。
野旷牛羊小，楼高风露寒。
扫愁嫌酒薄，少事欲心安。
溪友门前过，留鱼荐晚餐。

闲过选佛场，归云翠如泼。
入门偶有言，启颊师便喝。
掩耳煨芋炉，但把火深拨。
呼童酌玉虹，注之旃檀钵。
嘘灰然微红，横铛水煎活。
茶酣登甲亭，双眸为之豁。
鸟啼空山幽，翔来集木末。
风月一何佳，团𪢮共披抹。
悠然澹忘归，于兹得解脱。

何年六丁驱霹雳，苍龙惊起穿崖石。
拏雷掣电卷波涛，来与真仙分窟宅。
上崖窅深如侧瓮，下崖谽谺如空洞。
不知泉脉从何来，百面鼙鼓长汹涌。
大灵闯首浮中流，背隠八卦开双眸。
似闻夏潦不能没，疑有神仙司诸幽。
我曾雁荡观龙鼻，半日才通涓滴水。
岂如六月散甘霖，灵泉滚滚无穷已。
惜哉埋没荒烟中，车马来稀三叠重。
若教遗向飞来峰，龙井冷泉皆下风。

世态炎凉反复易，交情贵贱死生殊。
双眸炯炯碧天阔，霁月光风夜读书。

畏涂险如峡中州，蝮蛇倒退猢孙愁。
熟将义理自陶写，粗衣淡饭过即休。
迩来阳侯横造业，两涘莫辨马与牛。
高原低隰半为壑，下潦上雾昏人眸。
西风滞穗可能几，尚作𫗴粥余冬谋。
如麻雨脚未肯断，便有饿死儒冠忧。
惟穷益坚老益壮，更式相好无相犹。
纵为沟瘠亦何憾，多少华屋皆山丘。
环堵短褐陶靖节，款段下泽马少游。
平生耻作稻粱计，好还渠不桑榆收。
东家夫子共此约，一醉断送黄花秋。

月腹一寸能郭索，黄流在中自濡壳。
蝤蛑可是丈人行，螃蟹视之师长伯。
二眸挺出胜怒蛙，八跪前驱非屈蠖。
笑令樊哙自横行，何用吕布须急缚。
𫗦糟啜醨乃吾味，嚼齿穿龈未渠恶。
属厌祗觉一解胜，效美不辞双距落。
蔡谟但记尊足存，孙卿不悟铁成错。
谩夸右手亦持螯，水中之怒无乃虐。
梁王葅醢犹至今，千古吁嗟汉恩薄。
玉柱江{摇扌=虫}酒半酣，银丝鲫鱼脍新斫。
此非不足君所邪，斶顾居贫未能学。
虫鱼琐碎熟尔雅，曲生逢之三距跃。
太真小物自足佳，葺芷一笑为飞白。

在昔昌黎公，序赠张童子。
独出超等夷，芳名驾青史。
君门蔼世勋，夐轶西平李。
宗社方同休，彪炳见孩稚。
天庭插犀角，星眸炯秋水。
诵书如焦琴，高下涵角祉。
朱门共骇听，洗此筝笛耳。
老翁欲笞儿，眼看拾青紫。
一朝闻九关，赉予出周篚。
我朝晏与杨，炳炳贵名起。
愿子志远大，勤学踵前轨。
家尊我相知，作诗赠归骑。

黄山高哉，岿然为江东之巨镇兮，壁立于两浙之上游。
摩天戛日以直上，阳枝阴派盘数州。
四海不知两根本，行人但觉云飞浮。
尝试芒鞋竹枝迨乎其间兮，一溪桃杏红烂熳，万壑松柏寒飕飕。
悬崖绝磴可望不可到兮，古木倒挂险更遒。
上有灵泉瀑布千万道，如银河自天争泻而竞注兮，砅雷溅雪隠现穿林幽。
中有青鸾黄鹤千万对，雄倡雌和迭舞而交鸣兮，深林自适复有雪白数点之猿猴。
山中自昔无历日，花开叶落成春秋。
残英脱叶不知其所从来兮，但见夫涧谷之间桃花如扇，松花如纛，竹叶如笠，莲叶如舟。
菖蒲九节喂白鹿，灵芝三秀眠青牛。
人间三月春已暮，洞中花卉春长留。
奇香异气逐风去，散落尘世谁能酬。
黄山高哉，云际一峰尚可画，云外一峰画不得，霜缯铺了掉首休。
丹砂一峰烛天争日月，九龙一峰拔地张旗旒。
天都一峰杰出于三十六峰兮，星斗森罗挂珠殿，日月对展琼瑶楼。
中有一人兮龙冠而凤裘，左容成兮右浮丘。
我时收却钓竿樵具作一束，投诸曹阮溪中流。
浴余身兮汤泉，风余袂兮帝所。
夔鼓隠隠兮管啾啾，水精盘兮碧玉瓯。
帝酌我兮劳我，左右为余兮凝眸。
指余以南峰石壁记，授余以红铅黑汞大丹头。
黄山高哉，余将览秀巢云炼其下，坐令万物不生疵疠黍盈畴。

休逸台头雪乍晴，病眸虽涩亦增明。
几年无此三农乐，万物皆随一气清。
修竹拒寒森晚节，垂杨偷润袅春情。
当轩欲绘西山景，巧笔何人似李成。

去年西洛过中秋，正怯清光刺病眸。
此夜北都逢好月，喜延嘉客上高楼。
真居自与风尘绝，雅句须穷造化搜。
但引流霞歌白雪，岂殊身在广寒游。

暮春船舣浙西州，且喜樽前两白头。
蓬阁屡传宾榻解，涛江深阻故人游。
凝眸䜩集逾天远，屈指光阴若箭流。
赖有诗筒并驿使，往还金玉共赓酬。

游遍名山未肯休，征车已发尚回眸。
高峰亦似多情思，百里依然一探头。

日面月面，突出难辨。
拟欲抬眸，空中两片。

骨裹皮兮皮裹骨，大随放出辽天鹘。
东西南北谩抬眸，不知已过新罗国。

万木千花冻未醒，东君无处觅归程。
抬眸忽见春风面，的皪枝头数点青。

昔闻天下山，衡岳称崇丘。
又闻天下水，江汉为巨流。
古有山海经，历历叙九州。
李唐三百载，诗家无一留。
及观郦道元，此地亦不收。
不知诺矩那，何事能穷搜。
我来玄妙境，万丈悬清湫。
石壁去无极，百里弥道周。
云气冒群岫，龙宫深以幽。
轻舆岩壑底，竟日涉溪游。
阴晴异瞻瞩，远近难搜搂。
飘如飞素练，粲若散琳璆。
风掀一潭雨，佛坐四时秋。
喧呼势益骤，汹涌声弥吼。
变化有如此，溥博谁与俦。
吾谓神龙力，岂翳人鬼谋。
稽首荷玄遇，久坐劳双眸。
一杯却岚暑，旋步轰雷稠。
以吾澹世虑，欻起杞人忧。
何当骑天狼，满引射斗牛。

长安十二门，冠盖如云稠。
浮骖不停趋，九衢滔滔流。
朝握扶桑辔，暮行背椒丘。
驾言往从之，道左伤吾辀。
温陵有佳士，清姿秀琅球。
蚤畴抡魁望，盛之蓬瀛洲。
荣进付膜外，寡欲自日休。
需章臣有母，自诡以一州。
彤幨下青冥，锦舆居上头。
小施活国手，雕瘵会有瘳。
同省并门居，昔我陪清游。
一时四同年，气味骨肉侔。
而君堂堂去，别袂挽不留。
迅商起层旻，候虫催功裘。
问学常苦艰，岁月忽忽遒。
古今同一歧，古岂真难俦。
愿言事穮蔉，勿作刈获谋。
会面岂不再，为君刮双眸。

黄云叆叇风雪天，欲之霸桥寻浪仙。
炉中榾柮絷寒客，纵欲烧愁能得然。
拨灰嚼句不忍吐，竟日南望双眸穿。
谁知诗来亦念我，字与六出争明蠲。
美人美人呼不来，昭华吹怨楼西偏。
况有山头月为友，触拨烟痼撩诗颠。
岂无咏絮谢家集，亦有闭户袁安眠。
未如山中之至乐，白玉世界天相连。
朝看夜听两奇绝，靴霜炉雪知谁贤。
褰裳急理剡溪棹，明月已旁羌江还。
羌江白云遶亲舍，北山夜雨鸣清川。
世间真乐不易道，此以意会非言传。
惜哉往日不可再，江头望君如望年。
研澌笔冻不成报，梦中书札来翩翩。

春风吹我游锦官，客眸饱作沧江观。
鹤飞自由白日静，山来不断平野宽。
主人闻客倒屣迎，案头点易朱未干。
速呼朋俦俾接席，又遣儿女来拜前。
馆中列鼎食客众，堂后鸣钟聚指千。
客来辄留张坐饮，客醉复与开榻眠。
主人投闲六年久，禄廪不继胡能然。
问之主人笑不言，神情散朗心常闲。
向来曾于我乎贷，至今尚质黄金盘。
又闻吾兄市桥尉，假五十万青铜钱。
橐中似尔空亦屡，门外车马纷阗阗。
其间犹有不知者，误谓公子非儒酸。
谁知出分本无几，况复奉赐随分班。
知之不知吾何恤，日用饮食于其闲。
西京相裔平通侯，轻财重义无敢先。
三年田家未云久，便怀富贵讥南山。
节侯有子韦少翁，亦以明经世其传。
爵之附庸有何薄，径欲忍愧从夷蛮。
人于居约视所守，又以久近察所安。
近而不渝傥可勉，久而无怨良独难。
不须远求汉诸公，姑复近考今时贤。
虽云暂闲未尝约，一念长作膏火煎。
戚然不能以一日，宁复如君之六年。
泉无昼夜盖有本，潦有朝夕繄无源。
归来试与友朋道，言之孔易行维艰。
厥今人物眇然甚，天道岂不于君还。
友朋请书为君寿，更祝养素勤加餐。

天高山围坐，露下月满楼。
其间倚阑人，古今入双眸。
戒哉后时懊，迨此先民忧。
匪缘冀求鱼，惧易或丧牛。
瞬息起万夫，朝暮食千头。
金汤蔽遮地，我岂为一州。
余力事层观，翚飞半空浮。
帘开六合晓，杯纳万顷秋。
灯火背城市，烟霖俯林洲。
遐睎到冥鸿，吟思追驯鸥。
寄声鹤山我，夺目珊瑚钩。
因思去年夏，狂魂昼群游。
婪酣饱溪壑，磊砢丰渠酋。
诸公正错愕，如筑于道谋。
微君且柔之，尚保国邑不。
岌嶪变怗妥，嚬呻起懽讴。
宜恢奇杰观，快此夷怿酬。
独忧解成缓，万古同一流。
君毋观上游，观上增叹愁。
南有壶聚{木橐}，西有耕锄耰。
北有不庭方，东有不宁侯。
君看此风景，便谓无事休。
天心果何如，年运不我留。
相期懋明德，事业贯显幽。

雁声砧杵霜满洲，高桅大舶行清秋。
长安白日误双鬓，故国青山明两眸。
前宵大江半归壑，来岁候虫已坏宅。
无踪天马常往还，不信人间有终屈。

断雁怀归芦叶秋，离鸾感照菱花羞。
五更呼儿拭残泪，淹速有命吾归休。
殿头三拜疏，去意浩莫收。
内前宣辞赐颜色，外间祖帐如云稠。
往年长安道，笑谈取公侯。
白璧抵山车断流，黄金牣屋花满楼。
万钉围腰笏头带，廷绅啧啧悬两眸。
吁嗟此何物，白尽人间头。
二十年重来，见此勇退杨泸州。
平生志气未肯倾，卷怀归洗岷峨愁。
我往送之门，感事增百忧。
匆匆别公上车去，怕鬼见笑君奚留。

气质纷不齐，四海无似人。
藉令貌相近，气有醇不醇。
善观人品者，仪观与机神。
正邪眸子见，善恶眉间分。
且如若与虎，二人自非伦。
而俱类孔子，俗眼何昏昏。
古人有梦遇，便知为良臣。
又能记眉目，晓然得其真。
此须以神会，难与浅者论。
王生归为我，试语司寇君。
此理充得去，三代同此民。

滔滔今古满双鬓，纳纳乾坤归两眸。
自有江山几千载，颇曾有此主宾不。

大慈悲种小斑斑，软血功能也是闲。
首尾直兮眸子正，不知走却屋头山。

此老年来医有灵，病眸才洗便增明。
教侬还尽读书债，头白依然对短檠。

玉女开天笑，骊龙弄月珠。
照眸千壑满，应手一丝无。
晻映同云表，行移转海隅。
田夫占北极，明日雨平铺。

心之精明，不远伊迩。
胸中若正，了焉眸子。
举目有证，莫切于视。
孰名曰省，少目取义。
目当少时，湛湛精睟。
其光神全，其见专致。
老目为耆，则与少异。
非徒以目，而分老稚。
惟目如少，有可取譬。
实省在心，省当如是。
如开双明，洞见万类。
心难常存，省不可替。
心难常觉，省不可离。
心本善者，孰非纯懿。
心不善者，孰非私利。
省与不省，善恶关系。
省者如醒，不省如醉。
省者如寝，不省如寐。
省者如活，不省如毙。
果能自省，卓然奋励。
暗室不欺，屋漏不愧。
如目万象，无有掩蔽。
一不自省，冥然罔记。
外物交引，内无纷炽。
如目老昏，无非障翳。
二者相远，宜知敬忌。
聂君少年，有目可贵。
以省名轩，轩豁无滞。
惟道无穷，要在远诣。
惟言多穷，要履实地。
惟难有常，勉无失坠。

我昨浮平湖，时适逢中秋。
十年鸥鹭盟，万丈蛟龙湫。
微风自远至，皓月当上头。
朋游凡三人，一举累百瓯。
清光洞虚明，醉舞相劝酬。
枕籍起更酌，微茫寄安流。
长空隠绳低，中夕发櫂讴。
未开晨曦轮，已系横堤舟。
驾言舍维檝，登途肃衾裯。
凄凄感霜露，郁郁瞻松楸。
恻怆动五情，顾省经几丘。
僾然儵如在，惕若疑可求。
暌离才经岁，蓊蒨惊且稠。
每欲栖猿扃，于焉筑菟裘。
经营眺高冈，夷坦开平畴。
左抚芙蓉屏，右瞰鸿雁洲。
风雷凄五更，云月澄双眸。
汜兰滋畹茂，丛桂连山幽。
惊鸢下跕跕，候虫鸣啾啾。
振策后无继，蝎屐杳莫周。
谁接西山袂，且为东皋留。
一憩动逾月，四顾无与俦。
栖禽竞晨噪，落霞观夕收。
樵歌路崎岖，渔笛声咿嚘。
筑鸣环山泉，钟度远寺楼。
烟暝白昼合，晴岚翠光浮。
夔藩走鹿豕，下括寻羊牛。
虽云适野性，颇复怀牢愁。
天命乐自然，吾生感行休。
主上顷见知，诏书传置邮。
不忘盖帷弃，几比岩穴搜。
沈沈开仙祠，奕奕垂灵斿。
笋班北阙近，槐影西清樛。
圣恩比天隆，臣报如羽輶。
当年四十奏，日彻十二旒。
言言劘上听，历历思前筹。
是知度如渊，井语不忍仇。
感叹涕泪零，栖迟岁年遒。
纵兴裹革念，已抱刖足羞。
庄舄越客吟，宗元楚山囚。
更惭德难称，敢谓命不犹。
尔来阵云黑，已觉杀气揪。
连兵又多垒，乏馈仍上游。
如我高卧闲，自比他人优。
岂不思敌忾，一为殄国雠。
远慨筋骨衰，何以从戈矛。
又怜壮心老，无复陈谋猷。
居然去妇情，徒作嫠纬忧。
五斗折腰人，百炼绕指柔。
苦心自惙惙，古道方悠悠。
华山正绝陉，郑赋犹待鯈。
指点隔江烽，烧烛看吴钩。

太霄帝君升寿丘，梦中灵篆垂鸾虬。
翩然下作八极游，赤符羽盖临中州。
神机天纵凌□□，日□月□孕□□。
□□殿前卷罳罘，□□□□侍卫休。
昭回云汉光正浮，万象不足供雕锼。
兰亭当日禊事修，笔力一挽回千牛。
不特字健文亦遒，萧统作选弃不收。
藿羹讵识罗珍羞，掎摭碔砆遗琳球。
帝谓□□予欲□，巨笔霞练扶斗辀。
写成斜月辉琼楼，群真鹄立光射眸。
六丁雷电不可求，倏忽一瞬三千秋。
长安千门曲江头，柳色曾系金□□。
天涯恭览涕泗流，苍梧叫□□□愁。

丈人气湖海，合卧百尺楼。
引袖麾八极，无处豁前眸。
肯以治城志，而忘天下忧。
窘步争径捷，危炊迷剑头。
攀天限九阍，起家先一州。
顾瞻众山会，惨淡春色浮。
凭高展遐眺，几幅烟雨秋。
象纬逼紫宸，飚轮通十洲。
吏衙散凫鹜，野盟参鹭鸥。
所思隔秋水，倚天看吴钩。
寄怀广莫外，任运逍遥游。
遐哉郝使君，一往岁月遒。
名字著不朽，实繄杜参谋。
后先五百年，意气有此不。
不须苏门啸，我自商声讴。
烟霞杂挥洒，风月共献酬。
迹忝梁苑旧，目送涪江流。
可能呼小艇，醉歌赓四愁。
宇县暗矛戟，田原辍锄耰。
念公志经纶，季孟忠武侯。
肯袖斲泥手，江海寂寞休。
槛前水东注，鼓枻不可留。
抚翼附青云，忍滞鶑谷幽。

明发览青铜，寸白坠华簪。
悬知不能免，岂意遽见侵。
忆昔随群儿，总角混青衿。
纵弱不好弄，既冠知惜阴。
时开磊块胸，浇之以古今。
二十偕计书，进士路欹嵚。
迟迟十四年，一第酬苦心。
今年已六六，暮景来骎骎。
一发照我眸，众发立森森。
忽然一失笑，政要渠相寻。
有田愿种玉，有腰愿垂金。
富贵岂不好，劳鹿那能禁。
何如一床书，侑之绿绮琴。
远参兰茝香，清玩山水音。
高歌月满架，醉卧斗横参。
待教头半白，挂冠老山林。
饮犊青草浦，盟鸥白沙浔。
凭虚唤张陆，听我白发吟。

楚峰之下有地仙，只手把握山水权。
青乌白鹤去不返，此郎高举拍其肩。
年来海内称绝倡，眸子了然通意匠。
巧寻地脉如良医，妙画山形如智将。
高谈曾折王侯腰，湖海随身一酒瓢。
仆痡马瘦醉不省，术工鬼妒穷之招。
龙眼豹睛休分别，蝼蚁侯王等同穴。
待侬回向心地初，林下班荆共君说。

痴儿才五岁，器局稍精明。
弄笔夸郎罢，窥鸾效女兄。
顾瞻眸子俊，酬答舌头轻。
但愿身长健，看渠骨骼成。

刘君腹贮一天星，搜索真机泣六丁。
少可舌端无软语，秘传肘后有全经。
话盟在昔疑犹梦，诗谶如今果叶灵。
我亦正为贫作祟，双眸赢得一番青。

君传秘诀解观人，瞥见双眸识破真。
收拾后生知几许，为予唤取傥相亲。

石禅寒到骨，松雪照清眸。
此道如山重，难将一臂酬。

妙处未形三寸舌，神眸一烁更无余。
季咸退舍许负死，湖海识人方见渠。

谁家有女腰如束，双眸剪水肌凝玉。
褪红香汗湿鲛绡，低压娇花鬓云绿。
春光潋滟春昼长，春风扑面春花香。
一声环珮鸣丁当，自临鸾镜匀新妆。

飘然云鹤老江湖，匠出烟波绝世无。
一见昏眸为渠豁，半生空挂辋川图。

小蛮初按曲，趁拍入凉州。
宫羽偶失次，回眸顾部头。
部头色微嗔，面赭含娇羞。
低鬟语同伴，周郎曾顾不。

舟行缓东去，波蹙疑西流。
尘扬频闭目，草偃付囘眸。
翩翩溯岸鹭，缓缓沿波鸥。
聚沱留积滓，逆浪集浮沤。
门窥雨斜入，窗望山相留。
棹苦掌痕肿，烟囘眦泪浮。
客舟上急急，我楫去悠悠。
一程分两日，半月仅三州。
仆嗔粮易竭，客怨利难谋。
柁斜横水面，人宿避沙头。
啸想武陵虎，化催西海虬。
欲寄风伯语，聊以吾诗投。
何如还借顺，咫尺登瀛洲。

异境破清愁，狂吟日点头。
前峰方极目，远岭又迎眸。
石乱屡支舫，滩高常负舟。
心亨行有尚，习坎自安流。

上到北高峰，京城一方册。
天边极双眸，云阔海门白。

聂尧怀抱何翘然，游心圣道三十年。
智泉湍激横碧海，文山奇崛凌青天。
神充气溢眸子好，常谈尽是经纶道。
早求入用活苍黔，莫向尘中虚自老。

太岁在辛卯，九月万木落。
是时太阴亏，占云臣道剥。
王生出紫微，谴逐走商洛。
扶亲又抱子，迤逦过京索。
弊车载书史，病马悬囊橐。
西都不敢住，空负香山约。
阌乡正南路，秦岭峭如削。
肩舆碍巨石，十步三四却。
妻孥亦徒步，碛砾不容脚。
山店盖木皮，烟火浑熏灼。
夜深闻贙虎，全家屡惊戄。
山泉何萦回，切冽无桥彴。
卸鞍引羸蹄，解袜事芒𪨗。
晨澜发可鉴，朝涉胫如斮。
商山六百里，天设皆岩崿。
上洛在其中，狴牢曾未若。
逐臣自可死，何必在远恶。
刺史不我顾，古寺聊淹泊。
卜居杂民甿，致养无精糳。
知道由自宽，有亲强为乐。
侧闻种先生，终南卧云壑。
长沮既躬耕，元礼仍开学。
王绩妇未娶，介洁翘孤鹤。
之推母偕隠，教诲修天爵。
诗情亦嗜酒，道气不服药。
田衣剪荷芰，野饭烹茝蒻。
雾豹泽文彩，冥鸿避矰缴。
肯从羔雁聘，唯恐簪裾缚。
如何宋右史，斥鷃议雕鹗。
玄𫄸与丹诏，恩礼诚非薄。
仍敕京兆府，敦谕辞恭恪。
先生恋板舆，纯孝心坚确。
散发走烟峦，拜章谢恩渥。
巨材犹在涧，大玉不出璞。
使者遂空回，软轮何寂寞。
贤母召征君，庭责词嗃嗃。
胡为事章句，漏名入街郭。
府县污我山，胥徒噪吾幄。
以兹近声利，安得成高邈。
誓将徙穷谷，庶可逃喧浊。
先生拜引过，为寿开樽杓。
陶陶又熙熙，何啻闻竽籥。
人传到迁客，面目敦惭怍。
器小识不远，当年事头角。
遭时得一第，游宦何龌龊。
逐膻甚蚍蜉，鬭耀同{虫习}{虫龠}。
宰邑乏弦歌，谏垣无謇谔。
便蕃朱紫绶，僭忝丝纶阁。
方号骙骙龙，已困狺狺{犭足}。
待罪始知非，咄哉昧先觉。
一聆高世行，罪发庸可擢。
忍耻赋三章，尘埃寄寥廓。
明年会恩宥，量移井蛙跃。
靡暇谒南山，征途望西岳。
黄河波汹涌，白迳苔班驳。
中条围解县，五老烟龊龊。
此焉为郡副，乌敢事陨获。
笼禽幸未死，尚且谋饮啄。
米呼村婢舂，樵雇山僮斫。
喂马捽寒芜，看书𦶟秋箨。
信口亦吟哦，放心无适莫。
君恩已绝望，人事终难度。
相府一张纸，唤起久屈蠖。
诚知有梁栋，未忍弃榱桷。
五城天上开，三殿云间卓。
重取故衣冠，笼裹山猱玃。
病翼得风云，坏墙劳赭垩。
谏官与史氏，旧职聊羁络。
举袖拂石螭，凝眸睨金雀。
冥心想前事，一梦何挥矐。
长恐先生闻，倚松成大噱。
关中朋友来，遗我神仙作。
繁华远客骑，铮𫓩美人错。
古澹啜铏羹，文雅铿木铎。
千言距百韵，旨趣何绰绰。
孰念气如虹，翻然轻抵鹊。
俊甚麻姑抓，快比屠门嚼。
浑金岂在镕，尺璧宁施琢。
愈风齐捧檄，忘味同闻乐。
致之向怀袖，日夕芬兰若。
褒我尘俗韵，铅刀化干镆。
同声必有应，过实还疑谑。
盛夸山中事，云屋张霞幕。
兰芽含露采，石髓和烟酌。
巢由泉涤耳，园绮芝盈握。
有时上绝顶，星斗近可摸。
下视尘世人，营营似螶{隙阝=虫}。
男儿既束发，出处岐路各。
苟非秉陶钧，即去持矛槊。
致主比唐虞，安边如卫霍。
不尔为逸人，深居返吾朴。
胡然自碌碌，名节日销铄。
行年过半世，功业欠圭勺。
无术铸五兵，使民兴钱镈。
无材统六师，逐寇开沙漠。
空言说王道，肆眼看人瘼。
多惭指佞草，虚效倾心藿。
一览大雅文，起予亦何博。
况兹山野性，谟画昧方略。
搔首谢朝簪，行将返耕凿。

凿石得春渠，波环阁势孤。
新痕涨微雨，远碧注平湖。
士俗山阴旧，风光洛曲殊。
回眸见危岭，凭槛有惊凫。
坠蕊浮旋濑，疏篁荫叠栌。
人闲多拾翠，鱼乐半依蒲。
河朔谁觞友，沂津昔咏儒。
遗芬知未泯，游盖此为娱。

日出百鸟喜，羁人懒举眸。
长恨年光缓，禄养未可求。
若至年光过，高堂又白头。
羲和君有知，奈我心悠悠。

月体无拘碍，那堪得水清。
暂从掬处动，还在水中明。
长物瓢安用，寒光握不盈。
注眸蟾彩乱，入掌蚌珠生。
顾兔攀难住，骑鲸捉太轻。
犹胜倒持版，去作晋公卿。

文致累臣心事薄，包谈眸子过名轻。
可怜汝辈终身悔，得似先生只眼明。

汤熨兼旬尚未瘳，灾生盈满欲谁尤。
禁中莲炬频宣锁，合上藜灯几校雠。
回向真人并大士，变教师冕作离娄。
何时眸子重清朗，短策随身处处游。

蓬户无人来问疾，薇垣道汝妙通仙。
此翁书眼真盲矣，之子心眸愈了然。
预算粉郎将死日，能推绛老始生年。
清漳守相方悬榻，应助君平卖卜钱。

过去光阴电莫追，镜中非复旧须眉。
已拼眸子难重朗，犹幸心官可苦思。
太极旋闿无极义，极玄更有又玄诗。
此篇若问何人作，向道山中老古锥。

江海归来二十春，闭门为学转辛勤。
自怜两鬓空成白，犹喜双眸未肯昏。
君有新刊须寄我，我逢佳处必思君。
城南昨夜闻秋雨，又拜新凉到骨恩。

虚亭北眺大江临，江外晴岚出寸岑。
景与齐山俱绝唱，量如沧海且频斟。
地高宇宙双眸豁，人老风霜两鬓侵。
感慨石城勋业旧，侃居夏口峤居深。

出门看青山，天际晴云合。
虬松植长涂，亭亭两红塔。
谁知百年后，竟坐市尘杂。
老僧随世机，电眸阅伏腊。
流水洗不尽，就下污流纳。
北窗稍幽虚，清风满眠榻。

九磎十八涧边游，风景萧疏接素秋。
野草怕人愁有賸，尚余翠色映双眸。

渺渺长流自古今，凭高凝眸几回深。
欲知最上源头处，只在工夫着意寻。

水下元无月，江澄别有天。
凝眸欣浩浩，在手掬娟娟。
桂魄方留影，荷衣试弄泉。
正看波底样，俄入掌中圆。
太白狂应揽，知章醉欲眠。
我知光可汲，便拟拍洪肩。

花会收云席，经声散窅冥。
无言坐岩壑，随意使精灵。
斋钵重教漆，埋龛预作铭。
养成松上鹤，相对两眸青。

笑把青藜出武夷，不辞千里访幽奇。
吐吞风月一壶酒，拈弄溪山万首诗。
道过星河骇双目，万灶清烟缠华屋。
老岩峭拔森翠屏，大江东去流苍玉。
樵人弛薪指似予，中有玉洞藏仙都。
楼阁参差美轮奂，神仙隠显知有无。
夕阳挂树暮山紫，行行到此欲脱屣。
门前三径绿苔深，浩荡春风醉桃李。
子然放步成蹊庵，其一仙翁乐笑谈。
苍髯绿鬓两眸碧，霞标芝宇清岩岩。
青牛人去几千载，源流尚有玄孙在。
身里蓬莱十二楼，杖头云水三千界。
大隠从来只市廛，年来教法况萧然。
先生驻锡庐山下，混俗和光四十年。
琅庭琛馆五云起，五湖四海来如蚁。
天下三百六十洲，未见堂宇高于此。
自非先生真栋梁，安能玄阃颜辉光。
烟蓑雨笠捘入门，琴佩剑履充其堂。
先生何年创丹室，宝篆灰寒门牖密。
明窗浄几一炉香，何人会此真消息。
先生何日结草庐，读尽丹台紫府书。
有时瞑目坐蒲团，闲即汲水浇园蔬。
妙南老人画真迹，一枝薜荔缠寒碧。
莫问当年老沈翁，先生默契真端的。
竹锁庵边炼药台，鹧鸪啼得百花开。
归去武夷向人说，也曾亲诣同原来。
先生此功与此德，不须语句碑诸石。
铭在诸人肺腑间，闻者欲见不可得。
斩新花竹旧烟霞，十洲三岛共一家。
有人问著长生事，默默无言指落花。
璚山道人懒成趣，勉强搜索此数句。
明朝铁笛吹一声，直入千山万山去。

碧桃枝上东风转，一点阳和开柳眼。
何人收拾罗浮春，藏在此园天不管。
每岁东君召勾芒，玉壶淡淡晴烟暖。
佳人有恨嫌花迟，王孙不来空草偃。
南阳公子笔下诗，先遣一番风雨趱。
底事鶑啼似骂春，山川失色花神赧。
浅碧牡丹呈一枝，嫩红芍药开数本。
小池水脉涨春波，古洞烧痕铺翠𪩘。
寒泉漱玉夺琴声，旧竹移阴侵酒盏。
如人画出香锦图，任与白云自舒卷。
海棠落地春闭门，杜鹃声断蜂蝶懒。
秧针刺水盈南亩，老桑脱树蚕方茧。
其他苑囿皆春归，酒酹花魂不可挽。
此园春色无增损，主人不肯扃池馆。
荷花吐出十丈红，芹秀泥融燕空卵。
茉莉避席方夏阑，芙蓉弹冠已秋晚。
面兰琢句诗清新，宾菊开樽意萧散。
丹桂风中金屑飞，早梅雪里璚香远。
晓来泣烟枝上猿，夜静吠月花间犬。
壶中景富人荣华，身外天寒苦日短。
醉后焚香厌浊醪，诗成入口胜金脔。
水晶帘卷翡翠屏，何必蓬莱和阆苑。
诸郎青衿辈侃侃，一觞一咏心燕衎。
红袖佯醉倚莆萄，白丁不敢蹑苔藓。
诗翁一字轻华衮，南来见此亦希罕。
主人青眸终日阮，会将此诗刊翠琬。

些儿顽石些儿水，画工撑眸几睥睨。
忽然心孔开一窍，呼吸掇来归幅纸。
白发黄冠逞神通，手把武夷提得起。
大槐宫中作蝼蚁，醒来闻此心豁喜。
芒鞋竹杖一弹指，三十六峰落眉尾。
魏王岂是中秋死，玉骨犹存香迤逦。
八百年来觅只鹤，一举直上三万里。
半杯浇湿曾孙齿，幔亭遗事落人耳。
新村渡头拽转蓬，寒猿声落青烟里。
老松今已几年梢，毛竹于今复生米。
岩上无人花自红，幽鸟自鸣鸣自止。
笑将铁笛起清风，白云飞过看无踪。
夜来月影挂梧桐，莓苔满地绿容容。
丹崖高处药炉空，洞前云深千万重。
我亦偶来还自去，一夜潇潇江上雨。
飞廉怒作满空雪，天柱峰前飞柳絮。

蓬莱山上神仙翁，道貌挺挺乔如松。
双眸炯炯黑于漆，脸边隠隠如桃红。
有时仰天笑开口，撮起昆仑归右手。
忽然虚空跌落地，不觉满腹藏星斗。
有时惊起老龙号，一口汲尽沧浪波。
打破混沌揣出骨，拈起芥子贮山河。
偃月炉中煮天地，煎炼日魄并月髓。
笑把葫芦禁鬼神，杖头挑起山和水。
栾巴噀饭飞成蜂，左慈剪艾化为龙。
夏月梅花冬月电，似此伎俩问吕锺。
撮土为香犹是假，水底麒麟取作酢。
鬼神眼睛突出外，无根树下骑铁马。
工夫到处戏极时，拈弄造化如儿嬉。
大虫舌上翻筋斗，却笑金刚学画眉。
女皇要补西天窍，炼石不得羲皇笑。
秦皇凿山通四溟，汉帝掣之一长笑。
先生手持没底篮，出有入无犹不凡。
携此道术问四海，洞宾今正觅同参。
盏里绵包或聚散，火里游鱼水里雁。
黄鹤楼前大醉时，撑眼撮与锺离看。
水盆搅散五色沙，满地写出龙蛇花。
自将一盏逡巡酒，敢向人前化作茶。
笊篱里面一条路，透入青霄云外去。
十字街头开铺席，翻手覆手成云雨。
如今天下觅无人，似君道术真入神。
踏遍江湖今几春，都来一个云水身。

不把双眸看俗人，五湖四海一空身。
洞天深处无人到，溪上桃花几度春。

炯炯双眸古老锥，手提向上大钳锤。
蓦然寻着锺离老，捉住长髯问是谁。

罗浮山中春昼长，风吹兰花满面香。
博山香断一欹枕，飞神直到玉帝旁。
火铃将军同直舍，忽觉羽衣惊羽驾。
三千神女笑回眸，整裾端简龙墀下。
奏言臣昔因饕酒，醉堕红尘如此久。
袖藏一卷玉雷书，进前再拜重稽首。
今朝天开九虎关，乃将见帝玉槃颜。
令臣奏毕速回首，下界一去思帝难。
此时侍仙小黄散，手执金书贴玉版。
精神缥缈素光中，不觉琼文照心眼。
于中最妙何所言，青霞命下龙台昏。
脚拨南辰开地脉，掌翻北斗透天门。
香烟未灭乌云走，风驱火猪逐铁狗。
紫童飞出碧霄中，剑光祇见雷声吼。
梦回无人可与言，一啸天地阴晴分。

山苍苍，水茫茫。
直下是，非相当。
整三玄戈甲，淬三要锋铓。
举意非他物，回眸即故乡。
好将马祖旧游地，题作渝州选佛场。

父母非亲亲是谁，双眸烱烱带双眉。
含元殿上不相识，正是岷峨相见时。

三年共住不相识，眉目横分鼻修直。
狭路逢渠何所之，欲上凌霄峰顶立。
凌霄一峰插天高，余峰起伏皆儿曹。
我曾眺目察秋毫，三千刹海空劳劳。
峰顶老人八十二，湛湛双眸映秋水。
戏笑怒骂謦欬声，总是吾家第一义。
老人问汝来何从，进前叉手宜当胸。
更看武步生清风，何愁老人无笑容。

柳陌花衢烂熳游，不知日月去如流。
抬眸忽见家山在，双手难遮满面羞。

巨浸连吴越，高躔直斗牛。
玄明开别府，江伯汇支流。
象纬元精逼，神奸秘怪裒。
番君疏带砺，彭蠡壮襟喉。
赴隙如无地，凭壖忽有州。
津涯逾写润，窟宅定刳幽。
岛认瀛鳌戴，涛疑阵马搜。
珠跳怜雨驶，镜滑识风收。
树带乔枝隠，山余短碧浮。
窥觇疲罔象，睥睨忲阳侯。
漾月都迷皓，蒸云间作油。
涵濡均藻荇，冗长到{丷/八}鳅。
蜃幻晴嘘阁，龙腥夜拔湫。
万寻县圃玉，一带洞庭秋。
盈缩知谁纪，吞并似力揪。
鲤矜封赤𩽼，龟笑斥朱眸。
嵌窦扶桑啮，珍文匠石锼。
鸥群驯野客，蚖肆傲潜虬。
罟数筐零霰，樯轻弩激鍭。
孰分浮瓠澨，或讶绕蛇丘。
弦索延商妇，舽艭送莫愁。
陶朱诚得策，神禹想遗忧。
端称潺湲弄，非无隠伏搜。
豆分高下渚，苇视去来舟。
血脉乾坤活，疮痍稼穑瘳。
披猖包息壤，琐碎略浮沤。
莲女婵娟棹，渔郎芼燥瓯。
有人搴绣被，无客傲鹴裘。
货贝穷干没，醪羞肃丐求。
束枯论沃釜，戒覆比倾辀。
众水杯盂外，他年吐纳尤。
鹊填功未议，鲸吸志应酬。
何事轻思济，吾防果未周。
阽危心骨醉，飘泊面颜羞。
敢计乘桴去，何知戴笠游。
片帆真扰扰，只影转悠悠。
卑湿嗟梁傅，星霜挂魏牟。
劳歌惭孺子，破簏付平头。
乌豉缘莼置，黄粮为鲙谋。
清螺取归日，稳棹听夷犹。

鉴堂均此号，兄与弟相先。
画以名家显，神于活法传。
双眸蟾皎洁，两袖羽蹁跹。
落笔人人似，柯山本是仙。

貌与心俱古，岁寒松桧苍。
学高眸炯月，吟苦鬓先霜。
能赋秋宾早，收功晚节香。
满门弓冶趣，有鹗待云翔。

彼美前修亦伟哉，岿然风雨不能摧。
人新人古怀斯阁，春去春来付一杯。
游兴漫随流水去，衰眸长对好山开。
销凝往事凭栏久，杜宇一声烟际催。

彊支疲薾此跻攀，屈指曾游十载间。
方丈喜添千佛阁，双眸陟豁四围山。
可无可有僧衣钵，随得随供佛面颜。
门外雪深知几许，只消透得个重关。

旧雨连今雨，南鸠唤北鸠。
声声肠寸断，点点泪交流。
历耳风来处，凝眸天尽头。
衷情如此苦，造物亦怜不。

深岩有老翁，庬眉须鬓雪。
夜半呼我名，授我微妙诀。
字画古籀样，体势讹复缺。
双眸忽烱烱，须臾竟披阅。
至今得其传，心会口难说。

初出都门外，西南指洛陬。
山川开远意，天地挂双眸。
村落桑榆晚，田家禾黍秋。
民间有此乐，何必待封侯。

把酒留春尚肯留，几多生意聚诗眸。
可怜桃李无涵养，只有桑麻自进修。

病眸未老已昏眵，近废秋堂几卷书。
世事难看宁闭却，人生自扰正纷如。
棋声久避灯前雨，菜本犹堪月下锄。
面壁且容趺足坐，此心雅与俗人疏。

悲愿海，四生海。
出没卷舒，圆融自在。
善慧大士来也，石火电光，且过一边。
拟欲抬眸，龙华会里。

不是轻舟荡漾戏，一挠未展命如丝。
双眸冏冏烟波外，伶利阇梨欲到时。

春送人家入画屏，草香沙暖水云晴。
凝眸不觉斜阳尽，闲恨闲愁触处生。

公余赢得片时休，徙倚危亭豁倦眸。
屹屹独存今岳阜，滔滔不尽古湘流。
犹看雪意微茫在，顿觉春光骀荡浮。
举酒莫论今古事，只将身世付沙鸥。

乐郊从昔推南州，今控西鄙犹心喉。
碧虚境界富登览，前贤故址存风流。
斯楼枕江屹雉堞，俯瞰寒碧潜蟠虬。
夕佳朝爽在几席，岸巾拄笏供遨头。
迩年胡雏肆狙伺，南北不间风马牛。
经营墉壑备亭障，旗鼓讙亮雄谯楼。
岿然东壁乃头角，适与壤会将谁修。
斯何时也事斯役，或者食肉非良谋。
缅怀昨梦阅十载，不谓白首重来游。
虽然左腹证日急，类舍剑栈窥江油。
视兹罅漏弗补葺，毋乃闲暇忘绸缪。
梓人余力建重屋，吾意正岂舒吾眸。
三湘百粤类砥柱，金城额额江浮浮。
黄茅薰炙鸢堕水，不费矢镞空群酋。
畴其载笔纪崖右，落成且也陈觥筹。
筑惟甲戌继费誓，城沂亦仿书春秋。
吾皇神武光四表，自此丑类岂复能虔刘。
佳哉此诗幕中彦，孤凰一鸣惊群啾。
带𥮾梅雪久绝响，眼前有景君兼收。
谩搜枯腹欲貂续，祗觉颜汗包骍羞。

碧眸泓铁面，跣足衲悬鹑。
数日蒲团定，一如泥塑人。
施钱随散掷，忍辱已忘嗔。
丁字何曾识，拈提话转新。

未到白云先碧霄，瘦藤支我上山腰。
烟横远树醉眸豁，竹引清泉尘虑浇。
酒滴松根和露饮，茶烹石鼎抱茅烧。
平生不被利名锁，半掩柴扉听晚樵。

便教老眼怎昏花，书债如何也不赊。
更有一般春枕梦，合眸便到故人家。

右玄仙翁开洞府，手掇灵杉种烟雨。
一根磈礧独千年，其荣不生枯不死。
前年木价愁达官，一枝堕地琤琅玕。
斧斤肯为盘错赦，夭矫尚欲丹霄干。
初疑雷公下林壑，夜取乖龙截头角。
又言石家铁如意，击损珊瑚半凋落。
神剜鬼断何可求，摩挲往往惊吟眸。
牺尊讵是材所愿，尔囿于数将奚尤。
神仙灵物生风雹，宁与尘凡供玩谑。
请君持用悬丹崖，留补金精飞去鹤。

崖窦乳堪啜，凝眸翠作屏。
老禅初定起，山鸟自呼名。

雨凉陟驼𪩘，转历九十折。
短竹亦自阴，小家亦自洁。
寻草补断蹊，行人以旱说。
农哭眼睛落，天懒霹雳歇。
斯民谓天懒，对此予心热。
凭高览清旷，一峰一气结。
峰下桔槔人，踏水脚如血。
短短赤赤秧，专供毒蝗舌。
太息重凝眸，青青天骨出。

屡月不见山，胸次若逼窄。
举棹远相望，已渍双眸碧。
即之清入神，喜复遂良觌。
非但尘思浣，顿觉余疴失。
玉流浸层峦，缘云抱幽石。
草木去浮夸，秋容浄如拭。
我来谁与俦，一道兼一释。
精庐既窈深，靖宇尤邃密。
吟哦对青嶂，潇洒娱白日。
奁香勘南华，孰为寥天一。

病眸犹远眺，惟恨鬓霜侵。
稻色云连亩，桂香风满襟。
野桥横落照，晚磬出幽林。
牧笛数声外，明霞衬碧岑。

一瓣生香独傲寒，此梅难并众梅看。
明眸玉雪层层积，蜕骨蛟龙曲曲蟠。
巧若天成经岁远，移来地阔占春宽。
老夫犹未识花面，觅句含毫作是观。

宣献业文学，尝作调羹盐。
藏书百千帙，传世惟清廉。
东堂得春和，花卉晨露霑。
之君延宾从，当昼褰珠帘。
朱函青锦囊，宝轴红牙签。
大令至欧褚，屈玉联钩钤。
草行战骑合，楷正中军严。
水墨固昏淡，骨气犹深潜。
江田亦名手，农野兴鉏镰。
桑麻妇女喜，馌饷儿童觇。
列女自幽闲，明眸咽颈纤。
昔人何遥遥，意会相披瞻。
南曹古貌醒，博士新诗炎。
持杯屡属我，谓我毫锥铦。
煤妪浮醉钿，研流泣秋蟾。
放洒云雷起，取余风良恬。
鄙艺岂足多，诧语谁能兼。
因思左宣献，载檄陪车幨。
辱公知遇厚，表里曾无嫌。
间复请笔法，指病如投砭。
今朝观故物，惜已悲惭兼。
层丘恩德重，素发年华添。
不能枉尺寻，况乃事飞箝。
壮心久已衰，奇尚顾未厌。
幸公有令子，辞源横江灊。
剧饮以自慰，后庆其人占。

赢得工夫卧看山，山中地步较来宽。
苛留一段乾坤在，耐过几番风雨寒。
吟思正浓频扫石，醉眸未豁且观澜。
连鳌已落高人手，却是渔家欠巨竿。

并辔行春沉醉归，侍儿扶上绣鞍来。
君王微笑回眸看，肯信嵬坡掩面时。

相传产海东，不与众禽同。
两翅飞腾去，层霄顷刻中。
转眸明似电，追马疾如风。
坠得天鹅落，人皆指远空。

寒勒银河不放流，幻飞六出眩人眸。
谁知青女老成手，自媚玄冥冬尽头。
积峻便如群玉府，遇□还作□毛球。
西湖西畔孤山上，欲访梅花有路不。

守药胎仙去不来，空留山顶炼丹台。
明眸炯炯初阳在，知隔人间几劫灰。

湖天澹澹湖水碧，湖风冉冉湖云收。
湖白几顷菰米地，湖汊几折芦花洲。
几千万劫走尽夜，三十六镜磨春秋。
江南狂客归自鲁，骑馿载酒游文游。
文游已落钟鼓界，斯文丧矣游人羞。
蚌胎明月吸莘老，鸦背落日悲少游。
东坡双井化异物，神光奕奕穿斗牛。
文章不逐岁月老，精爽常与天地流。
赏心倘得际美景，薄才自许追前修。
安得老米鸡距笔，生绡百疋横戈矛。
守台旧卒年九十，颐隠于脐肩过头。
六十年前边鄙事，且言且泣气咽喉。
甚言秦欲帝万世，据此要地置急邮。
海田陵谷无定在，如今非项亦非刘。
王生感慨重抵掌，惊起一片湖中鸥。
鸥飞没入翠烟里，乾坤纳纳归双眸。
何当飞出天壁外，春风吹散眉峰愁。

曾共清灯坐夜阑，依然故我只儒酸。
昏眸但觉看山易，倦足方知行路难。
扪虱坐谈思傲睨，闻鸡起舞叹衰残。
闲中恰续无功记，以醉为乡尽自宽。

老境已骎骎，功名负壮心。
昏眸云雾隔，短鬓雪霜侵。
身为贫长客，诗因病懒吟。
春山归未得，门径藓花深。

直上浮屠最上头，茫茫渺渺入双眸。
斜阳断雁新秋意，惹起西风一段愁。

烽火年来报虏尘，每回回首即长颦。
明眸皓齿今何在，异服殊音不可亲。
几树好花闲白昼，数株残柳不胜春。
狂风落尽深红色，水远山长愁杀人。

世俗风波甚，谁能退急流。
渊明存菊日，张翰忆鲈秋。
高躅今云远，清风孰与侔。
明公回末习，逸韵踵前修。
元振才高古，林宗学鲜俦。
未为川上楫，姑运幄中筹。
太守先公孝，同僚上伯游。
德偕才并茂，文与政俱优。
士有春风慕，民无北雪愁。
宽平人自服，欺绐吏应羞。
逸足方当展，闲身欲早抽。
声名从日起，富贵等云浮。
帝许挂冠请，人多卧辙留。
山中无怨鹤，海上有盟鸥。
西涧先生涣，平园老叟周。
高风追故国，雅节映吾州。
巧禄惭奔竞，怀安鄙懦偷。
号应重拜散，亭欲遂名休。
亲戚娱清话，溪山豁远眸。
诗情入囊锦，世事付纹楸。
陆子新茶具，严滩旧钓裘。
问松犹在迳，种秫喜盈畴。
眼觉功名梦，心轻利禄沤。
窦山森桂茂，谢砌长兰幽。
清白传家法，诗书遗子谋。
摩空已雕鹗，得路即骅骝。
事业今犹啬，功勋后必收。
三槐终得相，驷马会封侯。
满砌皆朱绂，看公尚黑头。
定知丰有报，此去浩无忧。
草色风翻翠，杨花雪滚球。
同归春作伴，欲借路无由。
某也真疏陋，公焉辱庇庥。
龙门曾足履，鳣席屡衣抠。
奖借情俱厚，掀腾志愿酬。
东门闻祖帐，南浦想离讴。
心曲怀依恋，江乡恨逗遛。
诸生数千两，怅望送仙舟。

开元天宝号太平，快活三郎偏纵情。
帝闲天骥云雷𫘝，回首绝怜妃子醉。
海棠酣春睡未足，扶上马时颓山玉。
二珰两边扶蹋{革登}，群姬争扶不用命。
万花丛，玉山花，花朝王，醉牡丹。
共立马前黄幡绰，献笑颜容似嘲谑。
三郎勒马频回头，两手按膝双凝眸。
夹立两旁御弓箭，带御器械如行殿。
二珰相语俨相向，贵妃未至龙颜望。
龙颜不怡吾曹忧，昵昵私语双燕秋。
御前两骥立仗俟，御龙整暇聊缓辔。
卷中何止数十人，十人眼只在一身。
朕能坠马替妃子，不忍花飞惊玉体。
三郎但念妃子醉，岂知身醉误国事。
傥知敬是常惺惺，提主人翁教醉醒。
丑丑妇斟薄薄酒，丑妇添翁多少寿。
无盐为后能彊齐，夙夜警戒鸡鸣诗。
花钿安得纷委地，马嵬安得有坠时。

明月天双鉴，清湖地万弓。
人行杨柳外，身在画图中。
天阔双眸快，楼高万象融。
故山应更好，杨柳映芙蓉。

仁者竟不寿，世事空悠悠。
霜满人洪墓，月寒尊美楼。
慈乌千载恨，荐鹗一生休。
画史成何事，青山烱照眸。

山屋好中秋，中斋炯在眸。
中流谁砥柱，野水却孤舟。
上意甘盘甚，来迟季子留。
愿毋淹独乐，留相九重休。

高情古意满溪楼，静拍栏干尽两眸。
月不露圭天有道，风能□谷水无愁。
从吾所好万青壑，舍我其谁双白鸥。
别样主人情重处，不将红妓涴中秋。

碧涧仙人亦爱楼，星溪楼上豁双眸。
吟边兴落千峰外，醉里眉攒万国愁。
传舍官途轻似燕，禅心世事狎于鸥。
诗人将半南唐帝，碧涧云烟六月秋。

路平正好坐车中，时有禽声山翠浓。
凭轼斜眸看法帖，开帘正面受春风。

朝朝听来鸿，来鸿一何邈。
秋往冬又至，尔鸿胡来迟。
凝眸屡东眺，飞云渺天角。
薄晚云四低，来鸿似微雀。
习习远近人，尺书坠犹玉。
亟启读平安，字字发天乐。
殷勤谢来鸿，相过勿惮数。

万叠青山，一溪寒水。
花禁冷叶红，草滴虚岚翠，无位真人祇者是。
不离当处当湛然，左右逢原无二体。
觑之瞎双眸，即之云万里。
祇如坚持汉节，贱卖生姜，妙悟水因，重光佛日。

夜雨流如涧，春风响似雷。
千愁芳草远，一笑百花开。
白发痴贪酒，昏眸懒上台。
怀人不可见，应棹剡船回。

横眸碧汉，万国风清。
垂手红尘，千峰日出。

君不见游尘着空生九州，人其中间悬两眸。
杨花化萍无根蒂，风消水长东西流。
红南下湿人易老，过尽岁年还草草。
长留白日照人间，榆柳浮生转枯槁。
球纹带绕千花黄，青娥攒眉眉细长。
莫言一尊千万寿，乃翁身命属渠手。
长安城中鬼笑人，水底纸钱能不朽。
今人不见古人心，古人不见今人事。
天上若无长生人，即是古人都尽死。
金凫银雁满江湖，神光夜夜开黄垆。
年经月纬三百卷，平生欲作何人书。
古人去去留不得，我些古人三太息。
今人莫诧山石牢，更后十年人不识。

昆仑宇宙一株石，拄地撑天日夜浮。
万古青山青未了，西风斜日黯凝眸。

甲寅良月初，为捧帅垣檄。
遍走三荡所，村落怪荒寂。
人谓白升里，杭邑才咫尺。
杭有洞霄宫，神仙其窟宅。
惯是名胜游，不许俗眼识。
余虽一俗吏，心实慕名德。
痴儿官事了，此行乌可惜。
天气暖如春，得意马蹄疾。
仆夫嗟况瘁，告我请休息。
止宿萧市中，明朝辨行色。
未晓垂玉绳，向风嘶金勒。
行行十数里，渐渐仙境出。
始见九锁峰，穷眸望不极。
一似天为门，四山作扃𫔎。
云烟一齐起，松桧万古碧。
岩洞是处有，名字难尽忆。
入拜大有庭，奇特更奇特。
洞天与福地，它山得其一。
惟此为两全，四字揭奎画。
主人贝道士，高志颇嗜客。
引谒帝宸殿，金钉朱户饰。
出示御书经，凤篆龙章笔。
拜手拈瓣香，举头看近日。
既见抚掌泉，又观松花石。
小愒漱玉轩，恍惊风雨夕。
再登虚白楼，顿觉天地窄。
迤逦游二洞，其东名大涤。
仰视洞中山，群崖翠欲滴。
蛟龙现鳞距，天产非人力。
石鼓清可听，石鱼亦堪击。
中有一小洞，谓能隔凡迹。
稚子曾入去，海声亲听得。
出洞见一井，石栏四围赤。
云是葛翁泉，大旱无竭泽。
西洞号栖真，却在山绝壁。
华盖垂于上，狮子横其侧。
非烟亦非云，蟠结斩如刻。
上有倒挂仙，疑是帝所谪。
棋台别东西，棋子散黑白。
又见方尺地，三人可容膝。
下如空谷声，必是仙隠室。
道士虽携持，余亦倦登陟。
归息翠蛟亭，寒玉走鸣瀑。
心目尽开豁，尘累涣然释。
坡仙纪旧游，壁间著遗墨。
吾得继清赏，奚必问姑射。
试观殊胜地，何年是开辟。
虽慕子长游，未学子真逸。
可惜系微官，匆匆整还役。
小子不学诗，数章□纪实。

清眸绿发十年前，朴野风神不易传。
今日青铜莫相照，白髭垂颔面双颧。

连宵好梦频，二喜集佳辰。
晓霁逢春日，山深遇故人。
立谈询近事，小酌叩荒邻。
暮宿东松寺，吟眸处处新。

云无又有之，细亦不毫丝。
未许迎眸数，才容洒面知。
积能成树滴，散忽被风吹。
野烧痕初动，春鞭政要诗。

春风燠江城，楼台眩桃李。
高堂一临眺，傍观谓予喜。
予心实不然，俯视悯群蚁。
通衢哄尘埃，委巷困泥滓。
膏火煎熬间，樊墙限茅苇。
溷处杂酸呻，清思何由起。
别有天地宝，注此两眸子。
北拱五老峰，西倾九派水。
冥冥淡烟外，烱烱残雪里。
元气所融结，万古奠南纪。
中有不死人，神游常在此。
安得月明夜，啸风控赤鲤。
导迎呵江神，殿护叱山鬼。
修静无谈玄，慧远勿析理。
亦不用湘灵，瑶瑟鼓葱指。
稽首青莲仙，大雅叩吟髓。
前陶后苏黄，相与奏宫征。
灵文九霄秘，玄关一时启。
恍兮发浩歌，洞见开辟始。
回谢人间世，日夜虱生虮。
腥腻缠臭帤，闻此秽或洗。
黄冠似予知，具茗亦粲尔。
归卧不成眠，汲井漱寒齿。

谁家一大树，系者水牯牛。
我马过其侧，道狭还无由。
牛辄奋双角，直前舂马喉。
伤马已不可，伤人吾何仇。
鼻绳忽迸决，惊堕荒泥陬。
我急策马去，牛尚瞠怒眸。
事有出不意，君子焉所尤。
古来行路难，曷不偃旧丘。
归欤偃旧丘，无为牛所搂。

乾坤今古事，尽在倚栏间。
初上似登塔，忽高都见山。
醉眸天共远，吟思暮忘还。
城市如岩壑，谁能共此闲。

土木形骸八尺身，碧眸如电气如神。
笑拈草化烧金药，狂折花簪漉酒巾。
百万生灵枯冢骨，三千世界战场尘。
□□生死闲中看，闻说蓬莱浅又新。

放翁六十二，起家守严陵。
三稔即祗召，礼闱直青绫。
虚翁四十九，外补当兵兴。
七稔始受代，万死脱怨憎。
放翁□□豪，决起天池鹏。
短章异大篇，往往蛟龙腾。
虚翁亦嗜诗，瘦骨枯峻嶒。
欲和郡中作，百冗嗟弗能。
曩读剑南集，几夜挑孤灯。
今兹一再读，愤气填我膺。
公昔承平日，从容泥轼凭。
啸咏遍泉石，醉乐多宾朋。
而我值变故，祸患来相仍。
撚须意少暇，晓夕惟战兢。
拙稿千取百，秋暮号蝉蝇。
仰望子陆子，绝意天阶升。
忽梦一老仙，电眸齿如冰。
手执玉如意，坐控琴高鲮。
指麾若讲授，揖我谓我譍。
大道有坛陛，所□□级登。
汝年故未耄，亢健侔霜鹰。
乞汝九万笺，但勤攻剡藤。
异日大罗天，后车许汝乘。
西风萧萧凉，桐江碧澄澄。
秘诀隠丹崖，古刻刓苍棱。
万重云雾间，往问南山僧。

扶杖行阡陌，秔籼极望秋。
儿孙邀按视，父宿听分抽。
村佃同黄馘，山妻对白头。
负禾难努力，拾穗尚明眸。
粪薄嫌苗瘠，耘迟讶草留。
后生无乃懒，今岁更奚尤。
籴价先朝贱，租期旧尹优。
迩来非昔比，谁复为侬忧。
路远筋骸倦，风凉咳唾稠。
采壶炊破甑，啖茹荐新𥬠。
一饭都能几，三杯即告休。
堆场喧鸟雀，隘巷集羊牛。
幼稚茅茨候，驩呼果栗求。
虽无玉鸠赐，端胜富民侯。

碧眸冰齿寿眉厖，谁识前朝老雪江。
指下七弦今第一，豪端行法更难双。
向来屡获观诗卷，恨不相从倒酒缸。
深愧后期似圯下，云间几度拓吟窗。

白纻乌纱巾，久不见此客。
眉长耳有毫，眸子秋水碧。
惠然顾柴门，坐对山气夕。
荒芜渊明径，寂寞子云宅。
携酒意殊厚，细酌话宿昔。
袖中出新作，关键有阖辟。
五十始学诗，定复笑高适。
繄予骨相屯，年年困行役。
里社何幸还，尾君杖屦迹。
苦辛厌奔驰，忧患饱阅历。
胸中万不平，一笑春冰释。
双鸡古侯膳，拜赐书之策。
顾无明月珠，何以报私觌。

禊节去未远，是日天更朗。
微寒护余芳，春野绿渺莽。
爰从峻岭登，岂殊茂林赏。
支策拄云汉，举袖拂星象。
遐瞩两眸豁，徐步一足往。
年迈忽臻兹，时平犹忆曩。
誉竹谈亹亹，吊松色怏怏。
青空鹳鹤唳，碧甃蜗牛上。
龛金窥扁颜，簪玉观塑像。
孰谓幽谷僻，有此殊庭敞。
豪饮杯杯满，清吟字字响。
佳儿奉亲老，高第事师长。
考击谢钟鼓，倾写竭瓮盎。
自可作画图，未易绝梦想。
吾家酴醿花，高架政堪仰。
能来一中之，勿待南飚爽。

槁梧策策晚风秋，始觉天边雨意休。
扫尽阴霾供一醉，豁开空阔慰双眸。
青铜未至无王老，红袖何嫌有莫愁。
我亦放颠插残菊，不羞衰老雪盈头。

孟侯与王侯，妙年俱作州。
穷穷鬼揄我，汝堪并英游。
汝无曲逆计，汝无裨谌谋。
汝乃蹄涔水，可配江河流。
仓卒不能答，吐舌瞠双眸。
二侯不自贵，屑与耄叟俦。
歌岂有檀板，舞亦无珠韝。
磨玉藉沙石，以故交情绸。
盖公曹参舍，甪里张良求。
绿鬓间白髪，一献还一酬。
俗态动枘凿，对面风马牛。
二侯不我弃，庶哉企前修。

画闻与画见，巧拙不同科。
譬如未入蜀，想像图岷峨。
可以欺他人，不可欺东坡。
又如写神女，瞥然巫山阿。
宋玉一点笔，眸子横清波。
上党太行山，怀孟逾黄河。
水落天井关，长剑垂新磨。
昌黎寻李愿，借车方口过。
劈斫开崖壁，巨扁侔斧戈。
荆浩家其间，烟霞恣麾呵。
亲见胜剽闻，胸次所得多。
天亦宝此画，易世终无他。
退之太行诗，幼诵今鬓皤。
洪谷太行画，恍兮聊浩歌。

名画元不出画工，善书决不属书史。
子春伯牙非伶官，古能琴者必君子。
枕流漱石今孙郎，电眸冰齿霜髯张。
洒埽书室焚古香，信手为吾调宫商。
琮琮琤琤泉落涧，嗈嗈喈喈鸿度汉。
从容整暇未肯忙，小俟吟猱观抑按。
急如快剑斫蛇分两截，琉璃瓶碎玉簪折。
似有鸾胶再补完，细视冰弦元不绝。
又如电走雹飞驱霹雳，老树百丈龙爪入。
得非獭髓灭瘢痕，依旧乌桐净如拭。
睥睨黠鼠伏狸奴，杀机一动与之俱。
鹰扬颇类师尚父，牧野秉钺行天诛。
临河而闻杀鸣犊，曳轮不往反乎覆。
许由不受尧天下，一瓢虽无吾亦足。
圣门此意传不传，耿耿精灵月在天。
孙郎何处得授受，长江秋霁印婵娟。
五音本无根舌齿，六律发挥凭手指。
音律之外求七情，万变悉从心上起。
孙郎胸次夫何如，贮储古今万卷余。
孰谓七弦轸上之神圣，不本二尺檠边之功夫。
少年学琴欲学渠，勿但弹琴当读书。

口作蛩吟肩耸山，了无萦系一生闲。
梦回春草池塘外，诗在梅花烟雨间。
但得双眸长炯炯，从教两鬓自斑斑。
此身穷达何消问，天道乘除去复还。

凝眸天欲莫，乌鹊认巢归。
万窍号风急，千林脱叶稀。
云顽垂地暝，屋冷带烟霏。
默想滕郎意，商量剪水飞。

轮奂危危百尺楼，阑干徙倚豁双眸。
插天万仞黄山耸，遶郭千寻练水流。
风月不消钱可买，主宾须要味相投。
四时景物俱收敛，引得诗人竞唱酬。

话别匆匆二月天，回眸两见月亏圆。
数声乾鹊才闻后，一幅鸾笺忽堕前。
风雨对床何日遂，雁鱼传信几时还。
每逢骚客论心处，说着山中意悄然。

电眸只是天机到，龙脉皆如教法寻。
抔土百年人子孝，知君不负托孤心。

天阳居盛夏，生长无时休。
荧惑欲何诣，渴奔极炎洲。
老龙恐枯死，深潜閟阴幽。
攒峰拥凝碧，玉鉴开寒眸。
神灵护甿俗，盘盂置鳛鳅。
雷公持玉斧，天女挟行辀。
行雨岂不苦，軃懒化痴牛。
煌煌飞电光，上下穷其搜。
嗟龙独何避，自愧乏世求。
变化付雏众，毕命归寒湫。

鸡鸣起群蛰，往来黑蚍蜉。
似闻尘埃中，亦有玉雪流。
夜梦忽见之，恍如云梦州。
其人髻双髽，衣上百结裘。
知有袁李术，精神寄双眸。
语我我不解，罗缕维与陬。
临分忽有赠，付我一把筹。
振衣逐轻矫，去去逝莫留。
飞空度杳渺，划然堕岩幽。
我岂富贵人，胡椒穷豆区。
长贫博长健，此理更王囚。
仙人去何许，往往巢嵩邱。
俗缘几时了，约我三千秋。

炎官煽毒日色頳，四海鼎沸遭焚蒸。
吴牛耕罢汗且喘，暂休树影眠沟堘。
不知苍蝇名品伙，乘时附势相欺陵。
其间一种号赤目，巧窥猛攫如饥鹰。
钻眸噆鼻不可奈，以首溷水浇清澄。
自期摆脱有此计，须臾扑缘如牵绳。
牧儿旁坐少肋力，掴以指掌麾以肱。
更凭草帚时一扫，坠地死者堆斗升。
乾坤荡荡产万类，涵淹恶物吁可憎。
闲从林下看水牯，作诗为续憎苍蝇。

又是山村秋暮天，蹉跎身世惜流年。
风鸣浅濑高还下，山碍浮云断复连。
豪气尚余孤剑里，眵眸合老短檠边。
心期蟠屈凭谁说，尽是巾箱千万编。

东村王老夜烧钱，掇转须弥作案山。
途路纷纷未归客，抬眸错认白云间。

太华峰头有一物，怪如猛虎踞林丘。
抬眸子细认得着，充畟陈年个石头。

如星冏冏了双眸，妙处工夫少与俦。
捏定这些真柄霸，衲僧那个不低头。

一亭新立雪矶头，漫向空中抛直钩。
几度无风浮子动，老僧终是懒抬眸。

法道如今危未危，老眸近觉泪霑颐。
期君硬著腕头力，一发千钧在此时。

双眸炯炯秋篷月，十载声名动京阙。
隆准龙颜曾为开，麞头鼠目谁撄揬。
我闻论相先论心，此语古传非恍惚。
闾阎谈笑觅侯封，渭水垂纶飘白发。
脍肝盗跖以寿终，赵盖杨韩膏斧钺。
相形相心两莫凭，使我向空书咄咄。
年来四海一鼓鼙，萧艾腾芳兰茝歇。
宣室宁无贾谊思，侯门半却祢衡谒。
君归若见袁李徒，造化韫藏须剞劂。
我今自分老山林，渴饮壑冰饥食蕨。
但烦一语抱璞人，莫学卞和遭再刖。

菜本芃芃剪青玉，馔成浇饭填清腹。
孤鹤出自九宫山，双眸如鹘歩如鹿。
我闻深谷少得盐，食淡眠幽体已仙。
轩轩意趣神气全，中寿亦过八十年。

晴向过溪亭下留，拂碑慨想晋时流。
云生古树茑萝雨，风卷修廊松竹秋。
登阁冷知山扑面，照池凉觉水澄眸。
捻香礼遍逺公墓，僧舍乞茶谈赵州。

千年传说庾公游，逺戍秋尘障两眸。
往事未知谁可语，今朝聊复此登楼。
淮山鸟去冲烟灭，楚泽帆归带日收。
闲客望穷江北晚，月明无赖几沙洲。

朝开暮落自篱头，此种南来翠叶稠。
辇致一壶舒数艳，时当三伏眩双眸。
麝香藤畔遗丹椀，叶莉窠边吐绵球。
凉月在天天似水，深红独照满堂秋。

楼上忆乡关，凭高独倚栏。
远眸天外尽，愁思酒中宽。
泽国吴莼老，山城蜀道难。
客帆归未得，落日暮江寒。

揽景独凝眸，江城暮雨收。
长江隔山断，野水混空流。
天上一轮月，人间万古秋。
感时并怨别，费尽庾郎愁。

碧城楼角重凝眸，迤逦平原接古丘。
七国战争人不见，六朝兴废水长流。
远烟芳草年年事，明月清天夜夜愁。
范蠡功成在何处，五湖波上一扁舟。

春风揭屋沙激窗，兀然孤坐如植杠。
酒昏两眸涩不视，案上书策徒𪭢𪭢。
独待高篇恣哦咏，顿觉精锐还躯腔。
前时官家不禁夜，九衢艳艳烧明釭。
彩山插天众乐振，游人肩摩车毂撞。
君于此时守经籍，直欲行业纯不尨。
想初嘉句落纸际，笔下衮衮来长江。
我今散懒世味薄，惟于静者心为降。
江翁萧闲梅老淡，文字酬酢交矛𫓩。
恨无奇丽与斗角，日策疲马参其双。
能来相从不惮数，与子赋诗倾酒缸。

十幅蒲帆万里风，来无踪迹去还同。
抬眸错认云山处，人在水天一色中。

今晨霜露肃，爱此群山秋。
夭桃薄照日，乃是丹枫稠。
草花无名字，正类黄菊幽。
一筇步涧阿，聊复舒我眸。
雁声一何高，渺渺关山愁。
林间有橡栗，岁晚行可收。

人皆构堂思奉身，吴氏构堂独养亲。
人皆种花图炫眸，吴氏树萱可忘忧。
慈亲鹤发寿且康，昆弟列罗如雁行。
旦暮升堂直滫瀡，娱亲嬉舞斑衣裳。
子能顺亲亲颜悦，和气盈盈蔼堂室。
春风荆树发条枝，夜雨芝兰秀芽茁。
由来孝道通神明，吴氏家世应昌荣。
他年移孝事君主，定使芳名书信史。

惯立煎茶屋角头，低眸频候雪花浮。
一奴一婢亦作怪，不为先生破屋愁。

读史双眸夜烱然，一声江雁落灯前。
马非汗血材终下，木或青黄性不全。
风月未容诗入务，乾坤应许酒为年。
寒城日出无穷事，老耳山中独听泉。

大运何茫茫，海桑逝不留。
武夷有乔木，虬枝尚相樛。
自昔擢巍科，为今阐大猷。
万里惮北上，三年喜南游。
长身古衣冠，庞眉了双眸。
虽与今人居，不与今人俦。
和风颜子春，泰山邹孟秋。
一双忧世泪，溅入银河流。
相期入圣域，舍子谁当优。
奈何弃我去，荦确归途修。
我欲断中流，去棹何悠悠。
我欲息天风，别袂何飕飕。
明晨君已远，晚岁吾何求。
恐无后会期，笑作来生谋。

永康经济学，近古将无同。
甥孙世其业，汗马收全功。
我欲揽遗迹，双眸冰镜空。
君亦跨黄鹄，吹箫白云中。

与君相逢难草草，与君相逢苦不早。
人生何处小泥涂，此日飘零武林道。
武林城中马如云，闭屋狂歌人不闻。
狂歌自笑君亦笑，依然狂绝不如君。
君歌岂是真狂者，青衫少日春潇洒。
至今俊笔五花纹，最惜青眸十步下。
虚名何用等灰尘，不如世上蓬蒿人。
黄金偏趋不贫室，白发难老无愁身。
风雨无情亦如此，凄凄但聒穷人耳。
不见朱楼高到天，凤箫龙管连朝起。
连朝笙管可奈何，我歌且止须君歌。
青天白雪望不极，坐见绿水生层波。
我生胡为被狂恼，江头鱼肥新酒好。
从今作乐拼醉倒，与君相逢难草草。

老潘双眸如绀珠，带以秋阳朝露之清腴。
山形水态出没千百变，经君指顾不得藏锱铢。
我昔少年好狂走，风餐雨沐逐逐忘朝晡。
至今卧游想共处，但觉云涛烟瘴千里行须臾。
匡庐春风锺阜云，彭浪之矶大小飞来孤。
秦淮震泽洞庭野，峨眉缥缈南接五岭东苍梧。
归来把锄剡山下，有时一竿钓月贺家湖。
笼鹰枥马困羁束，每逢风鸣草惊动号呼。
闻君谈诊到骨髓，褰衣振迅恨不六翮生形躯。
寻牛卜龙古所有，君家祖孙三叶传青乌。
人言河流可移山可凿，秦皇汉武已类愚公愚。
相留徘徊山南山北一百里，胜处忽然开酒壶。
问渠刘伶一童一锸欲何用，且可从我日日醉倒黄公垆。

吴姬舞，朝看成云暮看雨。
偶然欲笑一回眸，锦段金钱落如土。
谁家学取野鸳鸯，终日痴迷弄沙浦。

一朝积雨豁然收，待我凝眸百尺楼。
远远修眉明碧落，棱棱瘦骨出清秋。
同姿远岸遥生霭，一意寒江亦露洲。
此即化工无信息，天机衮衮不曾留。

人间何处看真色，午夜天心月满时。
无限凡夫空肉眼，凝眸决眦望西施。

须识光风霁月心，爱君忧国虑民深。
江南一夜千仓廪，再拜双眸重照临。

泓泓眸子许渊渟，不见蛾眉只见经。
未似马家亲子婿，终身不踏绛纱庭。

邮亭立溪端，上有石鼓字。
回顾溪水中，石鼓安所置。
移舟溯清流，前山郁苍翠。
一曲遽停桡，寻真步幽邃。
洞天阊阖开，殿阁俨神位。
秦汉纪兹山，武夷君所治。
幔亭晏曾孙，遐踪久已秘。
巍巍大王峰，玉女傍立侍。
狮子西东来，昂藏不敢肆。
我本羽衣人，憩迹升真地。
珍重学仙翁，命舟行厨备。
溪山偕侣游，讨论每延迟。
二曲顿清奇，彼美宛临水。
三曲多仙岩，峭峙罕匹类。
倚空架舟函，不腐亦不坠。
小泊三杯石，坐玩逸清思。
石上饮三杯，昔贤同一致。
四曲入云中，繁花方妩媚。
春光耀亭台，灵草渐萌瑞。
崖阴刻字新，往往书故事。
五曲达平林，蔼然千古意。
精舍瞻遗容，丰碑诵遗记。
杏坛相因依，高堂揭仁智。
却令闽越中，居然作洙泗。
雄哉大隠屏，仙掌列其次。
六曲转盼间，仰高发长喟。
七曲著渔家，碧津富投饵。
八曲寂尔过，楼岩无鼓吹。
穷幽造灵峰，玄都矧可暨。
临池数本桃，道士昔手植。
感慨却回舟，烹鲜侑扬觯。
九曲烟霞深，彤庭敞宏庇。
即此非桃源，复何工拟议。
仙客偶谈玄，主人已心醉。
欢言一宿留，醺酣饱熟睡。
晨兴复招邀，具我鸡黍饲。
临行意有余，醇醪馈盈器。
顺流睇层巅，天游冀愿遂。
扪萝履崎嵚，登陟良不易。
绝顶隠君居，崇台境殊异。
凭虚俯危栏，重峦俱下视。
参差森欲动，恍惚眩眸眦。
灵飚空中来，松竹舞仙帔。
杖藜还高冈，夷犹不忍弃。
何当濯尘缨，永兹飘笠寄。
归休赋长篇，聊为斯游识。

家徒四壁何所有，横悬三尺电光溜。
床头醉看白虹飞，中夜犹惊玉龙吼。
潜倚空山泣鬼神，寒芒逼人动牛斗。
无迺干将是前身，莫邪清淬浑天授。
今者羞为妇女看，霜棱蟠蛰匣中久。
何日露拔斩长鲸，启函一展剸犀手。
豪曹湛卢祇自珍，雷焕张华世莫遘。
傥尔识取英雄眸，此时挥霍任驰骤。

蓟门高处小凝眸，雨后林峦翠欲流。
车笠自来还自去，笳箫如怨复如愁。
珍珠络臂夸燕舞，纱帽蒙头笑楚囚。
忽忆旧家行乐地，春风花柳十三楼。

潼江待我洗吟眸，如此江山是胜游。
红袖鬬歌才拍手，绿鬟对舞尽缠头。
箜篌急撚风生座，鼙鼓连挝月上楼。
一夜不眠鸡戒晓，又骑铺马过绵州。

散吏驰驱踏旱邱，沙尘泥土掩双眸。
山中树木减颜色，涧畔泉源绝细流。
处处桑麻增太息，家家老幼哭无收。
下官虽有忧民泪，一担难肩万姓忧。

五星配五行，占法具春秋。
参以四暗耀，不知始所由。
经纬十二辰，一国系一州。
三河即豫地，系宋复系周。
晋自居太原，卫本都帝丘。
借问益与并，古有二国不。
三晋俱属冀，韩卫不见收。
尝以扣日者，不语辄掉头。
渠未通古今，敢问儒者流。
气化互生克，躔度有迟留。
因之别贵贱，庶人与王侯。
既云命在天，何以身不修。
经籍古格言，较此殊不侔。
殃庆有所积，祸福皆自求。
理数各一家，二家果孰优。
论数每多验，言理或不售。
忠信人爵从，孟轲老于邹。
仁者必有寿，牖下死伯牛。
杀人取印绶，嬖主乘轩輶。
将貂续狗尾，以冠加沐猴。
市朝日汹汹，乾坤意悠悠。
璇穹列高真，星月侍宸游。
朝裾曳明霞，从珮鸣苍璆。
居然视世浊，不肯分天忧。
以此司罪福，反自招愆尤。
我愿叫阊阖，再拜面凝旒。
贪淫屏月孛，凶恶驱罗{日侯}。
仁贤迭生旺，𪫺邪永休囚。
帝阍不可扣，金锁闭玉楼。
龙眠正齁睡，鸟语徒喧啾。
路逢柯山翁，深碧明双眸。
笑我地下臣，何豫天上谋。
今夕有佳月，且共登罗浮。

秋日清且厉，发兴山西游。
步出钱塘门，累累但荒丘。
繁华歘消歇，王气竟谁收。
寂寞石函桥，小水清浅流。
秦皇缆船处，螺髻现佛头。
虽非凌云像，雄伟亦罕俦。
开示一指禅，观者领悟不。
作礼三皈依，将行复绸缪。
浮屠踞山巅，何年困郁攸。
返步遵大路，丛薄新篁抽。
前有佛足泉，一窦清浏浏。
凄凉鄂王祠，墓道锁松楸。
可怜忠烈魂，寄此土一抔。
遗像俨中堂，怒气横双眸。
误国彼何人，寸斩不足酬。
迤{辶里}访玉泉，泓澄湛灵湫。
老龙閟神踪，金鳞自夷犹。
白诗揭楣间，三叹岁月悠。
荆榛何王府，瓦砾谁家楼。
当年歌舞地，今纵羊与牛。
或为少僧庐，或为老圃耰。
径趋九里松，吴笔劲且遒。
灵鹫号飞来，荒幻不可诹。
直北抵灵隠，殿宇壮岩陬。
高峰堪远眺，欲上畏搀楼。
冷泉贮清寒，古木扶盘樛。
瀹茗鬒髪妇，呼猿白头嫂。
岩洞千佛相，黄金饰雕锼。
古人留姓字，兴怀仰先猷。
但恨芳秽杂，残缺难尽收。
面南历三竺，气象恰相侔。
山石剧荦确，竹树含清幽。
苍藤蔽白日，略彴临清沟。
小憩流觞亭，饮泉雪入喉。
上竺擅翠密，啸壑风飕飗。
修然白衣仙，坐阅尘世浮。
寺有野处碑，文章粲炳彪。
陆子亦有记，日晚读不周。
匆匆回六桥，胜处难穷搜。
三贤堂久芜，湖山迹空留。
玲珑一片石，屹立独忘忧。
遥睇孤山云，高致希前修。
忆昔纵游赏，冰盘罗珍羞。
画舫载娉婷，箫鼓拥俳优。
回首烟尘飞，四十又四秋。
朋侪怆丘首，桑海惊风沤。
山川无古今，抚事增羁愁。
买船绝湖归，城市灯火稠。
同行二三子，小酌杂嘲讴。
诗成渐挂漏，醉墨如蟠虬。

吴刚夜入广寒阙，生擒老兔出秋月。
嫦娥泣雨蟾影孤，灵药不舂玉杵歇。
桂花凝毫拔苍绿，蜀丝缠金缕湘竹。
紫兰蕊笑春风愁，莲花仙冠坠簪玉。
松腴点漆光照眸，藤肪捣雪滑欲流。
乐毅小帖排银钩，天马历块无九州。
梦中忘笔那有花，古锥画地飞龙蛇。
觉来寻锥亦无处，但见鸟迹留平沙。

岳生年少精悍姿，双眸照人烱秋水。
气直云天亦自奇，口谭风鉴政可喜。
一鹗盘空势轻矫，夕风吹波云欲起。
海岸相逢话不休，一笑人间五百祀。
方瞳祗合相山中，燕颔自堪侯万里。
人生出处难豫期，浮云变化无穷已。
巫咸一去不可追，归来心服壶丘子。

万里西风桂树秋，蟾宫云箔夜香浮。
何当净洗红尘梦，乞取一枝遮醉眸。

英英文饶江汉士，何者天教丧眸子。
用心专一性转明，无所不知余两耳。
能为乐府胜张籍，暗诵史书过杜𫖮。
弃官新自荆渚归，万里逆风冲峡水。
峨峨全家载巨艑，坐卧吟诗满千纸。
自言从此生事足，可了芋栗及麻枲。
数椽旧屋蔽风雨，一榻萧然容隠几。
丘明国语浩如云，子夏门人纷若蚁。
向人问口夸舌在，道义文章吾岂已。
自知俗事无所观，便落双睛君亦喜。

独上云梯三百级，回眸失笑万山低。

檐乐无风静自鸣，开窗亦复使眸醒。
投林倦鸟低翻翼，触纸痴蝇细有声。
篱外半悬红子落，墙间少见绿莎明。
阳生阴后春来近，准拟新诗为发萌。

粉翼纷纷簇几丛，摇风欲趁卖花翁。
诗眸览倦方欹枕，栩栩犹疑在梦中。

花发围眸昼锦如，列仙行缀在蓬壶。
千金须拼豪家赏，一笑春风无向隅。

吾闻洞霄山水妙天下，缭白萦青胜图写。
九重扃钥极深严，一岫宽闲更潇洒。
倚空天柱何孤高，诸峰罗立犹儿曹。
长松怪石入题品，金堂玉室供游遨。
此地隠居皆胜士，道骨仙风绝尘滓。
就中俞子最少年，烱若芙蓉映秋水。
青鞋布袜千里来，一见使我昏眸开。
谈空说有坐终日，舌涛衮衮生风雷。
鄙夫未愚晚闻道，寄傲嵌岩事幽讨。
只缘方寸无荆棘，渐喜丹田熟梨枣。
人生百岁空自忙，读书博塞俱亡羊。
劝君火急烹铅汞，莫待倒景飞屋梁。
春风又放鶑求友，烟外暗黄初著柳。
南行傥遇置书邮，莫忘超然北山叟。

有一老翁老无齿，处处无人问年纪。
白髪如丝向下垂，一双眸子碧如水。
不裹头，又不履，相识虽多少知己。
问翁毕竟何所止，笑言只在红尘里。
秋风猎猎行云飞，老人此意无人会，目注云归心自知。
黄口小儿莫相笑，老人旧日曾年少。
浪迹常如不系舟，地角天涯自知跳。
亦曾乐半夜，传筹醉朱阁。
美人如花弄弦索，只恨樽前明月落。
亦曾忧羁放，他乡迫暮秋。
故国日边无信息，断鸿空逐水长流。
或安贫，或安富，或爵通侯封万户。
一任秋霜换鬓毛，本来面目长如故。
水有蘋兮山有芝，人意虽存事已非。
有时却忆经游处，都似茫茫春梦归。
迩来尤解安贫贱，不为公卿强陪面。
皎如明月在秋水，动着依前还不见。
还不见，可奈何，空使远人增眷恋。
但只从他随物转，青楼黄阁长相见。
长相见，莫殷勤，却是翁家旧主人。

屣弃万乘追浮丘，仙成驾鹤缑山头。
碧桃千树锁金嗣，玉笙嘹喨天风秋。
回眸下笑蜉蝣辈，蜗角争战污浊世。
何当高气凌云霄，愿随环珮联云骑。

华郭外登临，凝眸秋色深。
树凋分岳面，云破露天心。
断雁当空续，残阳隔陇沉。
盘桓伤急景，回首动微吟。

解愠风来处，朱甍起旧城。
条山供偃蹇，盐泽借澄泓。
龙庙疑飞出，莲宫若化成。
乱云堆素彩，远溜集幽声。
逸骥腾前路，鸣鸢激去程。
散眸襟抱爽，翘首骨毛清。
欢席多嘉客，丰郊少困氓。
鼓琴歌涣泽，击石乐承平。
钜肇重华榜，高吟刻萃瑛。
虽无丹雘构，三绝足垂名。

碧山如画豁吟眸，信是神仙此地游。
九鲤有人争乞梦，一麾无事独登楼。
田中水白秧初雨，陇上云黄麦已秋。
民困祇今苏息否，我来端不为花谋。

十年不踏故溪上，有时梦去千里游。
每思鱼行鉴中见，青衫手板如仇雠。
秋风鲈肥美无价，莫怪张翰不可留。
前日诵君清水吟，胸中突起百尺愁。
儿牵女婴走尘土，百年一半如弃投。
清风明月无界畔，白首愿作山中侯。
君诗写出渔者意，老景一片在目眸。
清泉钓舟未入手，聊可观诵忘吾忧。

上天赋尔才，若不受羁绁。
失身偶见获，羞与家禽列。
秋风半夜起，鸿鹄两飘瞥。
物生各自适，听尔归寥泬。
白云入双眸，尺地肯自屑。
慎勿逐鷃爵，□□不足绝。
不过仓廪中，朋党为偷窃。
鴂𫛸最堪憎，擅使芳草歇。
勉力霜霰期，方为鸟中杰。

县与吴门近，居家识旧游。
山回江表尽，水入鉴中流。
胜事皆高古，诗怀易满眸。
春风花又发，能寄北人不。

孤城西北起高楼，天半昆仑入寸眸。
碧树参差见平圃，屯云重叠辨轩丘。
百年礼乐逢休运，千里江山极胜游。
那似鲍昭空写恨，不为王粲独销忧。

兔自明月窟中出，鹤从群玉峰头下。
人间俗眼未尝窥，已为两家藏以诧。
玉堂词人本仙材，光芒偶落银河罅。
谪向埃尘五十春，所趣无一不潇洒。
为爱霜蹄特皎洁，贮以雕笼绿棂亚。
有时惊踯歘若犇，丹眸眩转双珠射。
灵昌太守新归来，惜将清唳寄京舍。
玉绳低阙春露寒，常恐阴林恶声吓。
传宣忽出右银台，诏急许驰天厩马。
却辞丹陛锁南宫，兔鹤欲携俱不暇。
是时雪后帘幕明，灯火冷落入清夜。
两翁相顾悦有思，便索粉笺挥笔写。
有客月底吟影动，猝继新章亦奇雅。
大都吟苦不无牵，遂约东家看娅姹。
醉翁良愤诋高怀，却挥醉墨几欲骂。
我闻此语初未平，随手欲和思殊寡。
玉山沧海莫放翻然归，纤腰绿鬓何妨为君倒金斝。

莫登楼，楼外华灯人竞游。
翠枝威威六素虬，鸣梢一声从天头。
金炉烟开雉尾收，正见月射双琼钩。
半峰飞泉落惊沤，嘘呵紫雾鱼龙浮。
弦清管高脆欲流，霜寒雏凤丹山愁。
台上美人春风柔，舞腰回急宝钗投。
禁街特𠡠香车留，帘疏的皪排星眸。
画省宵闲空翠帱，束如穷兔离新罘。
况惊白髪心悠悠，安复繁华事轻裘。
寄言侠少谁为俦，烂醉玉楼歌始休。

轩然独到碧峰头，万里青霄入寸眸。
日夜松声如雨急，古今山色与云浮。
废朝风物依依在，客路江波滚滚流。
汉辇已沉江树老，天涯寂寞下归舟。

得丧互循环，古今昧终始。
百歳落其间，仅与毫芒似。
所以达人心，身外不复纪。
愁来若乱丝，疏解当以理。
昔君关外来，籍籍声华起。
凭案一濡毫，万言俱落纸。
老生窥其文，色若寒灰死。
阁笔不能下，敢有玼瑕指。
或时抵卿相，入门俱倒屣。
阍夫迎受谒，不敢扬眸视。
解褐吏边州，长涂初进跬。
蛟龙得尺水，双骼方嶷嶷。
西羌负德泽，飞镝耸边鄙。
添兵十万余，斗粟无支拟。
州郡走符檄，纵横恣鞭棰。
闾阎浪愁苦，卒食半糠秕。
上官知君才，悉以储粮委。
开仓募平籴，至者车连轨。
严明束吏手，诱谕提民耳。
留谷受金去，若与同侪市。
弦朔未云周，露积丘山比。
曾无转饷劳，坐饱防秋士。
幕府上其功，明诏深嘉美。
为僚登九寺，长人专百里。
聊用报勤劬，未言穷任使。
何期逢怨雠，意外成疮痏。
刺骨舞文法，吹毛出瑕滓。
清霜五月飞，惨烈伤兰芷。
鸾鳯失椅梧，飘泊还荆枳。
圣朝方任能，大过尚收齿。
况于济时具，𫏐然遭诋訾。
宁因青蝇恶，遂取玙璠毁。
良工构明堂，必不遗杞梓。
勉哉益自立，勿为穷衰止。
人生难豫期，神理无终否。
庸知今日忧，不为后日喜。
吾道诚无亏，𡒄坎安足耻。
关山迤逦长，百剑连天倚。
萦纡结危栈，迥入云星里。
蜀国富嬉游，花繁春酒旨。
莫作吊原文，投之岷江水。

澹泊轻云寒不收，未成春雨只添愁。
风烟寂寞几何限，尽入凭高一寸眸。

郡城无大小，雉堞皆有楼。
其间著名者，不过十数州。
吹箫事辽夐，仙迹难寻求。
庾公在九江，缔构何风流。
谢守镇宣城，叠嶂名有由。
东阳敞八咏，吾闻沈隠侯。
白雪架郢中，调高难和酬。
黄鹤倚鄂渚，仙去事悠悠。
赞皇谪滁上，作赋怀嵩丘。
楼居出俗态，泽国多胜游。
好景不遇人，安得名存留。
齐安古郡废，移此清江头。
筑城随山势，屈曲复环周。
兹楼最轩豁，旷望西北陬。
武昌地如掌，天末入双眸。
平远无林木，一望同离娄。
山形如八字，会合势相勾。
三国事既远，六朝名亦休。
近从唐末来，争夺互仇雠。
斯楼备矢石，此地控咽喉。
终朝望烽燧，连岁事戈矛。
可怜好诗景，牢落无人收。
皇家统万国，远迩尽怀柔。
三圣四十年，荡荡文德修。
淮甸为内地，黄冈压上游。
儒冠假郡印，践更若公邮。
况多办职吏，谁肯恣吟讴。
伊余何为者，窃慕骚人俦。
两朝掌文翰，十年侍冕旒。
去岁出西掖，谪居抱穷愁。
日日江楼上，风物得冥搜。
何人名月波，此义颇为优。
西南新桂魄，初上悬玉钩。
晓濑清且浅，漂荡影沉浮。
三五金波满，夜光如暗投。
骊龙弄颔珠，晃朗照汀洲。
澹台拔宝剑，碎璧斩长虬。
冰轮晓入地，推下赤金球。
阑干四五星，斜汉印清秋。
谁家上元灯，儿戏刳{艹/舌瓜}{艹/娄瓜}。
此景吟不出，谩使声呦呦。
千里画图阔，四时诗兴幽。
野花媚宫缬，芳草铺碧䌷。
火云照沙浦，暴雨倾瓦沟。
白乱芦花散，红殷蓼穗稠。
檐冰垂若绠，雪片大于鸥。
江蓠烟漠漠，官柳雨飕飕。
舟子斜荡桨，牧童倒骑牛。
水獭有时戏，江豚颇能泅。
山鸟奏竽籁，落霞展衾裯。
鱼网雪离离，酒旗风飂飂。
旅怀虽自适，诗物奈相尤。
右顾徐邈洞，精灵知在否。
左瞰伍员庙，荒隙令人羞。
楼中何所有，官酝湛蚍蜉。
棋枰留客坐，琴调待僧抽。
橘苞邻药鼎，诗笔间茶瓯。
平生性幽独，寂寞谁献酬。
官常已三黜，怀抱罹百忧。
凭栏忆王粲，望阙同子牟。
自甘成潦倒，无复事声猷。
身世喻泡幻，衣冠如赘瘤。
放意无何乡，谁分亲与仇。
寓形朝籍中，毁誉任啁啾。
君恩无路报，民瘼无术瘳。
唯惭恋禄俸，未去耕田畴。
题诗郡楼上，含毫思夷犹。
功名非范蠡，何必泛扁舟。

冬来滁上兴何长，唯把吟情入醉乡。
雪片引诗胜玉帛，梅花劝酒似嫔嫱。
凝眸未厌频频落，拥鼻还怜细细香。
谪宦老郎无一物，清贫犹且放怀狂。

雨过川原上，凝眸送晚春。
韶光销欲尽，野色望来新。
天末迷蓝嶂，江湄乱麹尘。
重杨难认影，幽鹭莫藏身。
远接天开幕，晴和草展茵。
明时四郊静，凌乱踏青人。

九日英僚集，千秋胜赏同。
飞桥贯河渚，危阁压霜风。
金散黄花泛，雷惊叠鼓通。
百峰高鸟外，万里寸眸中。
槛底临丹叶，杯中倒碧嵩。
来云低拂座，去雁远沈空。
吹帽陪游阻，摇旌结想丛。
风流免堙灭，邹湛倚羊公。

翰苑昔陪侍，天光辱顾瞻。
宠虽承涣汗，功不立毫纤。
山鹿缨频顿，铅刀砺不铦。
拭花眸子缺，撚雪颔髭添。
跼影惭尸素，胡颜处禁严。
辞盈虽免戾，取少讵因廉。
定鼎分都异，张官执法兼。
剡章愚恳尽，出綍茂恩霑。
原宪非无粟，胡威尚有缣。
求田近瀍洛，买宅混闾阎。
地僻宜花卉，儿勤付米盐。
倦游良足悔，居吉不烦占。
裘葛肤无见，囷仓饭属餍。
僧居闲可借，野步静无嫌。
行乐筇枝瘦，延宾稻醴甜。
麦田泥试屐，桑荫帽低檐。
爱竹忙犹种，贪书老未厌。
松烟溪石润，檀烬博山尖。
笺启来慵拆，衣冠脱怕拈。
紫毫斜倚架，黄卷密垂籖。
涸辙犹蒙润，寒灰免附炎。
所忧资秩满，但愿歳时淹。
自是散无用，非为智养恬。
圣朝英彦富，幸许一夫潜。

齿疏鬓白两眸昏，万事无堪老病身。
脱粟犹霑太仓禄，法官仍忝外台臣。
直缘迂僻求闲地，岂是孤高慕古人。
英俊满朝皆稷契，太山何少一飞尘。

素髪青眸七十余，未尝游学只安居。
旁无几杖身轻健，应为心闲得自如。

衔命初开朔土游，故人威重肯回眸。
旌旗在列千余骑，棨戟遥临十一州。
令尹投兵方秉羽，羊公临塞但轻裘。
诸贤酬唱无闲日，卷轴今应束两牛。

蓬莱谪居香案吏，此语昔自微之始。
后人慷慨慕前芬，高阁雄名由此起。
一从圮废知几年，栋摧础断埋空山。
遗踪余址杳何处，惟有竹树荒芜闲。
过者徘徊游者惜，举头不见溪山色。
寂寞无人欲问谁，神仙有景真虚掷。
一兴一弊固有时，主人旌斾来何迟。
下车铓刃得优逸，痛此旧事几凌夷。
呼工萃材若河决，正值西成农隙月。
屹然大厦立层巅，百尺崇基鬼神拔。
虹蜺截空崖险平，一级一级烟云生。
步武陵虚眉睫湿，四面四面屏障迎。
时携宾佐恣吟赏，笙歌辈类文章党。
回眸眩晃相顾笑，莫辨人间与天上。
观风龌龊环翠低，左右罗列如婴儿。
鉴湖浩渺稽岭秀，上下延揖生光辉。
秋日凄清春日媚，冬宜饮雪夏宜醉。
四时风景各一全，须言不是寻常地。
乃知真境未易彰，神物宝护天缄藏。
人谋暗与鬼工合，一日剖露如腾骧。
越王台榭荒凉后，唐相英灵磨灭久。
千岩万壑幽隠处，而今尽入人襟袖。
凭栏黯黯半斜阳，烧烟渔火凝寒光。
此时撇起千里恨，使人凄哽生断肠。
隔帘依依渐明月，酒气浩荡歌声滑。
此时放出百杯欢，使人雍容重击节。
惟公独作蓬莱主，夜拥琴书杂樽俎。
胸中气焰欲干斗，座上辞锋欣捉麈。
嗟余时作蓬莱客，赋咏登临儒者职。
千日徒教混醉醒，七言未解锵金石。
蓬莱本在沧溟中，那知平地别有宫。
方壶圆峤咫尺是，愿乘鹏翼长西东。
满筵谁匪蓬莱宾，阖境尽是蓬莱民。
人人共结蓬莱约，行行醉看蓬莱春。

诗行于世先春秋，国风变衰始柏舟。
文辞感激多所忧，律吕尚可谐鸣球。
先王泽竭士已偷，纷纷作者始可羞。
其声与节急以浮，真人当天施再流。
笃生梅公应时求，颂歌文武功业优。
经奇纬丽散九州，众皆少锐老则不。
翁独辛苦不能休，惜无采者人名遒。
贵人怜公青两眸，吹嘘可使高岑楼。
坐令隠约不见收，空能乞钱助饙馏。
疑此有物司诸幽，栖栖孔孟葬鲁邹。
后始卓荦称轲丘，圣贤与命相楯矛。
势欲强达诚无由，诗人况又多穷愁。
李杜亦不为公侯，公窥穷厄以身投。
坎轲坐老当谁尤，吁嗟岂即非善谋。
虎豹虽死皮终留，飘然载丧下阴沟。
粉书轴幅悬无旒，高堂万里哀白头。
东望使我商声讴。

大师京国旧，兴趣江湖迥。
往与惠询辈，一宿金山顶。
怀哉苦留恋，王事有朝请。
别来能几时，浮念剧含梗。
今朝忽相见，眸子清炯炯。
夜阑接软语，令人发深省。
化城出天半，远色有诸岭。
白首对汀洲，犹思理烟艇。

赤蛟卧浅水，头角不可藏。
天公果见之，叱起南山傍。
吴侯蓄奇才，投刃谁能当。
百吏如群鸦，簿领埋屋梁。
据案即时决，眸子愈精光。
不试巨鳌足，包裹百炼钢。
如何若漫浪，华省亦为郎。
日署百十字，支颐对修篁。
酒醒晚意闷，睡美春味长。
闲甚却索寞，相遇必壶觞。
平子亦疏放，尔我两相忘。
昨日凤凰下，诏书五色行。
特赐黄金鱼，付以十州强。
江山亦畏威，指顾随低昂。
乃知飞龙厩，放出真乘黄。
一秣一万里，争路看腾骧。
此行况秋色，碧江襟袖凉。
啄黍黄雀肥，鲥鱼如截肪。
愿加数匕饭，以慰长相望。

通州穷并大海涯，厥壤不毛坤德亏。
床下矍索穴蟛蜞，我初来居常吟悲。
见君颜采方伸眉，眸子清彻鬓垂颐。
中怀洞然无由歧，镌镵文字干有司。
古书细钞指生胝，弟侄凫雁行累累。
脱衣易粟饴其饥，慈祥孝友乡里推。
前者天子亲飨祠，黄纸赦书疾风驰。
挂罗山林网逸遗，守臣奉诏敢言迟。
外台使者争荐之，野庐供饩礼所宜。
白袍大袖何纷披，来居太学森兰芝。
世俗讥议喜瑕疵，苍蝇往来工谗词。
椎凿璞玉生疮痍，猛虎不如墙下狸。
听者虽明岂无疑，紫薇群公文章师。
发以钜策健笔随，铺纸吐论语亦奇。
缀名纸末何其卑，藻火为裳诚倒施。
赤骥不得黄金羁，编之下枥耳羸垂。
令我包羞心郁伊，一舸东入长淮湄。
勿言显发遂无期，青衫犹足慰妻儿。
海陵得君七字诗，重谢解谤称相知。
我虽有言如钝锥，说之不入何能为。
愿子加餐善自持，高山峨峨寸土基。
前涂如壁不可窥，荣落穷通各有时。

杨子文格少已遒，自关以西鲜此流。
逸兴一发不言休，诗吟千篇酒百瓯。
始谓富贵力可求，行年四十差厥谋。
相逢渭水初清秋，气俊秋隼辞长虬。
欢然一见分辄投，往来自尔月屡周。
忽闻屋角鸣春鸠，感时出门写我忧。
载酒兴庆荒池头，半酣系马聊登舟。
纷纷涉水惊眠鸥，晚阳欲落孤烟收。
开元盛事空林丘，流年数百如回眸。
陈迹随感来吟搜，偶作短句诒同游。
杨子既见遽和酬，笔落纸上不暂留，诗珍玉案书银钩。
诗人乃是天地雠，造化万物遭剜锼。
天公报之甚操矛，少使称遂多穷愁。
子尝两举试此州，病坐试席出则瘳。
笔力健可掣十牛，及与命斗力弗侔，翻被命屈岂自由。
嗟予所学浅以浮，不与造化为怨仇。
胡然天公亦我尤，刚肠劲貌寡媚柔。
触忤贵势在转喉。
苍颜常调祗自羞，使看平步趋公侯。
子来我语徒啾啾，天高听卑诚谬悠。
不若且默真良筹，有酒一醉春风楼。

杨柳亡隋岸，风尘旧宋州。
寄家盈百指，忆弟湿双眸。
旅宦那能定，人生本自浮。
旋酤街北酒，准拟送春愁。

贪讽高吟日几回，辞珍转觉意逾瑰。
子云天禄惭余地，工部花溪揜旧才。
渴肺喜因秋水疗，病眸惊对夜光开。
今朝那独夸荣贶，更贮私囊耀后来。

风雨衡门此夜开，羊昙喜报谢安来。
病眸强对题诗烛，感泪频添话旧杯。
江上索居空岁月，渭阳故事未尘埃。
不眠且听寒更坐，日夕相过复几回。

向晓寒威觉倍浓，雪霙纷糅冷兼风。
乱装琼树千林密，疑泻银河一夜空。
鸥鹭失群吟景内，乾坤同色醉眸中。
青衫瘦马凌朝出，翻羡袁安得卧穷。

渐老襟怀已足悲，登高节物可无诗。
秋声飒爽侵蓬鬓，晚意萧条伴菊枝。
故里江山寻好处，重阳樽酒负当时。
天边鸿雁随南望，忆弟双眸泪欲垂。

身世如追汗漫游，丹梯一步拟三休。
汉唐前后漫陈迹，城郭是非劳寸眸。
寒日微明飞鸟背，孤烟渐起暮山头。
姓名满壁今空在，登此几人忘百忧。

侧江小屋香酒醅，出林缭径藂花栽。
溪风暂过响修竹，岭雪未尽兼寒梅。
往游武昌值佳境，白云漫漫萦崔嵬。
孙家旧事颇可见，樊山杳霭临钓台。
赤壁楼船不余烬，属车豹尾空尘埃。
埋名腐骨彼谁子，正见邱墟黄土堆。
三分割据亦徒话，今人尚为羞瓶罍。
谢公伏令首佳句，游衍相与期江隈。
次山孟宰继有作，漥尊取饮摩苍苔。
两公雄才又超拔，明珠照人眸睑开。
腾龙始知爪牙壮，掣鹰无复毛羽摧。
腰金佩鱼见官秩，不似迁客谈象雷。
朝廷一入不得出，邱壑何事烦公来。
南人歌声易慷慨，公诗感激成叹哀。

急雨吹乔木，孤灯瞑小轩。
神伤徒隠几，梦极不招魂。
老泪悲朝雉，摧肠怯夜猿。
旧惟眸子亮，一月遂全昏。

小雨驻云风借威，回眸千里玉山辉。
涂人竟比麻衣色，野老时惊白雁飞。
梁苑正应延上客，齐宫遥想辟重闱。
谁云自郐无讥者，一曲阳春可见微。

千里相思无见期，喜闻乐府短长诗。
灵均此秘未曾睹，郢客探高空自欺。
不怪少年为狡狯，定应师法授微辞。
吴娃齐女声如玉，遥想明眸嚬黛时。

世德锺良士，爽气横清秋。
公才辅经术，文价伏时流。
近从计廷召，斩为梁苑游。
京都利名地，趋谒先公侯。
高情远俗尚，壮丽资冥搜。
清尊破旅颜，黄菊迎归舟。
佳藻盈大轴，遗我蠲穷愁。
正声和群心，明珠炫双眸。
词高不可继，惠重终可酬。
愧君乐善怀，行义愚当修。

不起移居念，全因废两眸。
门闾俱莫辨，隘陋亦何忧。
瞑鸟离巢远，盲龟待木浮。
平生安稳少，盖乏措身谋。

闰月稍丰暇，清晨适逢休。
驱车偕群公，始为斯亭游。
锺山来艮维，大江西北流。
台成古到今，举目意已周。
晋有尸黎密，尝栖岗之幽。
君王怀高风，立刹旌往由。
法云生梁朝，云气如蟠虬。
七龄依宝亮，俊发钦徐刘。
讲经此寺中，天花盈空浮。
纷纷白雪飞，柳絮未可侔。
近来有贤宰，亭于冈上头。
吴侯因名之，潜德光千秋。
昔人登泰山，芥视十二州。
余亦叹群雄，一毛争九牛。
岂知振大林，至有八龙留。
因末为推本，秘思聊一抽。
灯明天人师，说法历劫悠。
欲放眉间光，洗足先双收。
入无量义处，身心安如丘。
陀罗与殊沙，普散千亿洲。
云公于此时，讲已不可俦。
况当幽岩中，松拂久唱酬。
所以善哮吼，保志称为优。
谁言此华来，天地相应求。
帝释举手间，已入如来眸。
醉书贻群公，为我商声讴。

餐霞积金峰，行年五十六。
身轻旷世龟，眸莹新生犊。
偶乘飞凫来，就我檐下宿。
倾盖如久要，片言会心曲。
嗟余亦何有，所慎止能烛。
乍聆屑霏霏，虚室增兰馥。
仙经累万卷，学者纷麻粟。
大车循垣途，几人契华毂。
赤水遗玄珠，离智不能烛。
延章洞秋石，应手黄芽熟。
先生得何深，清名达尧屋。
优诏辞窐衡，太平高逸躅。
阴功期三千，余事付神箓。
腊穷一雨清，归兴蔼幽谷。
安期枣如瓜，茅君术比玉。
临行笑遗余，可返鬓毛绿。
屈眴文兜绵，团虬色浮粥。
聊将报齐桃，不俟从季卜。
白云暂去来，碧岭本无辱。
预为明月思，可望不可掬。

纯金出镕𬬻，烜赫掩炽火。
锦成洗春江，众目炫莫奈。
鱼盐物诚微，误用幸不涴。
君家兄弟贤，我见始惊伙。
文章露光芒，藏蕴包丛脞。
关门当自足，何暇更待我。
固知仁人心，姑欲恤穷饿。
苟论才不才，自合弃如唾。
忆昨西来初，戚惕侍客坐。
交持驾说口，张阖不可鏁。
间发辨经义，铁舌莫摩挫。
髙文忽下投，白日骇天堕。
眩怖欲前掩，布帛不可裹。
初视固宜惊，独获亦堪贺。
又如遇贵人，绣锦饰婀娜。
回眸忽自鉴，恶面复窭裸。
屈降心巳甘，叹愤志亦颇。
雄髙岂复争，爱恤亦加荷。
大诗又来及，推与太浮过。
自无贤可称，以是恶甚播。
譬如享尫人，豆食止则可。
苟强担石负，蹉跌适足祸。
何以论报心，结草效鬼颗。

翘翘数子拔群伦，落笔文章妙有神。
清世暂时藏琬琰，红尘终不卧麒麟。
淹留京国三年客，牢落江河一病身。
得丧穷通虽付命，双眸忍泪已沾巾。

召伯城边劳梦想，滕王阁上动诗心。
闲思已隔江山远，老别那堪岁月深。
三径出稀青草合，双眸望久墨花侵。
翻嗟珍簟虽蒙寄，早晚同将坐卧吟。

邮亭落日多飞絮，琵琶音重江春暮。
坐久凝眸欲断肠，梅雨如烟暝村树。

独倚空楼畏景残，凝眸魂断楚云端。
猿清好杂江声听，山远宜和霁色看。
鸟掠平芜堪入画，风来危槛欲生寒。
萧萧前浦归帆静，落日长吟且凭栏。

幽居卧山间，不与世相接。
余生委蒲柳，滞想遗空劫。
德相蚤相亲，顾我情未厌。
数枉南堤步，更引青谿艓。
相见亦何事，坐对群峰叠。
春阳始萌动，烟岚森剑铗。
廉纤数日雨，万里浮尘浥。
赤白未残花，修秾半敷叶。
行招老僧语，遥瞩东田馌。
穷崖历可造，峻流谁敢涉。
衰龄易生倦，幽岩就调摄。
德相知我惫，双眸困垂睫。
髙咏楚公作，欲引维摩箑。
初闻未甚解，静听疑可猎。
有如太华峰，跛躄岂易蹑。
不知泛沧海，何力施舟楫。
遥窥土山胜，昔乃文靖业。
二公虽异时，名德远相躐。
山川若有待，风物增悲惵。
未知蔡侯履，孰与支郎蹀。
胜游可概见，笔力方峨嶪。
更纾别后情，琅琅铺简牒。
倡髙必和寡，排比安且帖。
箫竽合古律，宫商自谐协。
世人所钦慕，有口空嚅嗫。
东床坦腹士，左右参经笈。
为赋奕棋句，璆琳吐胸胁。
锵然不可闭，由来知健捷。
谓如伯升勇，扬兵开宛叶。
岂比文信君，无谋丧张靥。
致死在必胜，甘言方示怯。
尾章示戒训，足以传芳谍。
后生知自励，何必棰楚挟。
正如嚼冰雪，清冷快牙颊。
我昔造公室，公方任调燮。
辱枉渊明赠，今犹秘巾箧。
当时隳官去，终身欣废跕。
冠带遂已捐，头脑深埋擪。
肯羡冥冥鸿，安知栩栩蝶。
心清久无梦，神固安知魇。
少小锐文史，老大心更慑。
是古岂余心，非今宁我惬。
况复论翰墨，尔来那可辄。
不识浑脱舞，何愧张颠帖。
所居飬鹅雁，菰蒲观喋喋。
亦有藜藿畦，粗充匕与梜。
孰知名可贵，安用禄为槢。
无求岂有沮，不动谁能嗋。
汝坚百万众，淮𣸣空雉堞。
陵阳丈五坟，朱云本轻侠。
百年竟何往，终当封马鬛。
何必怅霜毛，更向窗前镊。

三年潇湘客，不厌潇湘游。
二水相会处，下有白蘋洲。
洲上多美竹，出没清浅流。
森森百顷青，玉簳长与修烟浮。
岁久无人采，往往半折古岸头。
坡陁上下不知际，直接九疑千古愁。
当时古人相会处，至今作亭在林幽。
最爱苦雨时，吾尝棹轻舟。
乐与渔人相往返，其意岂在网与钩。
由来古人能放达，何必傲王侯。
洛阳公子有佳致，落笔直与造化侔。
方拏抨图止数尺，写出潇湘千里秋。
南山老夫谢世故，一榻静卧如浮沤。
遣使持书远相示，欲与老夫醒病眸。
老夫困瘁不知报，世上谁为王子猷。

千夫挽车载，无计奈人灵。
惊起蛟蟠迹，空遗鸟篆腥。
莫歌山有栲，始信物如萍。
只爱坚姿峭，予眸为尔青。

纷纷随朔吹，及物任洪纤。
足以称为瑞，疏哉比撒盐。
朝飞收羽翼，夜象晦钩钤。
农望先知喜，童心岂易厌。
对疑银界色，啖胜露华甜。
寸隙期皆遍，微埃迥不兼。
豪筵宾酒壮，远塞虏兵殱。
长坂愁羁旅，空山困隐潜。
尘怀经岁挠，清兴此时添。
已变琼铺砌，还惊絮扑帘。
扁舟谁念戴，采笔自追淹。
野思生犹浅，诗情雅若爓。
凝眸万顷白，引袖六花尖。
和寡思琴操，赀高忆酒帘。
江潮云盖水，楼阁玉妆檐。
折竹惊寒雀，衰葭拥暮鹣。
冷官饶寂寞，僻邑飬安恬。
坐患凶年久，行忧疠气渐。
探深评尺咫，均庆及闾阎。
仰恃贤侯德，无劳太史占。

忆逐双旌下暮城，岁华垂尽魄哉生。
瞬眸已见元宵月，归步犹淹累日程。
远想笙箫同众乐，坐怜刀笔久相婴。
驰情只有清辉共，更走诗筒代寄声。

剑阁文台相去遥，朝行山顶暮行腰。
双眸视险睛常眩，两髀乘鞍肉半消。
空有辛勤驰远道，愧无毫末补清朝。
何时解组归乡国，十里西湖弄短桡。

轻轺晓过赤崖潭，莫讶凝眸涉再三。
百丈澄澜连底见，千寻翠壁与天参。
钓丝森蔚迷芳岸，鹅管参差滴秀岩。
胜概心藏俟能画，肯教凡笔谩镌镵。

潇洒春容静，飘摇水性柔。
根从何处起，身任此生浮。
得地轻依托，随波旋去留。
潢污深不采，溟渤望空悠。
花蕊看还落，蕉心久未抽。
岂知经夜雨，便欲障江流。
晚入吴歌唱，晴邀汉女游。
翠连芳草渡，寒映绿杨楼。
碎剪神工巧，平铺泽国幽。
微躯焉足道，浪迹更谁收。
踏破闲行鹭，冲开暖上䲡。
但能知委顺，何用校稀稠。
谩欲通河汉，宁虞践马牛。
迸从菱芡密，如把芰荷揉。
寂寂苔成阵，纷纷芥作舟。
屈骚遗故事，湛赋壮前猷。
蛙跃沾双股，龟行蔽六眸。
联居如有守，远近亦无求。
别浦千重恨，吟塘万点愁。
生涯随所寓，细域浩难筹。
野色宜茶灶，仙姿泛酒瓯。
清芬传涧沚，余思满汀洲。
暗与莼丝结，多为荇蒂钩。
岂专嬉雁鹜，自可覆蛟虬。
助赏名园侧，含凄古道周。
纡回差胜梗，汨没尚怜沤。
赴急如趋市，逢枯类转沟。
吉祥兴霸业，美荐格神休。
为爱常青眼，难题几白头。
新篇盈巨轴，牵强岂能侔。

碧云暮合庐山头，夜蛩声撼乡园愁。
忽然一见旧游客，贳酒不惜千金裘。
高谈稍听吐胸臆，歘如野烧光难收。
虎豹哀嗥走不彻，猎网四面谁能搜。
嗟予栗栗畏事者，兀坐视予劳双眸。
主人欣欢亟扫室，雁榻旋列横霜秋。
两溪倒碧泻明月，松窗左右风飗飗。
长篇赠我不可和，和声酸涩令人羞。

集仙昔与文忠游，文采声鸣喧九州。
鲲鹏未化忽拓翼，地老天荒云海幽。
箧中尝秘上赐墨，紫金泥印双脊虬。
名题廷珪姓氏李，此物未省何年留。
纹如坚犀刮不动，铿铿触砚苍烟浮。
蜀笺洒落黑胜漆，欲论所直真难酬。
麟儿字法肖家学，珍绨宝匣深藏收。
并刀截断辄分我，始信明珠今暗投。
嗟予吟笔久已阁，辩舌倒卷刚肠柔。
书陈北阙上印绂，志乐南亩亲锄耰。
得君赐墨竟安用，捧玩反复增予羞。
况君绿发眸子莹，才业自副朝廷求。
研磨煤麝染谏草，扶擿世病苍生瘳。
名成功遂取上笏，世阀光焰垂千秋。
莫如老钝默将死，再拜谢贶长江头。

屈指宛陵客，八九名世贤。
我亦驾白鹿，往往登俊筵。
昭亭自作老龙鬭，叠嶂不碍明河躔。
余霞散绮入高阁，澄江似练拖晴天。
黄金买酒不论价，壮心共许青春前。
丞相初为部使者，精选邑治君尤先。
业闻上书后荐达，玉陛引对亲承宣。
付之一节使淮浒，三十二县刑无冤。
嗟予末路最流落，哭儿清泪双眸穿。
感君不弃半面雅，取之涸辙投深渊。
稍回生意渐奋发，遽复舍我摇归船。
明朝敕拜四明守，四明山水君所怜。
奈何岁旱天下歉，岂容醉卧沧溟边。
我疑帝命养头角，乘春霹雳惊蛰眠。
白蘋风静湖月满，谩吊贺公怀谪仙。

追仿佛兮，故国之高丘。
与子之相遇兮，听其言而若秋。
雍雍而肆兮，严严而收。
乐我之心兮，以遨以游。
予将娶兮，于南州。
莫克从子兮，翻自省以幽幽。
川陆兮沉浮，日月兮再周。
云子之长逝兮，怆我之深忧。
子不可见兮，道将谁求。
彼苍者天兮，胡惨胡仇。
夺子之速兮，使不位于公侯。
虽穷德之特立兮，弗与世以绸缪。
嗟坎水之未盈兮，竟何泽以休休。
喑予之声兮，血予之眸。
犹不足以止兮，灵何在而荐羞。
惟永绝兮奈何，怅平昔兮悠悠。

念昔未弱冠，与君昆弟游。
各怀经纶业，壮气凌阳秋。
知音得袁宰，鉴赏称琳璆。
君家天地崩，泣血城南陬。
释服就乡举，名姓必见收。
数为礼部黜，考命宁怨尤。
子山仅五十，感疾遽不瘳。
子美如孤鸿，哀鸣大江头。
其声最酸楚，闻者皆涕流。
有才多困蒙，此理不可求。
我初佐星子，老守如素仇。
避之拂衣去，寓迹昭亭幽。
篇章自此富，写咏穷欢忧。
慈母待禄养，复尉湓浦州。
随辟宰环峰，碌碌三载周。
才归遭酷罚，五体戕戈矛。
旦夕期殒灭，余生安敢偷。
粗能襄事毕，寒饿妻儿羞。
复入湖外幕，万里浮扁舟。
几葬江鱼腹，迍邅百端愁。
到官未三月，开疆预参谋。
招降五万户，给田使锄耰。
论功辄第一，谤语达冕旒。
得邑敢自诉，断木当沉沟。
儿女相继死，泣多昏两眸。
脱去殊未能，游鳞已吞钩。
春风吹痩颊，黄尘蒙弊裘。
才趋合肥府，又鞫历阳囚。
荒庭忘岁月，忽见花枝柔。
清明动乡思，一水嗟滞留。
却忆藏云会，雕盘荐珍羞。
高吟凌李杜，猛饮咍阮刘。
野寺想如昨，游人今白头。
倏忽三十年，老大功名休。
日毂不暂止，吾生信如沤。
有酒尚可醉，余事皆悠悠。

垂老度庾岭，西江守端州。
逾年忝禄食，归思忽惊秋。
结庐丹湖边，种术果屡收。
挂冠已不早，玄花随两眸。
休休保残龄，击壤歌皇猷。
有儿集吏选，余事复何求。
回首天地恩，瞑目终难酬。

城南五里近，驱车稍停休。
层台临古刹，欣陪清净游。
凭高送远目，考古思名流。
更读琳琅篇，叙事何其周。
尸黎与法云，接迹居岩幽。
趣将金仙谐，行匪邪径由。
至今手植松，千丈腾龙虬。
悟发特异众，妙龄已依刘。
天华无根蒂，应讲来飞浮。
帝释昔举手，此理谁可侔。
迩来表前踪，新亭压鳌头。
空渚栖古月，大江浴清秋。
旷怀出十地，壮气横九州。
三山连天门，水府卧金牛。
故国罗绮灭，深宫榛莽留。
兴亡千岁间，愁绪如缲抽。
惟余北岭云，无心自悠悠。
高鸿正飞冥，网罗安得收。
公等真丈夫，问学皆渊丘。
不应持使旄，归合登瀛洲。
桓桓鼎鼐司，落落金马俦。
君臣若尧舜，明良互赓酬。
胡为慕瞿聃，玄微解而优。
愿舒三日霖，慰此旱岁求。
乾坤涵润泽，使我醉两眸。
咄嗟勿重陈，玉树后庭讴。

我寄江南隐，数为弄水游。
读君弄水篇，感慨攀巢由。
赤脚踏云雨，投竿玩汀洲。
鸥鸟不见猜，飞舞相应酬。
谁倾百斛珠，跳踯无复收。
一发海客秘，烂副贫家求。
李杜缩光焰，王谢惭风流。
开卷起予兴，飘欲乘桴浮。
如观秋浦图，晚景入两眸。
爱之不能舍，饥鱼适吞钩。
尝置几案间，出没窥岩幽。
一别几何时，岁月已十周。
迹滞若匣剑，绣涩不可抽。
何当随君车，吟哦与君侔。

久忆观沧海，喜君语罗浮。
浮从会稽来，与罗相献酬。
谁欲通两山，铁桥跨山头。
笙箫响瑶台，佛仙栖石楼。
灵光烛商舶，七星被林幽。
飞泉难悉名，异草香气柔。
危峰聚白鹿，深坞眠青牛。
葛洪安期生，遗踪尚绸缪。
攀巅瞰海水，湛碧才一瓯。
不见波涛翻，飓风驾龙虬。
又云朱明天，飘然落遐陬。
方广吞五岳，盘纡临十洲。
不得预封禅，自起烟云羞。
此理固莫测，胜境输君游。
君语洗我耳，我诗莹君眸。
罗浮杳何许，为我商声讴。

嵯峨姑射山，绰约飞行子。
绛唇启皓玉，明眸漾寒水。
方平与麻姑，相期永不死。
手披黄庭经，金字写青纸。
胡为谪人间，离合溢悲喜。
妖桃凝露珠，东风任吹洗。

眸子剪秋水，丹青画不真。
谁知上巳日，忽见澣纱人。
姑射长留月，桃源别有春。
地衣新様锦，罗袜不生尘。

紫府楼阁高相倚，金碧户牖红晖起。
其间燕息皆仙子，绝世妖姿妙难比。
偶然思念起尘心，几年谪向衡阳市。
阿娇飞下九天来，长在娼家偶然耳。
天姿才色拟绝伦，压倒花衢众罗绮。
绀髪浓堆巫峡云，翠眸横剪秋江水。
素手纤长细细圆，春笋脱向青云里。
纹履鲜花窄窄弓，凤头翅起红裙底。
有时笑倚小栏杆，桃花无言乱红委。
王孙逆目似劳魂，东邻一见还羞死。
自此城中豪富儿，呼僮控马相追随。
千金买得歌一曲，暮雨朝云镇相续。
皇都年少是柳君，体段风流万事足。
幼玉一见苦留心，殷勤厚遣行人祝。
青羽飞来洞户前，惟郎苦恨多拘束。
偷身不使父母知，江亭暗共才郎宿。
犹恐恩情未甚坚，解开鬟髻对郎前。
一缕云随金剪断，两心浓更密如绵。
自古美事多磨隔，无时两意空悬悬。
清宵长叹明月下，花时洒泪东风前。
怨入朱弦危更断，泪如珠颗自相连。
危楼独倚无人会，新书写恨托谁传。
奈何幼玉家有母，知此端倪蓄嗔怒。
千金买醉嘱佣人，密约幽欢镇相悮。
将刃欲加连理枝，引弓欲弹鹣鹣羽。
仙山只在海中心，风逆波紧无船渡。
桃源去路隔烟霞，咫尺尘埃无觅处。
郎心玉意共殷勤，同指松筠情愈固。
愿郎誓死莫改移，人事有时自相遇。
他日得郎归来时，携手同上烟霞路。

远人罹水旱，王命释俘囚。
分县传明诏，寻山得胜游。
萧条初出郭，旷荡实消忧。
薄暮来孤镇，登临忆武侯。
峥嵘依绝壁，苍茫瞰奔流。
半夜人呼急，横空火气浮。
天遥殊不辨，风急已难收。
晓入陈仓县，犹余卖酒楼。
烟煤已狼藉，吏卒尚呀咻。
鸡岭云霞古，龙宫殿宇幽。
南山连大散，归路走吾州。
欲往安能遂，将还为少留。
回趋西虢道，却渡小河洲。
闻道磻溪石，犹存渭水头。
苍崖虽有迹，大钓本无钩。
东去过郿坞，孤城象汉刘。
谁言董公健，竟复伍孚仇。
白刃俄生肘，黄金谩似丘。
平生闻太白，一见驻行驺。
鼓角谁能试，风雷果致不。
巌崖已奇绝，冰雪更雕锼。
春旱忧无麦，山灵喜有湫。
蛟龙懒方睡，瓶罐小容偷。
二曲林泉胜，三川气象侔。
近山麰麦早，临水竹篁修。
先帝膺符命，行宫画冕旒。
侍臣簪武弁，女乐抱箜篌。
秘殿开金锁，神人控玉虬。
黑衣横巨剑，被发凛双眸。
邂逅逢佳士，相将弄彩舟。
投篙披绿荇，濯足乱清沟。
晚宿南溪上，森如水国秋。
遶湖栽翠密，终夜响飕飗。
冒晓穷幽邃，操戈畏炳彪。
尹生犹有宅，老氏旧停辀。
问道遗踪在，登仙往事悠。
御风归汗漫，阅世似蜉蝣。
羽客知人意，瑶琴系马秋。
不辞山寺远，来作鹿鸣呦。
帝子传闻李，巌堂髣像缑。
轻风帏幔卷，落日髻鬟愁。
入谷惊蒙密，登坡费挽搂。
乱峰搀似槊，一水澹如油。
中使何年到，金龙自古投。
千重横翠石，百丈见游鯈。
最爱泉鸣洞，初尝雪入喉。
满瓶虽可致，洗耳叹无由。
忽忆寻蟆培，方冬脱鹿裘。
山川良甚似，水石亦堪俦。
惟有泉傍饮，无人自献酬。

白发长嫌岁月侵，病眸兼怕酒杯深。
南屏老宿闲相过，东阁郎君懒重寻。
试碾露芽烹白雪，休拈霜蕊嚼黄金。
扁舟又截平湖去，欲访孤山支道林。

此身与世真悠悠，苍颜华发谁汝留。
强名太守古徐州，忘归不如楚沐猴。
鲁人岂独不知丘，蹸藉夫子无罪尤。
异哉梁子清而修，不远千里从我游。
了然正色悬双眸，世之所驰子独不。
一经通明传节侯，小楷精绝规摹欧。
我衰废学懒且媮，畏见问事贾长头。
别来红叶黄花秋，夜梦见之起坐愁。
遗我驳石盆与瓯，黑质白章声琳球。
谓言山石生涧沟，追琢尚可王公羞。
感子佳意能无酬，反将木瓜报珍投。
学如富贾在博收，仰取俯拾无遗筹。
道大如天不可求，修其可见致其幽。
愿子笃实慎勿浮，发愤忘食乐忘忧。

明月未出群山高，瑞光万丈生白毫。
一杯未尽银阙涌，乱云脱坏如崩涛。
谁为天公洗眸子，应费明河千斛水。
遂令冷看世间人，照我湛然心不起。
西南火星如弹丸，角尾奕奕苍龙蟠。
今宵注眼看不见，更许萤火争清寒。
何人舣舟临古汴，千灯夜作鱼龙变。
曲折无心逐浪花，低昂赴节随歌板。
青荧灭没转山前，浪飐风回岂复坚。
明月易低人易散，归来呼酒更重看。
堂前月色愈清好，咽咽寒螀鸣露草。
卷帘推户寂无人，窗下咿哑惟楚老。
南都从事莫羞贫，对月题诗有几人。
明朝人事随日出，恍然一梦瑶台客。

佳人自鞚玉花骢，翩如惊燕蹋飞龙。
金鞭争道宝钗落，何人先入明光宫。
宫中羯鼓催花柳，玉奴弦索花奴手。
坐中八姨真贵人，走马来看不动尘。
明眸皓齿谁复见，只有丹青余泪痕。
人间俯仰成今古，吴公台下雷塘路。
当时亦笑张丽华，不知门外韩擒虎。

先生鲁诸儒，饮食清不溽。
空肠出秀句，吟嚼五味足。
华堂闹丝管，眸子涨春渌。
先生疾走避，面冷毒在腹。
归来煮瓠叶，弟子歌旱麓。
声淫及灵台，中有麀鹿伏。
功名一走兔，何用千人逐。
故应容我辈，清坐时闭目。
高亭石排衙，木杪挂飞屋。
我来无时节，客亦不待速。
似闻雪髯叟，西岭访遗躅。
朝阳入潭洞，金碧涵水玉。
泉扉夜不扃，云袂本无幅。
慈皇付宝偈，神侣得幽读。
讷庵有老人，宴坐天魔哭。
时来献璎珞，法供灯相续。
吾侪诗酒污，欲往无乃触。
斋厨费晨炊，车骑满山谷。
愿闻第一义，钵饭非所欲。
便投切云冠，予幼好奇服。

王孙天麒麟，眸子奥而澈。
囊空学逾富，屋陋人更杰。
我老书益放，笔落座惊掣。
欲求东斋铭，要饮西湖雪。
长瓶分未到，小砚干欲裂。
不似淳于髠，一石要烛灭。

今日江头天色恶，𪿫车云起风欲作。
独望锺山唤宝公，林间白塔如孤鹤。
宝公骨冷唤不闻，却有老泉来唤人。
电眸虎齿霹雳舌，为余吹散千峰云。
南行万里亦何事，一酌曹溪知水味。
他年若画蒋山图，为作泉公唤居士。

清眸作金徽，素齿为玉轸。
响泉竟何用，金带常苦窘。
斓斑渍珠珰，宛转堆云鬒。
君若安七弦，应弹卓氏引。

暴雨涨荒溪，尺水生洪流。
中有泼泼鲤，泛然方快游。
安知赤日烁，沸浪生浮沤。
石密岸狭束，鳞鬣窘若囚。
一失在藻乐，遂有辙鲋忧。
誓将泛江湖，雪此喣沫羞。
江湖与荒溪，巨细虽不侔。
此流彼之派，联接讵阻修。
超然奋跃去，势若鹰离鞲。
浮沉谢群蛙，窟穴依长洲。
洗刷沮洳泥，被服白纹裘。
谁知岁月久，涌浪生咽喉。
赖尔溪中物，虽困有远谋。
不似沼沚间，四合狱万鲰。
纵知有江湖，绵绵隔山丘。
人生岂异此，穷达皆有由。
吾乡广平君，少与轻薄游。
堆金等屋梁，{禾罢}䅉百顷秋。
朝廷罗红颜，夜庖炙肥牛。
落魄穷书生，多以金帛收。
高赀一朝尽，里巷谁青眸。
儿女号饥寒，亲友寡馈赒。
中夜起长叹，慷慨商声讴。
我非田农家，安能事耝耰。
又非将帅种，不惯挥戈矛。
平生负壮气，岂可遂尔休。
今我中丞公，位隆职兼优。
官爵连九族，一门千骅骝。
虽云富贵殊，敢以贫贱投。
姻戚苦未远，我困岂我魗。
八月秋风高，驾言动轻辀。
将行来告别，求赠安敢廋。
嗟子穷已甚，倚伏理亦周。
溪鱼解如此，况子知公侯。
马壮仆正健，去去其无留。

卢杞奸邪四海忧，相君邦国自同休。
分符朝去云中阙，开府南来江上州。
百尺楼高瞻故国，九华山色倚晴眸。
定知直道传千古，杜牧文章在上头。

冲寒步郊原，烟水照林薄。
雪余山色佳，浦浚湖波落。
静可钓纶垂，清欲尘缨濯。
相逢两俊友，辞义富金臒。
携手登高台，谈笑有真乐。
寸眸周远近，幽思腾寥廓。
逝将飞片帆，直泛洞庭脚。
絷维阻并游，搔首向城郭。

海涌一小山，远视如陵丘。
中藏天下奇，岩谷峻且幽。
石壁老万古，剑池照千秋。
蕞尔小吴会，隠然瞰瀛洲。
能令轩冕客，到此忘沉忧。
乐天拥千骑，一月常一游。
高贤爱绝景，尘事莫可留。
我公初下车，明断速如流。
千里满和气，讼庭无系囚。
三英皆肤使，金节憩南州。
同声约真赏，相应如鸣球。
半刺富文雅，嘉宾张与刘。
清晨出西阊，山翠逼兰舟。
耕叟迎彩旆，佳禽和鸣驺。
凭阑共四顾，湖海入危楼。
云低未作雨，万象围寸眸。
宪老挥散隶，妙绝与古俦。
河汉淡轻霭，天门跳惊虬。
才名三十年，余事及银钩。
兹游虽偶然，千载仰芳猷。
日暮下危磴，玉杯相献酬。
一篇间一局，豪放不自休。
乐哉文字饮，相与喜贤侯。
短篇春事胜，可与吴儿讴。

山川足清旷，阛阓巧拘囚。
安得孅阿御，同为穆满游。
遥知因涣汗，远出散幽忧。
原隰繁分绣，村墟尽小侯。
春深秦树绿，野阔渭河流。
四顾神萧瑟，前探意涨浮。
胜观殊未已，往足讵能收。
下坂如浮舸，登崖剧上楼。
强行腰伛偻，困坐气嘘咻。
鸟语林峦静，花明涧谷幽。
濯溪惊野老，伐路骇他州。
中散探深去，文渊到处留。
听琴峰下寺，弄石水中洲。
溪冷泉冰脚，山高雾绕头。
石潭清照骨，瀑水溅成钩。
仙庙鸣钟磬，神官秉钺刘。
养生闻帝女，服气绝彭雠。
故宅犹传尹，先师不喜丘。
居人那识道，过客谩停驺。
岩谷诚深绝，神仙信有不。
云居无几杖，霞珮弃镌锼。
豹隠连山雾，龙潜百尺湫。
门开谁与叩，桃熟浪传偷。
绀发清无比，方瞳凛不侔。
会须林下见，乞取寿年修。
拔去和鸡犬，相随若旆旒。
乘风遗騕袅，长啸贱笙篌。
从骑衣皆羽，前驱鬣尽虬。
安能牵两足，𫏐得快双眸。
自昔辞乡树，南行上楚舟。
万江穷地脉，三峡束天沟。
云暗酆都晚，波吹木枥秋。
寻溪缘窈窕，入洞听飕飗。
空寺收黄栗，荒祠画伏彪。
登临虽永日，行迈肯停辀。
蓄缩今何事，攀跻昔已悠。
魏京饶士女，春服聚蜉蝣。
雷动车争陌，花摇树系秋。
游人纷荡漾，野鸟自嘤呦。
平日曾经洛，闲居愿卜缑。
空言真比梦，久渴渐成愁。
早退尝相约，辞嚣痛自搂。
爱山心劫劫，从宦兴油油。
海宇都无碍，山林尽可投。
愿为云上鹄，莫作盎中鯈。
适性行随足，谋生富给喉。
今游虽不与，后会岂无由。
昼出同穿履，宵眠共覆裘。
弟兄真欲尔，朋好定谁俦。
试写长篇调，何人肯见酬。

去国日已远，涉江岁将阑。
东南富山水，跬步留清欢。
迁延废行迈，忽忘身在官。
清晨涉甘露，乘高弃征鞍。
超然脱阛阓，穿云抚朱栏。
下视万物微，惟觉沧海宽。
潮来声汹汹，望极空漫漫。
一一渡海舶，冉冉移樯竿。
水怪时出没，群嬉类豭羱。
幽阴自生火，青荧复谁钻。
石头古天险，凭恃分权瞒。
疑城曜远目，来骑惊新观。
聚散定王业，成毁犹月团。
金山百围石，岌岌随涛澜。
犹疑汉宫廷，屹立承露盘。
狂波恣吞噬，万古嗟独完。
凝眸厌滉漾，绕屋行盘跚。
此寺历今古，遗迹皆龙鸾。
孔明所坐石，牂{历}非人刊。
经霜众草短，积雨青苔寒。
萧翁嗜佛法，大福将力干。
坡陀故镬在，甲错苍龙蟠。
卫公秉节制，佛骨埋金棺。
长松看百尺，画像留三叹。
新诗语何丽，传读纸遂刓。
嗟我本渔钓，江湖心所安。
方为笼中闭，仰羡天际抟。
游观惜不与，赋咏嗟独难。
俸禄藉升斗，虀盐嗜咸酸。
何时扁舟去，不俟官长弹。

武皇车驾东南出，访道求仙希万一。
屏风九叠云物清，意恐神仙藏此室。
羽章之馆缔构新，坛场夜夜祈星辰。
蓬莱缥缈不可到，桥山一闭逾千春。
咏真之天在旁侧，白昼潭心飞霹雳。
田收歳美龙亦闲，唯有济瀹照空碧。
谁道寻真是女郎，朝飡松桂夜焚香。
明眸绿髩今何在，意已霞衣侍玉皇。

长堤夹天沟，浩荡东南流。
上有骑马客，枯髯清两眸。
马后无飞盖，马前无鸣驺。
进无趦趄谒，退无轻侠游。
携金入市卖，十铺不一售。
包裹却归舍，置之床一头。
半夜光满屋，潜知是精镠。
贵物莫贱货，不如深巷收。
一旦遇知者，堆斗价可求。
寄谢路傍子，神珠难暗投。

公本神仙人，眸子如点漆。
少年富词学，胸府罗星日。
千邻告饥籴，靡不售所乞。
清时登膴仕，直以名驾实。
非若势利徒，志意随缨绂。
舜立皋益来，文兴闳泰出。
辽辽天地间，千载兹会一。
神皇真圣神，群策期尽屈。
何意群虑卑，惟思进身疾。
然否差毫厘，愁冤腾万室。
天聪竟下听，罪已逾帝乙。
公时如巨龙，盘泊虾蟹窟。
孰不念泽施，天人共欣怿。
宁知未艾服，恳恳乞骸骨。
不免使众疑，为高至遗物。
应思世役役，耽徇穷终没。
寕殊鸡与鹜，一饱归罝罻。
囗囗闻风清，是甘守圭荜。

何处难缄口，熙宁政失中。
四方三面战，十室九家空。
见佞眸如水，闻忠耳似聋。
君门深万里，安得此言通。

步入松筠水石间，回眸方觉世途难。
蒙茸草色萦行径，凌乱花阴覆钓湾。
暇日还能邀我醉，清时未肯纵君闲。
烹鲜酌酒且行乐，北圃春容今又残。

众峰势连环，万叠不可穷。
香炉独秀拔，佳气常葱葱。
长风卷游雾，晓壁开曈眬。
招提出其下，楼观排青红。
回眸盻五老，刻削金芙蓉。
宜哉谪仙子，爱此巢云松。

渊明骨已朽，陈迹尚可求。
我复识其孙，长鬣青两眸。
相去仅千载，犹能继风流。
寄迹黄冠中，神姿邈清修。
相携行洞天，暝色蔼已浮。
松寒语栖鹤，潭静眠苍虬。
兰膏照深夜，风磬鸣重楼。
吾庐閟三峡，清净亦此侔。
何时驾鹿车，访我西林丘。

高楼冠浮云，下瞰百顷湖。
清漪照两岸，秀色含菰蒲。
骚人富笔力，领略惊须臾。
短长随万象，肯议鹤与凫。
二客各英妙，温温古为徒。
从公文字饮，所乐非歌呼。
酒酣挹诸山，高下如迎趋。
篮舆复迤逦，远访飞来孤。
炎蒸近亭午，天地如大炉。
石泉饮吾庐，快意犹过屠。
松门彻九里，始见灵山隅。
佳名自开皇，籍甚闻中区。
幽芳不时艳，地胜乃滋濡。
招提数四海，雄观宜且无。
归途憩寿星，寒碧森万株。
萧骚聒众响，孰辨笙与竽。
抬眸瞩新榜，蔚蔚气自殊。
将军恋清绝，劝客颓玉壶。
道人烹露芽，满盏浮云腴。
傥无方外姿，未可同此娱。

麻田老仙心炯炯，少有高风慕箕颍。
枕流漱石三十年，眸子了焉神更静。
忽然杖策海上来，至人道妙同尘埃。
达官贵侯竞招致，往无所欲谁嫌猜。
迩来一志从吾党，迹与孤云共天壤。
曹溪有路更攀跻，径蹑毗卢高顶上。

汝阳介崧洛，郡邑古且幽。
出郭才数里，招提据清流。
千章郁古木，中有百尺楼。
循梯到朱栏，眼接万象游。
二豪俱才华，笔力胜九牛。
佳辰同览眺，高怀肯悲秋。
轩渠发笑语，辽乱惊凫鸥。
平生读书要，取用不假钩。
想当援毫初，应手如见投。
挹子明月光，泠然洗吾眸。

风流东武鳆，三月已看花。
及冬稍稍盛，来自沧海涯。
味腴半附石，体洁不藏沙。
被之以火光，何幸挂齿牙。
一举连十头，不复录鱼虾。
海物类多毒，惟汝性则佳。
清水洗病眸，七九为等差。
况今咀其肉，课效想更加。
刘邕最可怪，辛苦剥疮痂。

摩天皆劲翮，对垒尽雄诗。
汉士增三杰，唐儒益二夔。
素修同德行，良会展尊彝。
耻佩苏秦印，闲吟谷永诗。
郡条颁美政，邦典守新规。
暗换阴阳气，平分昼夜时。
南朝余草树，战国旧城池。
弱跪霜前蟹，奇眸水底龟。
风标观画鹤，祸福中灵棋。
尼父谈诸蔽，尤当谨礼仪。

云庵纲宗，能用能照。
冷面严眸，神光独耀。
孰传其旨，觌露唯肖。
前悦后洪，如融如肇。

大学闲官闭门坐，渍墨磨丹满文藁。
霜风门外潮头过，马首长须欲吹倒。
双眸厌为尘沙昏，出外遽止从予好。
不复见君今几时，相忆还惊岁华老。
恨得新诗何太晚，瓜李为期闲梦断。
余酒喜见忘机翁，声色尝与心相同。
小沼荷花未云昨，君来且负炉中红。
东邻交友亦爱客，烹鲜盘馔工于侬。
青蜗乌贼欠此可，蟹蛤已有吴间风。
劳生多故岂足念，莫不有分劳冲冲。
有钱取醉亦足矣，满腹以外吾何容。
漫漫雪意稍含蓄，瑶池将见涵春空。
两骑翩翩踏琼玖，州北主人相望久。
解颜一笑如君难，区区论报非吾友。

云汉双眸冷，瑶池两桨轻。
六花来酒面，万霰作蓬声。
虚实终何有，高低已混成。
拏舟缘此景，岂为戴君行。

泽国旌麾十几秋，一封曾去辱青眸。
吹嘘寸草风犹在，倚傍长松梦未休。
借取谩劳闽士论，召还聊寄宋王州。
宿源洞里南湖上，似得双溪有乐不。

过去光阴有胜游，翠微深处更乘秋。
偶寻得石坐云坐，莫问作官休未休。
世揉道情尘扰扰，云藏诗壁岁悠悠。
山僧看了须重看，且碧双眸便转头。

梦中宣使至，天上敕书开。
去骑遵西野，回眸失北槐。
利名何日了，儒法几回来。
丹管诛邪说，重帷截乱埃。
簿书稀见影，典策冗成堆。
仰望门虽峻，旁求网已恢。
幽题胸胆破，雄敌剑锋摧。
狂欲劳弹铗，轻投慎报瑰。
侯中谁破的，营下各衔枚。
含蓄飞香翰，搜寻遶翠苔。
自非衡鉴手，谁是栋梁材。
累外灰心火，闲中卧鼻雷。
相投归邂逅，共乐入调诙。
寥廓丧尔界，勤劳忘彼嵬。
家音催转历，厅议款衔杯。
殊品酬三刖，游辞荐一咍。
无形嗤字号，有秩喜樽罍。
壁角蚊初动，天南暑已回。
不惭居屋漏，却厌面墙隈。
凉满亭亭扇，香余餠餠灰。
几时当命驾，此兴可登台。
清浪风归袖，红鳞酒入腮。
莫随人俯仰，且共月徘徊。
既事当如约，分襟便可催。
棘闱人散后，谁赋北山莱。

道人尝恨未灰心，儒士苦爱读书眼。
要须玄览照镜空，莫作白鱼钻蠹简。
阅人朦胧似有味，看字昏涩尤宜懒。
范侯年少百夫雄，言行一一无可柬。
看君眸子当了然，乃称胸次常坦坦。
如何有物食明月，泪睫陨珠衣袖满。
金篦刮膜会有时，汤熨取快术诚短。
君不见岳头懒瓒一生禅，鼻涕垂颐渠不管。

穆然而肃，毗尼藏也。
熙然而温，同尘相也。
默然而说，法中龙象也。
知文知武，染衣将相也。
渊然而深，饱儒术也。
悠然而思，入诗律也。
钵囊如空，不受实也。
室中生光，无长物也。
十有七年，为法城堑也。
五十八夏，圭璋无玷也。
斩然而秀，出火宅也。
漻然而化，薪火息也。
子孙绳绳，奉承丹青。
眸子睟明，吾观其役物之智。
袖手微笑，人挹其临财之清。

楚宫女儿身姓孙，十五绿鬓堆浓云。
脸花歌笑艳杏发，肌玉才近红琼温。
仙源曾引刘郎悟，天教谪下风尘去。
策金堤上起青楼，照水花间开绣户。
山阳天下居要冲，春行处处皆香风。
花名乐府三千辈，惟君第一娇姿容。
画舫骄马日过门，过者知名求见君。
侍君颜色肯一顾，方肯延入罗芳樽。
遏云数声贯珠善，惊鸿舞态流风转。
不是当朝朱紫人，歌舞筵中难得见。
朝英国士相欢久，学诗染翰颜兼柳。
卫尉卿男号富儿，黄金满载来见之。
朝欢夕宴奉歌酒，春去秋来情愈厚。
青丝偷剪结郎心，暗发深诚誓婚偶。
深更不与家人露，藏头掩面随郎去。
千里相从人不知，鸳鸯比翼凌云飞。
帝城风物正春色，与郎遍赏游芳菲。
郎去高堂负父意，父亲惜子情难制。
六礼安排迎入门，且图继嗣延家世。
铨行补吏任忠州，整袖长江同溯流。
瞿塘滟滪遍经历，二年惟爱居蛮陬。
解官入京重调转，空闺独坐居京辇。
伤离感疾时召医，无何楚客皆闻知。
急具高堂报阿母，母怒大发如风雨。
来见娇娘大嗟怨，怒声肆骂千千遍。
扶夺上马去如飞，争奈郎踪相去远。
回到娘家三四春，双眸盈疾愁见人。
蕙心兰性欲枯死，盘金匣玉都埃尘。
阿母养身今已报，从今所得多金宝。
誓心不嫁待郎音，烟波万里难寻耗。
迩来泛迹渡金陵，住近仪真江外亭。
北提征辔过花院，分明认得娇娘面。
旧家云鬓慵理妆，泪裹罗襟金缕溅。
灯前相顾问行年，一别音容何杳然。
君今三十未为老，昔时青发今华颠。
君容若入襄王梦，我才曾试光明殿。
秋江夜醉话平生，坐抱琵琶船上宴。
娇娘娇娘真可惜，自小情多好风格。
只恐情多悮尔身，休把身心乱抛掷。
君不见乐天井底引银瓶，瓶沉簪折争奈何。

璧月尘昏琼树秋，无从百媚一回眸。
荼蘼香度梅妆冷，鹦鹉声低玉笛幽。
吐袖但能知祸水，逢春辄莫上迷楼。
归来安守无盐女，不宠无惊共白头。

弋阳之东当古道，有石突兀号丫头。
苔侵藓剥风雨蚀，骨干耸削如镵锼。
不知何冤上诉帝，叫阍之势难稽留。
草木焦秃仅比发，独瞰平皋疑秀发。
浅深丹颊耀晴霞，仿佛琼梳掠初月。
行人踌躇眸子眩，痴女垂羊亦何别。
惜哉伪态苦冒真，土俗传夸疑有神。
阴崖黝黑崩胁腹，石眼六七流嵌根。
君不见望夫崭崭亦顽石，似不徒然肖真魄。
颟顸庙食尔何补，登进鸡豚始乘隙。
安得掷置八荒外，化作膏腴丰稼穑。

丹鸟白鸟争吞吐，还云去云无定度。
不无夏簟工熨体，况有秋螀竞扶户。
一慨三叹讵如许，客思纷纷野烟缕。
宵明景晏挂斜河，丛萱苒蒻团清露。
有美一人在西方，白玉珮环珠两珰，明眸皓齿艳朝阳。
企予望汝涕泗滂，安得捉汝罗衣裳。

巨浸连吴越，高躔直斗牛。
玄冥开别府，江伯汇支流。
象纬元精逼，神奸秘怪裒。
番君疏带砺，彭蠡壮襟喉。
赴隙如无地，凭壖忽有州。
津涯逾写润，窟宅定刳幽。
岛认瀛鳌戴，涛疑阵马异。
珠跳怜雨驶，镜滑识风收。
树带乔枝隠，山余短碧浮。
窥觇波罔象，睥睨忲阳侯。
漾月都迷皓，蒸云间作油。
涵濡均藻荇，冗长到虾鳅。
蜃幻晴嘘阁，龙腥夜拔湫。
万寻悬圃玉，一带洞庭秋。
盈缩知谁纪，吞并似力揪。
鲤矜封赤𩽼，龟笑斥朱眸。
嵌窦扶桑啮，珍文匠石锼。
鸥群驯野客，蚖肆傲潜虬。
罟数筐零霰，樯轻弩激遶。
孰分浮瓠澨，或讶绕蛇丘。
弦索延商妇，舽艭送莫愁。
陶朱诚得策，神禹想遗忧。
端称潺湲弄，非无隠伏搜。
豆分高下渚，苇视去来舟。
血脉乾坤活，疮痍稼穑瘳。
披猖包息壤，琐碎落浮沤。
莲女婵娟棹，渔郎芼燥瓯。
有人搴绣被，无客傲鹴裘。
货贝穷干没，醪羞肃丐求。
束枯论沃釜，戒覆比倾辀。
众水杯盂外，他年吐纳尤。
鹊填功未议，鲸吸志应酬。
何事轻思济，吾防果未周。
阽危心骨醉，飘泊面颜羞。
敢计乘桴去，何知戴笠游。
片帆真扰扰，只影转悠悠。
卑湿{口羞}梁傅，星霜挂魏牟。
劳歌惭孺子，破簏付平头。
乌豉缘莼置，黄粻为鲙谋。
清螺取归日，稳棹听夷犹。

文效追前日，词科急俊民。
儒风穆汉殿，家璞走荆珍。
汪邵推高手，卿云想后身。
争移初律暖，竞拨老根陈。
睥睨三都上，吹嘘七子邻。
龙蛇开蛰户，河汉洗天津。
堂室谁升入，诗书迭主宾。
剸犀锋自倍，彻札手弥亲。
鼓吹丘轲外，波澜屈宋新。
巴歌徒里耳，燕石谩缇巾。
美观圭联璧，和声鼓间錞。
骎骎新历块，喔喔旧司晨。
爽实嗤乌有，阿时陋剧秦。
凿愁神秘露，搜恐物华贫。
楚剑双干斗，吴娃几学颦。
飞扬逼场屋，旁午动簪绅。
伧父几焚砚，修家旧有人。
珠惊对还浦，角岂独推麟。
价比千琼玖，文成一欠呻。
鼻端论妙斲，使外得周询。
布瑞云歊鼎，连深鲤挂缗。
岂徒矜羽猎，直可绚郊禋。
宛是隋唐旧，何分雅颂真。
两眸宽病客，一气到洪钧。
捉卷时湔掌，沿涯屡耗神。
爰居泣韶濩，嫫姆骇蛾螓。
惬兴谁爬背，长哦独哆唇。
传夸归有恃，羞缩死将滨。
雠校三千士，蹉跎九十春。
岐周双鸑鷟，不省至何因。

飞梯倒插玉䗖蝀，危槛别刻青芙蕖。
送凉野水旧涵竹，借色春山拟滴裾。
王乔过凫可坐揖，萧史鸣凤徒纷如。
眸子欲酸跂予望，吊世清泪横方诸。

青幢翠葆抱参差，浮客黄金凿落晖。
一日山川如得主，两眸天地不藏机。
华胥有国真稀阔，齐物名篇孰是非。
涩道直西暄绛蜡，卷空箫鼓使君归。

秋风苦忆鲙霜鳞，暂剖铜符出紫宸。
一路雪寒多挟纩，几程山险欲摧轮。
清香扑鼻梅林近，秀色凝眸麦垅新。
闭阁草玄终寂寞，下车为政尚因循。
寻僧不厌携笻远，爱客宁辞举白频。
簿领孜孜防黠吏，邱园矻矻访通民。
鱼盐自与沧溟接，鸡犬仍将白社邻。
官满会须抛印绶，武夷归去作闲人。

清浅银河暝霭收，汉宫还起曝衣楼。
共瞻月树怜飞鹊，谁泛星槎见饮牛。
弄杼暂应停素手，穿针空待贶明眸。
匆匆一夕填桥苦，不似人间有造舟。

夜永风露下，庭空帘幕秋。
杯盘延素魄，针缕动双眸。
天上只今夕，人间宁少留。
如何一水际，岁岁此相求。

人言画师非俗士，小技不妨聊戏耳。
欲搜万象入诗句，未若丹青易盈纸。
坐令晚景下鸿雁，力夺春工发红紫。
明眸破笑不作难，顷刻冰纨出西子。
信能自适亦自累，好事终为人所使。
曷不穷年自写真，奋髯箕踞走百鬼。

刘郎收画早甚卑，折枝花草首徐熙。
十年之后始闻道，取吾韩戴为神奇。
迩来白首进道奥，学者信有髓与皮。
始知什袭但遮壁，牛马便可裹敝帷。
峨峨太平老寺主，白纱帽首无冠蕤。
武士后列肃大剑，宫女旁侍颦修眉。
神清眸子知寡欲，齿露唇反法定饥。
世人见服似摩诘，不知六朝居士衣。
后人勿辄乱唐突，梁人笔法了可知。
道子见之必再拜，曹卢何物望藩篱。
本当第一品天下，却缘顾笔在涟漪。

唐满书奁晋不收，却缘自不信双眸。
发狂为报豢龙子，不怕人称米薛刘。

飞廉鼓橐开氛雺，玉龙盘礴堆苍岫。
云崖左壁出高墉，环回占尽东南秀。
高瞻牛女提封阔，下瞰闾阎烟火富。
紫青岩壑敞屏帏，金碧楼台错纹绣。
城西半规日欲落，天东一缕云如镂。
人间未觉桂华升，林梢先见金波溜。
冰轮冉冉经箕斗，碧落沈沈失星宿。
清光不断万象呈，目极尘寰了无覆。
扶桑欲晓天鸡唱，玉珮丁东咽残漏。
西南松桂碧参差，寒金碎玉高低透。
春和二月融青宙，红紫千花簇繁囿。
香洁蜂蝶夜不知，暗和清影凝罗袖。
暑雨晚随虹影断，炎威夜逼余辉逗。
南湖拂拂起轻飔，鉴光千里冰纨皱。
星流一叶高梧下，玉刻千峰晚山瘦。
桂子香凝零露漙，兔毫冷咽飞泉漱。
六花舞绝平川壤，万树玲珑缀莹琇。
冻云收尽一轮寒，光华上下清交鬭。
明眸朗鉴古难偶，许谢登临亦虚觏。
胜地埋藏祗自奇，千年林下输猿狖。
儒家宗主中郎裔，早掞春华甲英彀。
量阔难穷渤澥远，德馨未羡椒兰臭。
青云有路早徊翔，要津策足频驰骤。
旒扆倾衷聆玉振，经纶溢耳𪭢金奏。
暂虚法从牧远民，大旆高牙会稽首。
庖刃从容经肯綮，鹄卵无劳鲁鸡伏。
探幽索隠有余工，逸胜遗奇落精究。
意匠经营谁与相，壶中风物真天授。
霜斧晨开蔽日林，虹梁晚结飞云构。
轩窗四辟洞无物，林岭旁来远如走。
佳名一字既惟新，宝墨八法曾非旧。
鹊返鸾徊美无度，龙跳虎卧雄相凑。
何地通宵得佳致，谁人忘寝临觞豆。
西园物色难重逢，秉烛诗词漫三复。
华堂有月终年好，月下樽罍溢醇酎。
坐令越绝山水佳，日添光价高难贸。
五云溪上纶竿手，误指王圻揽缨绶。
画虎年多愧未成，屠龙伎巧伤难售。
清时支离逐斗粟，乐国凄凉寄圭窦。
结巢未忍息南枝，倚辀何计登华厩。
片帆随牒西南迈，尘满儒衣色多垢。
文丽难忘反楚骚，魂交尚冀亲南狩。
昔人富贵志已得，越吟清切伤微疚。
今人徒劳情若何，玉壶慷慨临风叩。
飞盖早容陪后乘，曳裾屡许登文甃。
烟波满眼始凭凌，谈笑回头难邂逅。
吴会他年见桑梓，荆湘数稔包霜柚。
鸣珂应在白沙堤，茇舍徒瞻碧棠茂。
萍迹漂漂渺难系，蓬心慅慅纷奚就。
九疑三五夜晴时，为想堂前皎如昼。

不言藻绘文章恶，也识膏粱气味珍。
春夏已休秋欲晚，明眸开口羡他人。

平生阅巨丽，兹塔咤何雄。
因地如无地，平空不碍空。
宁从佛土徙，几历劫灰穷。
落趾鸡关北，明标玉垒东。
经营本龙象，负挽僦烟虹。
畚筑才驱石，觚棱欻倚风。
妙高分绝域，峻极倒中嵩。
已幻花台巧，并规鹫岭嵷。
仰窗平月殿，横级俯蛟宫。
未觉诸天隔，惟看一气融。
恒沙寸眸摄，多寡片心通。
澒洞遗凡界，虚疏彻外幪。
身边揖先圣，眼外洗尘雺。
井直参连壤，秦开汉拓功。
真乘对时出，休运与天崇。
缔构虽人力，扶持亦化工。
长生老西崦，诸葛死南隆。
但了熏香灺，姑储{叠毛}布筒。
狂歌留白日，醉舞属冥鸿。
莫漫百年事，空成一秃翁。

陈公少荒诞，一室未遽扫。
事功竟何成，老魅死不早。
潘郎治寓舍，帚秃无遗蚤。
庭砌莳兰萱，未霜除恶草。
明窗羃轻素，朝日上杲杲。
烟蔓擢薰炉，松腴浮墨沼。
著书析鲁史，百传见脱藁。
贼乱久逋诛，吾方力穷讨。
不应两观下，仅获少正卯。
坐可骄素臣，俾渠眸子了。
而翁晏退食，笔削日课了。
伯仲咏南陔，余风飒林杪。
安知自娱适，聊尉堂上老。
起居侍杖藜，寒燠躬炀澡。
昏定仰屋眠，是中亦大好。

老大悲伤节物催，酒肠枯涸壮心灰。
惭无白水真人分，难置青州从事来。
倦笔懒从都市出，醉眸刚为麹车回。
黄花也似相欺得，坐对空樽不肯开。

昔我游武林，值子长江头。
我时方南辕，子亦将西舟。
相见两大笑，典衣上高楼。
楼高不知暑，五月凝清秋。
环观四山明，俯视万井稠。
喧喧市中人，日暮歌吹浮。
忘形与子饮，一醉余无谋。
湖上荷花生，黄鹂飞柳洲。
翻然摇两桨，下上逐轻鸥。
不觉脱尘世，自谓逍遥游。
晚访城隅寺，竹林森如帱。
斫薪煮山茗，萧洒破百忧。
脚懒厌廛阓，五日成淹留。
肃肃太史家，门阑闲且幽。
荒亭荫疏桐，雀鬭闻啾啁。
其人绝世贤，揶揄困时流。
唯我与吾子，大轴更往投。
幸闻一诺荣，不受万户侯。
谁言王母桃，方朔不得偷。
未几子告别，西宾帝王州。
吴船风雨夜，送子不胜愁。
八月子献书，高谈夏商周。
惜哉天下马，骊牡烦推求。
我滥乡老荐，麻衣望前旒。
愧非鸣凤祥，斥去还林丘。
三月我度江，子行穷海陬。
相望遂乖隔，慨叹不自休。
逆旅善辱人，虚激韩娥讴。
操瑟立齐门，乃反怨不收。
嗟哉子与我，不幸斯人俦。
有客道闽吴，书诗眷绸缪。
开缄恍自失，但觉胆气遒。
有如饮贪泉，海货溢两眸。
子诗益加富，我句犹能裒。
春禽与秋虫，引腹聊相酬。

千圣不传，诸祖秘语。
不惜眉毛，为君亲举。
衲子抬眸，白云万里。

丈夫儿，自家断，日用无私休计算。
被他指点谩商量，到底死生打不辨。
长生路上少人行，轮转修途空懊叹。
万境中，须这汉。
出没卷舒无系缚，浅种深耕谁委知，沩山水牯骑来惯。
头角分明在目前，五湖衲子抬眸看。
玉笛一声风雨寒，万两黄金终不换。

卮倾好酒逢时盛，早遇春融媚景天。
龟暖戏挨初绿草，燕飞轻拂乍晴烟。
迟迟昼影花笼槛，郁郁香风蝶舞筵。
眉似柳开眸似水，怡情自爱赏湖边。

西津折苇鸣策策，蟾蜍光入芙蓉白。
山头不雨贾船稀，日日门前江水窄。
将欲烜赫招行人，旋起丹楼照长陌。
银屏深蔽玉笙闲，自擘新橙饮北客。
倏离暂合心未果，泪莹双眸为谁堕。

洞房飞香作春雾，仙人劝酒香中语。
明眸第二紫云娘，莺学歌声柳如舞。
蹙眉长歌澧有兰，银钩请君春草篇。
繁弦高张烛烧夜，玉壶未尽参在天。
春泥雪消淮上路，东风浪头惊客𫇛。
恼公旧事几梦魂，过眼相逢一风雨。
黄流清洛上天汉，吴山洞庭藏水府。
谩题诗句寄归舟，江口风狂那得渡。

嗟尧之时兮大水滂，横溃四海兮包陵冈。
荡流涌汩兮周无防，龙腾蛇奔兮嬉以狂。
腥鳞顽鬣兮更披猖，城居穴处兮乱厥常。
颓虫纠结兮肆害戕，陆盘渊据兮傲不臧。
朋屯党集兮蕃以昌，穿穴噬啮兮民尽伤。
下民既病兮帝弗康，黄熊幽殛兮羽山阳。
乃命伯禹兮行四方，乘高趋卑兮陵复航。
凿山疏源兮导河江，万水下走兮来洋洋。
经画九野兮兴农桑，驱龙放蛇兮屏诸荒。
焚山燎野兮无遗芒，野巢窟居兮保厥疆。
敢有弗率兮断尔吭，伯益作志兮稽妖祥。
帝虞耄勤兮黜予商，天授神禹兮夏是王。
九牧作贡兮金鉴锽，大冶鼓铸兮腾精铓。
岩岩九鼎峙且刚，奇形诡质兮走与翔。
鳞毛羽倮兮兮杂短长，求情抉态兮幽微彰。
制驭百怪兮严纪纲，兽虫人鬼兮安其乡。
殊宫别域兮异存亡，曷为兹蛇兮宅我居。
妖顽坚老兮傲驱除，深潜居此兮坦无虞。
下饮我沼兮稍林株，朱眸丹舌兮玄鳞肤。
恍惚遽速兮疑有无，居者畏避兮行者徐。
险夺我圃兮骇我徒，盗窃祭祷兮欺群愚。
我咨尔蛇兮潜山而穴野，阴蟠远伏兮与人乎异舍。
冬居夏游兮时以行，食尔之食兮朋尔朋。
儧乱我居兮常失经，叛弃尔守兮帝有刑。
胡昏与顽兮居以宁，自为不宁兮邀割烹。
荒戾天理兮悖圣程，我宥尔愆兮逐尔行，亟舍故处兮遐以征。
南山之幽兮云雾冥，草木荟蔚兮崄不平。
尔徒实繁兮食惟尔盈，捕取不至兮居无与争。
汝生孔遂兮寿绵尔龄，物违其常兮祸之所集。
丰狐昼游兮冬裘以白，龟厌渊处兮吉凶是卜。
虎不畏人兮皮包戈戟，矜险恃孽兮其终鲜克。
我言孔昭兮语汝以理，日吉时良兮汝遄以逝。

积水多疾风，三日阻我舟。
天寒波涛恶，岸窟腾龙虬。
五更船篷鸣，冷风入衾裯。
平明诸山雪，烂漫铺琳球。
篙工笑相顾，拍拍我船头。
水魄小孤神，雾鬓横星眸。
仓卒祷即应，知我厌滞留。
稍晴景物好，柳色含新柔。
春风我故旧，迎我入东州。

契阔千里别，恻怆难具言。
殷勤一宵语，愿子未即眠。
空堂灯火青，旅褐借僧毡。
劳劳一杯酒，不解道路寒。
经年相从乐，既别亦茫然。
人间事尽尔，聚散亦何叹。
但悲多难身，尚获朋友欢。
间关百忧中，一笑有万钱。
张子年未冠，已雄群少年。
巉巉坐我侧，紫眸秀双颧。
壮志激衰懦，清谈破愁煎。
天明即分散，奈此情悁悁。

秋风吹衡茅，寂历如荒村。
独立无与语，悲虫鸣草根。
老木经疾风，枝叶仅得存。
疏荫不满地，白日耿当轩。
北城有黄仲，眸子清不浑。
时能出秀句，宝铁雕玙璠。
念将舍我去，为吏国西京。
荒凉古中牟，昼夜轮蹄奔。
青衫给吏役，怀恶未易论。
强颜诡应接，有抱谁能言。
从容来去间，无厌走黄昏。

霜雾沈远星，芳林语春鸟。
客眸带余睡，马力健清晓。
凝烟披草际，初日动林表。
心随和风快，兴与飞云杳。
芬菲怅已晚，夏阴生桑枣。
慷慨一据鞍，此怀殊未了。

出门秋雨泥漫漫，嗟我后土何时干。
官曹事休归舍卧，破屋淅淅西风寒。
弱妻倾榼劝我起，稚子笑语争杯盘。
我生乐事但如此，为尔一醉愁肠宽。
仕途翩翩鬭巧捷，华裾鲜縠相追攀。
老来百事觉羞耻，懒伴儿女涂铅丹。
贾郎豪华独异我，粉腮玉指双鸦鬟。
清眸侑酒醉百盏，肯咀贫瓮寒虀酸。
堂前菊花日以好，落砌槭槭梧桐残。
当谋痛饮待九日，豪气一压龙山桓。

青衫畿丞顽不羞，三十持板拜督邮。
归来无物与消愁，典衣沽酒寒无裘。
囊空酒贵不可得，缩手愁坐凝双眸。
秋风破屋冷飕飕，夜长不眠吟掉头。
岂无邻家酒可偷，简书缚汝如穷囚。
淮阳冬醪滑胜油，唇焦不饮已经秋。
汲公直声闻九州，小子昔也从公游。
悯怜憔悴赐颜色，时丐余酌濡其喉。
军厨嵯峨糟作丘，万瓮沸响玉蚁浮。
辙鱼所愿斗水游，不敢多取烦阳侯。
玉瓶未至涎已流，想见潋滟浮金瓯。
歌成缄书还自咻，一醉犹须越境谋。

玉环妖血无人扫，渔阳马厌长安草。
潼关战骨高于山，万里君王蜀中老。
金戈铁马从西来，郭公凛凛英雄才。
举旗为风偃为雨，洒扫九庙无尘埃。
元功高名谁与纪，风雅不继骚人死。
水部胸中星斗文，太师笔下蛟龙字。
天遣二子传将来，高山十丈磨苍崖。
谁持此碑入我室，使我一见昏眸开。
百年废兴增叹慨，当时数子今安在。
君不见荒凉浯水弃不收，时有游人打碑卖。

长安暮冬雪如山，坚冰错落于其间。
八荒一云同惨淡，北海怒回江海翻。
老人此时不复出，闭户燃薪守蓬荜。
忽忆去年淮上舟，有客致酒颇豪逸。
三更堂下霜折木，坐上美人鸣宝瑟。
人生有情亦可怜，明眸皓齿如眼前。
主人金章作尘土，烟飞星散江南天。
知非蘧公时一叹，读书梅叟并萧然。
百年万事费排遣，软语须问东家禅。

为问里闾何蹀躞，上元楚俗习张灯。
新春此时最佳处，独我坐曹如定僧。
霜林梦泽苍茫野，烟草江边寂寞城。
小饮未能来唤藁，双眸终日冷如冰。

烟草里门秋，暮气幽人宅。
遥知金轮升，户牖粲虚白。
风驱云将来，市声落几格。
连曹属解鞚，一饭已扫迹。
余膻未洁鼎，傲鼠已出额。
铜英洗病眼，乌舄畏断册。
已为儿辈翁，兹事岂不迫。
昔见羡门生，童子身三尺。
捐家问道要，颛声不好剧。
颇观鸟迹书，保气如保璧。
贪饵投祸罗，煎丝废前绩。
上惭玄元教，溘死有余责。
浊镜在两眸，看朱忽成碧。
当时方瞳叟，变灭云雾隔。
肝劳忧久痼，瞑坐救昏幕。
尚须文字间，侵尽百年客。
非图瞩秋毫，所要分菽麦。

蔼蔼天孙作晓岚，为嫌俗骨遣教还。
仙儿堕处真堪惜，只在含眸一笑间。

出门遍界无知己，入户盈眸不见亲。
虚室夜寒何所有，碧天明月颇为邻。

一点灵明六不收，照然何用更凝眸。
个中消息人难委，独有虚空暗点头。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

忆昨随侍游鄞川，穷探欲上苍崖颠。
峥嵘古寺忽邂逅，眸子顾我惊了然。
子时苫块惨无意，挥麈岂暇论幽玄。
星离雨散已五载，谁谓此地方周旋。
胸中突兀富经史，欬唾落纸珠玑圆。
明明君王正侧席，何事版籍从拘挛。
匡庐胜槩半境内，足以寄傲追前贤。
穿云漱涧遍所历，妙句流落人间传。
却来隐几北窗下，博山深炷沉香烟。
细观身世究竟处，何者当好何当捐。
纷纷万事付一笑，聊复尔耳姑随缘。
吁嗟二轮挽莫住，愿子于此同勉旃。

吾乡蔼多士，夫子惟英才。
妙年双眸清，不为纷华开。
飞声动寰宇，着录争徘徊。
论说翕以定，端如匡鼎来。
着鞭青云衢，飘飘谢尘埃。
伯鸾赋五噫，少陵歌七哀。
岂比太平遇，得志无疑猜。
朝纲举天网，升黜常恢恢。
胡然落泮宫，犹歉南山台。
维今尧舜君，侧席方虚怀。
简拔到寒谷，未始由梯媒。
悬知器业成，指日登蓬莱。
伊予愧朴樕，聿来托高斋。
与君出处间，一一金石谐。
岘首郁苍莾，江流澹萦廽。
龙卧缩头角，腾骧俟春雷。
君车亦难缓，行矣明诏催。
逸步从此分，驽驾安能陪。

赐还殊无功可论，放逐复向山前奔。
道人眸子炯如故，邀我累日游祗园。
御书新合插霄汉，祝融严拱世所尊。
恍然身世脱尘垢，矫若鸿鹄辞笼樊。
是时秋老雨脚断，晴光万里凌朝昏。
北辰直下望天阙，纷纷郁郁卿云屯。
彩衣兰膳奉颜色，想见协气还闺门。
雁飞不到竟何许，日冀□□除瘢痕。
四年之中两到此，易摇难立怜孤根。
方寸倏忽丛百感，湘源白鹤空盈樽。
道人顾我亦无语，但指幡从风际翻。
由来否泰反其类，况逢主圣同羲轩。
而今而后戒覆辙，长记崇宁初纪元。

正月一日雨不休，朝来四望阴云收。
众阳扶导日轮出，辉光倏忽盈九州。
欣欣草木动新意，鸾凤鼓翅翔天游。
高山托处将半载，真人风韵长凝眸。
精神澡雪亦已久，懽言夙驾南冈头。
仙居楼阁拱形象，祥烟瑞霭檐间浮。
焚香再拜适我愿，想见王母同优游。
蟠桃不老春更永，人间变化知几秋。
轮囷重盖拥车马，气势赫赫移山丘。
万方有口莫敢议，勋劳自以为伊周。
门墙旦暮祝遐筭，长守富贵无与俦。
于今扫荡一何有，白杨影里令人愁。
丈夫祈向乃如此，孰为女子能清修。
功成直上紫霄去，遗踪犹向潇湘留。
我来不及叩真诀，真诀固在冥心求。
五行八卦自流转，生天生地生物稠。
骑龙跨虎越宇宙，岂但洗涤无愆尤。
他年谁作□仙传，□入高仙吾姓邹。

阁东阁西安石榴，两株相映花枝稠。
山高江阔万木叶，独此烂熳开不休。
有如牙门集缨绂，碧油幢外红光浮。
又如青天驻羲御，火龙鳞鬛惊人眸。
朝朝莫莫看愈好，直若有意寛离忧。
无穷归念姑且置，栏边取醉商声讴。

几日风尘困马蹄，忽瞻孤塔献云霓。
双眸已似清江洗，况入亭城见角犀。

汉江衮衮接天流，百里舟行一转眸。
白浪激风鸣战鼓，青山迎棹走长虬。
均阳已断南柯梦，鄼上还惊宋玉秋。
南望祖茔能几驿，王程不得下荆州。

虎丘山色最宜秋，山下溅溅亦可舟。
北去几年空好梦，东来今日快昏眸。
邦畿正蔼无双誉，杖履仍逢第一流。
邂逅高风许追逐，异时应拟岘山头。

天华寺前维小舟，僧窗轩豁留清眸。
平湖秋霁浄如镜，时复轻轻飞白鸥。

昭亭载严祠，休祐穰穰布。
森罗绝涧松，盘屈中阿路。
凝眸盼平野，仿佛披寒雾。
水远露微阳，山明照红树。
数尺渔艇归，几点秋鸿度。
唯思圜室静，更祷余粮富。
天末望白云，帝乡深所慕。

龙隐岩前忽转头，翛然瓶锡此淹留。
十方法界元无限，一片心田自有秋。
草木曲躬归白足，江山依位拱青眸。
我来不问西来意，独喜茶香啜满瓯。

亭据炎方第一州，旌旗曾向此中留。
台光不逐春光改，花影长随桂影浮。
谁谓岭云收白雨，偶然莎径入青眸。
它年南北遥相望，应记匆匆秉烛游。

燕齐日暮客不归，新丰主人岂相知。
不须买丝绣平原，不用黄金铸子期。
会当酸咸有同好，主簿且须归祭灶。
请见临川太尉公，此语难为俗人道。
我公悦士甘如肉，万钱供客饭脱粟。
读书始堪属大事，谁论少文织薄曲。
眼看齐相不六尺，太史犹忻事鞭策。
胸中端正在眸子，岩电两瞳秋汉碧。
致君尧舜不足惊，升平本付公辈人。
西郊浓云含雨色，可胜枯槁怀阳春。
门前宾客马如蚁，谁是我公天下士。
趦趄欲进仍厚颜，纷纷无乃辽东豕。
蹇驴破帽栖尘坌，曳裾最晚空余恨。
草奏犹堪试傔人，无令归作潜夫论。

欻行西山隈，茄荻风飕飕。
阴岩有积雪，竟日无行辀。
滩声下层檐，写出千古愁。
断墟灯火光，惨月神鬼讴。
巇岑泣哀猿，短筿驱归牛。
顽云笼远峤，退水拓新州。
蟾肤累石拳，龙影卧松樛。
顾惟衰病姿，畏作魑魅俦。
若有负郭田，肯抱穷年羞。
昔怀截犀坚，今成绕指柔。
况复僻陋地，可是英俊游。
山祠钟送夜，水国笛横秋。
薄雾晨欺鬓，斜阳独倚楼。
眸寒碧冥鸿，叶小沙际舟。
渔师猎鱼去，数获惟芒鲰。
射生持虎归，熟视俱老彪。
时世贱两目，东家如寇雠。
长沙卑湿国，洛阳年少留。
太白窜夜郎，退之谪潮州。
才大难为庸，不死即长囚。
官职虽差池，志意相夷侔。
自匪迁逐客，而有迁逐忧。
田塍古丈人，来为寒士谋。
胡不近长安，远土终悠悠。
回语古丈人，两泪不能收。
从古长安儿，侠气侵云浮。
十九白如瓠，危帽钳轻褠。
奚奴扶宝带，杂遝骖骅驑。
饮彻金张家，醉留骕骦裘。
又恐银瓶欹，指㧑营糟丘。
出阁讯花童，如何为麦麰。
已不愿学孔，何时当梦周。
杏韀照金龟，粉叶夸银钩。
缓急乘一障，夜亡狄山头。
扫清玉门尘，澄澈黄河流。
如彼行道人，颇有挟此筹。
咀嚼兰蘅芳，芜蘼梗其喉。
夜光有先容，白日无暗投。
足钱便得已，谁卜公与侯。
归来挥囊金，饱穷泉石幽。

雕龙雏老师，块坐司莩灰。
东皇驾青车，先动一信来。
咸池洗日光，拥出扶桑台。
从前幽谷根，细甲亦以开。
百嘉各分荣，差遍岭头梅。
玉壶花箙迟，舒景讵可催。
河水澌液流，暖意何限回。
要见物化工，无处求枯摧。
晴晖最浩荡，气律浃九垓。
慈母融和心，抚弄从提孩。
明眸照封胡，笑齿发老莱。
君求赋春晖，世岂无邹枚。
孝报日益丰，但先植三槐。

洞庭始波秋风起，舟人怨遥心在水。
眸寒不见潇湘云，天碧江沉一千里。
西洲莲老谁愁红，兰桡欲采悲秋容。
采得秋容咽无语，白日长安在何处。

野鸟音喧豗，苍栾翠𫐖轕。
冷光雪色陵云端，乱流江势侵天末。
蒙衲老僧初睡美，倚榻陂龙暗摇尾。
竹庵虎子呼未回，石灶茶烟寒不起。
阿昕爱山定忘返，我已兴穷归路晚。
悲风鸣雁一声声，眸寒更觉江城远。

回肠惊绀髪，汩脚沁寒眸。
沃壤连千里，封狐媚一丘。
生憎守钱虏，冷诮富民侯。
不厌江西水，长年傍屋流。

铃阁文书得少休，故将湖水慁清眸。
似从天姥逡巡坐，拟放仙槎自在流。
具眼不随千派转，此身元并一沤浮。
羌谁戏墨通三昧，信是人间万法俦。

璧月尘昏琼树秋，无从百媚一回眸。
荼{艹縻}香度梅妆冷，鹦鹉声低玉笛幽。
唾背但能知祸水，逢春且莫上迷楼。
归来安守无盐女，不宠无惊共白头。

底事安仁易白头，一鞭行色伴清鸥。
抽身簿领穷清兴，唯有江天倒射眸。

杜曲林泉可寄年，功名富贵有危颠。
囊中佳句浑轻与，海内名方莫浪传。
赤脚拏舟能楚些，明眸度曲解回旋。
且过叔度留终日，未问他年骑锦鞯。

动物类含血，虾蟆独无之。
双目但瞠也，一腹亦皤其。
龙变或托体，鱼腹睹幽姿。
罕见三足蟾，讵减六眸龟。
向来奏赝瑞，背负轮囷芝。
坐谩皆下吏，胶车等儿嬉。
虽蒙黄金掷，荆卿空尔为。
或以白玉琢，形模妙工倕。
咄尔百丑质，讵辱五鼎脂。
浪号土底牺，雄夸水中鸡。
何足污帝箸，但可充蛇饥。
作意一池鸣，和我五字诗。

百年过雷雹，谁丧复谁得。
邯郸一枕梦，蜗角两战国。
道人脱世网，便卷百丈席。
分明老胡裔，仿佛眸子碧。
向来数道场，众挽不容释。
金言无自晦，如反衣狐白。
道人笑不答，我心固匪石。
迩来燕雀豪，颇须鹰隼击。
达人有舒卷，大士等喧寂。
何当为众起，孰谓今非昔。

扪萝挽石复穿云，却叹公侯走世尘。
碧嶂回眸三界小，红崖移步百花春。
长沙只解随芳草，王老犹难避鬼神。
不道游山末后句，瘦藤遥指牧牛人。

万物咸新论故乡，抬眸元是旧爷娘。
先春花发馨香远，物外山河日月长。

旧闻诸李隠龙眠，伯时已老元中少。
一行作吏各天涯，故人落落疏星晓。
西山影里识君面，碧照章江眸子了。
向来问道渺多歧，只今领略归玄妙。
老凤垂头噤不语，古木槎枒噪春鸟。
身在幕府心江湖，左胥右律但坐啸。
第愁一叶钓鱼舟，不容七尺堂堂表。
我今归卧灵谷云，君应紫禁鶑花绕。
相思有梦到茅斋，细雨青灯坐林杪。

织女支机弃不用，老卢坠腰谁见收。
君从何处得此石，恐有鬼物为君偷。
不堪压作捣练石，仆在墙东如卧牛。
何如置我清溪上，奇峰崒嵂临清流。
鄙夫须髯锐如戟，青眸皓齿不我俦。
惟有泉石肯相伴，不索吾米无所求。
何时突兀入眼界，白头相对忘百忧。

城西三十里，山林深且杳。
群峰如连环，缘崖一径小。
土润禾稼重，地僻居民少。
老桂耸亭亭，乔松高矫矫。
幽露泣溪毛，清风摇绿筿。
朝来爽气浮，轻烟横木杪。
日暖天清明，野雉鸣有鷕。
石涧嗽寒泉，泠泠泻幽沼。
嵯峨双石门，屡经樵火燎。
祇园焕觚棱，十雉周墙缭。
扫地炷妙香，房栊深窈窕。
嗟予嵚崎人，平生百忧扰。
好古嗜简编，僻性乐鱼鸟。
每逢山水佳，耳听眸子了。
况同佳士游，意气溢云表。
望远视眈眈，临危忧悄悄。
险韵吟竞病，怪语作危了。
华鲸吼修廊，僧窗曙迷晓。
炊黍馔来牟，土芝杂荓蓼。
他时子来归，伐木芟萝茑。
考室山之阳，高明远隘湫。
第恐恋君恩，紫禁烟花绕。

遶塔不忍去，新凉生早秋。
不见江西月，一水空悠悠。
龛灯耿昼影，遗像青双眸。
永怀皇祐间，曾此狎沙鸥。
往事已陈迹，丰碣撑高楼。
公昔从吾祖，来往亦风流。
但余松菊在，井臼遗林丘。
高风不可攀，落日令人愁。
倚杖哦清诗，溪风波白头。
脉脉不能语，归心浩难收。
今已不如古，无复相绸缪。
何当效船子，华亭从钓舟。

沙丘牝黄马已死，俗马千年不能嗣。
忽生此马世上行，神骏直是沙丘子。
紫焰争光夹镜眸，转顾略前批竹耳。
雪蹄卓立尾萧梢，天骨权奇生已侣。
绿丝络头沫流觜，绣帕搭鞍初结尾。
次骤意态欲腾骧，奔逸长鸣抹千里。

十年怀石门，今日石门去。
双林动曦光，跋河开宿雾。
力微藉古藤，泥软脱芒屦。
风泉白云壑，夜雨青松路。
我生百事废，齿髪行衰暮。
但余爱山心，不逐年华故。
此山甲天下，自昔家吾祖。
峰如青莲花，千叶晓方吐。
烟云浮香色，清凉洗肝腑。
异哉万木间，白塔岿然古。
此老无恙时，超放殊媚妩。
万象供谈笑，大千为戏具。
我曾从之游，绝尘追逸步。
谁云今已亡，塔开全体露。
永怀凭妙观，此意竟凄楚。
那知深林间，聊与故人遇。
电眸霹雳舌，咳唾成妙语。
笔端撼江海，千偈浩奔注。
人间有此客，自可忘百虑。
堂头百衲师，嶷嶷法王辅。
君看说禅口，未肯让前古。
夜阑对昏灯，豪迈激顽鲁。
相逢俱偶然，此生真逆旅。
何当各努力，业已共骑虎。
诗成对轩渠，一笑小天宇。

穷年踏黄尘，旅卧每自鄙。
此山颇岑寂，饮食亦清美。
瘦藤当一折，且作终老计。
晓堂看春雪，秀色浄窗几。
炉暖倚蒲圑，颓然成坐睡。
君从何所来，会我清梦里。
琼花斜袅帽，眸子湛秋水。
伊予杂懽笑，应阿竟何事。
忽然长揖去，惊觉在千里。
人生孰非梦，安有昏旦异。
心知目所见，历历皆虚伪。
他日或相逢，何殊开睫寐。
此诗当见渠，一展笑相视。

文章有神惊颖脱，风雷先听毫端落。
穷年秀气不知休，此盖道余德之粕。
大人见世当有驭，一枝区区何足托。
此语令君意自消，双眸新退重重膜。
鼻端余地大于天，挥斤请看无沾垩。
吟诗写字到骨清，寓意乃佳工折莫。
我年十五恃豪伟，废食忘眠専制作。
人令瑕玷混吞声，将使骇世驱时恶。
那知任已返吾病，迩来猛省能自薄。
默唇僻处兀聋痴，十问烦人慵一答。
聚呵随骂嗟愚狂，不详乃背初心约。
我不怪君亦不嗔，君独何心惟喜跃。
人生异趣各有谋，分定那可相更博。
君不见谪仙历落解全真，月下一尊堂独酌。
又不见渊明坦率从所好，闷遭五斗相纒缚。
矧予于世百无求，纷纷固可俱抛却。
岁月更如秋晚池，草木向枯泉欲涸。
行看东风颠沛来，又丽繁红入斜萼。

霜华旧游秋正深，涧风落日寒蝉吟。
敛眸默数曾到处，笑看碧烟浮水沉。
朅来大旆为山至，山绾烟鬟三十二。
当时老宿契新丰，坐令衲子如云萃。
眼前无复见此公，叹息丛林扫地空。
空余楼殿出云雨，涂金涧碧光岩丛。
卧听松风难比拟，个中偈句谁宗旨。
赖公摹写入新诗，公不作诗山愧耻。

贤为万人英，笔力挽万牛。
宝带腰万丁，封及万户侯。
彼富一二数，其实富未周。
君看清曲江，杰立万富楼。
山川占形胜，佳处横高秋。
丈人披白帢，凭栏清两眸。
凛然无求姿，一洗骄气浮。
郿坞痴肉脔，金谷酒色囚。
名均谓之富，泾渭实异流。
余穷蓄一喙，得饱事事休。
贫富若天渊，饱岂有劣优。
此诗如橄榄，初嚼欲弃投。
终然成可口，味永当见收。

春晚忽凭槛，满眸佳景来。
鸭头波荡漾，螺髻色崔嵬。
苔嫩钱无数，花残锦作堆。
一瓯双井酽，何必酒盈杯。

春掠湓江绿染眸，多情还解向东流。
故应夜梦清苍胜，欲趁春光烂熳游。
饱学尚嗟心未死，痛吟已觉鬓先秋。
何当一棹华亭上，闲唱波寒月满舟。

见流滔天，公峙如山。
壁立万仞，捍其狂澜。
可望而却，不可览攀。
犀颅虎眸，美髯绕頬。
云辞电机，霹雳为舌。
邪宗堕倾，魔胆破裂。
须臾清明，光风霁月。
丛林驴骡，蹴踏龙象。
不可系羁，逸气迈往。
我不得济，大地是浪。
忽然现前，清机历掌。
阿罗汉有，三毒捺落。
迦没欛柄，咄哉黄面。
浙子一生，吃著不尽。

披衣肯来，奔百川而地喘。
袖手归去，碧一天而电收。
闭门无个事，兀坐青两眸。
喝月倒行前日令，呼山入坐上帘钩。

浮屠西来如转邮，方袍纷纷剧东瓯。
上人维弼志独优，翛然高举异凡俦。
从师度淮溯隋沟，神都岁月俄十周。
燕坐缥缈云中楼，明窗翰墨冰茧柔。
贵人旁午拥轩驺，问汝亦有所欲不。
此身南北真浮浮，黄金白璧谁能收。
乃独汲汲从英游，乞书览字无时休。
千年金石穷雕锼，上剧锺王下虞欧。
糢糊墨本如山邱，精神散漫不可求。
俗人贵耳贱两眸，今人古意岂不侔。
森然玉箸垂银钩，怒猊渇骥蟠灵湫。
锦嚢象轴光油油，自笑长物犹见留。
幡然忽忆江湖秋，瓶锡东下如轻鸥。
诛茆伐木寒岩陬，名堂以静盖有由。
坐观蠢蠢遍九州，长空浮云水中沤。
眼前何曾无应酬，岚光波影相夷犹。
别来书札屡相投，问我何时泛扁舟。
西峰玊泉深且幽，杖藜来往亦风流。
红尘道路方悠悠，回首东南天尽头。

当年公子身通侯，锦衣玊食天上游。
骑龙日日朝北斗，岂识万里江湖秋。
但闻人说芦苇傍，枯荷翻倒风飕飕。
四天墨黑雪欲落，群雁上下声咿呦。
坐嗟上界足官府，十年高阁空双眸。
岂无诗句强模写，晓梦不到寒江头。
何人笔墨得能巧，活脱所见来神州。
高堂素壁试披拂，已觉身在芦花洲。
嗟嗟江海人，兀兀一叶舟。
烟蓑雨笠不自好，风雪横来翻百忧。
岂知公子曾未见，缣素髣髴千金酬。
人生万事适意耳，过眼起灭皆浮沤。
玉函置璧夸谨密，流落道路知谁收。
公子好画岂云尔，要使万物供冥搜。
至今好句在人口，泰华突兀黄河流。
嗟我后来亦作诗，辞悭意鄙劳雕锼。
愿起公子已死中，论诗观画一洗千古愁。

火云烧晴空，大暑金石流。
行人口生烟，千里无停辀。
胡为趣遵路，僚好挽莫留。
自言为升斗，往日辞亲游。
儿嬉膝前欢，三载不可求。
所得较所失，轻重真不侔。
于兹满秩归，子职冀稍修。
微官亦何乐，触事有庶尤。
米盐聒双耳，簿领昏两眸。
畏首复畏尾，人役不得休。
岂无读书暇，顷刻但少偷。
幸此案上历，数日获到头。
白云已在眼，喜色津津浮。
我亦厌羁官，如苦南冠囚。
羡子有行色，去若登昆丘。
更书纵未下，投劾行当谋。

秋霖喜新霁，裹饭山中游。
遥指大夫桥，闲泛野人舟。
追随得胜客，雅趣同沧洲。
山路已清绝，颢气况蓐收。
乱石蹲狠羊，苍官耸髯虬。
古寺亦何有，森森潇洒侯。
忘怀一笑粲，更以大白浮。
翰林廊庙姿，席珍韫天球。
如何问三径，更复寻一丘。
升高涩投足，陟险眩回眸。
洞庭四万顷，旁占铛脚州。
中有东西山，千奴熟霜秋。
孤亭快写望，欲去更少休。
菟裘便可卜，何必依先畴。
徘徊共怀古，徂岁真如流。
封侯昔此地，顾余乃诸刘。
一朝失茅土，窘急须人周。
雍门曲池叹，事往将何求。
云木余参错，烟岩自深幽。
人生行乐耳，慎勿曲如钩。

春将至，岁已暮。
思量古往今来，祇是个般调度。
凝眸昔日家风，下足旧时岐路。
劝君休莫莽卤，眨上眉毛须荐取。
东村王老笑呵呵，此道今人弃如土。

六根无牢强，万事有戕败。
丹白岂不佳，能令眼根坏。
溪堂老居士，学道入三昧。
空花结空果，过眼了无碍。
偶然幻翳侵，恼此清净界。
道人不易得，定为天所爱。
恐君堕尘劫，豫比小惩戒。
病眸点空青，勿作儿女态。
为君祷于天，君病立当瘥。
未忘觑诗书，不敢窥粉黛。

公家文庄佐县官，万国朝宗天不言。
桂梁兰室治私第，𫛛鹊建章争绝伦。
昭华秾李态度新，绿尊翠杓罗缤纷。
人归夜台金狄泣，一种风流今尚存。
小君家声自阴后，五侯四贵印如斗。
渠渠夏屋几百椽，谁能近前畏左右。
去天尺五付此郎，诗豪酒圣复専场。
锦鞯花骢折杨柳，霸陵恶少艾如张。
危亭复阁来南州，佳客争门陪俊游。
朱轓皂盖驻五马，叵罗醉掷高阳侯。
青蛾皓齿动星眸，尊前舞罢锦纒头。
参横月落了不问，四并在手吾何忧。
腐儒萧然愧环堵，藜苋胸中扊扅句。
颓然被酒烛如虹，戏效吴歌歌白纻。

秀峰双拱背，庾岭独当眸。

吾家先世有童子，姓名尝著杜诗史。
不缘神气形相殊，安得公诗重褒美。
三百年有宋兴，妙裔四海皆豪英。
番郡自古称多士，群儿头角又峥嵘。
洎水之东有彭氏，生儿五岁真佳瑞。
双眸点漆肌骨清，不与孩提共嬉戏。
诵诗记字何了然，琅琅一口千万言。
弱不胜衣行未稳，凌人气岸已轩轩。
嗟予去国亦云久，为报君恩矢奔走。
绣衣持节入闾阎，大半故人新白首。
与儿阿父昔同游，高才终不事王侯。
报不在身当在子，发源所与今其流。
行看直上青云梯，决取钟如探囊中筹。

聊向苍藤挂六镮，满前嘉致属幽闲。
双眸净洗看无厌，欲结遮头草一间。

生别万里余，会面终有期。
死别不转眸，一朝千古非。
白日光在天，玄阴閟泉扉。
盈盈闺中秀，土化成枯骴。
冠笄共甘苦，谓见素髪垂。
那知死生变，不待桑荫移。
室有病时菌，箧有嫁时衣。
了了眼中事，闲妆静容仪。
垂杨手曾折，为我当春稀。
迅流无回波，落英无还枝。
空房閴无迹，新坟草离离。
伤心北门道，同来不同归。

遗剑日以远，刻舟那可求。
沧溟一沤发，散灭何当收。
而我舐犊悲，中怀不能休。
推排更嵬磊，棘刺生衿喉。
夜梦多见之，犀玉照两眸。
沉忧信伤人，晓觉双鬓秋。
深惭东门达，恐效西河尤。
所念盛德后，一身如缀旒。

一生共悠悠，今者曷不乐。
二十起东山，误为微官缚。
三年瞬眸耳，邮传那久托。
四壁自萧然，青编束高阁。
五更霜钟动，起视星错落。
六律聿其周，忽忽更岁籥。
七哀哦幽韵，感念惊独鹤。
八极岂不广，衰怀了无托。
九原叹多贤，死者那可作。
十里望烟村，天随去寥廓。

妙喜寄针颖，大空浮海沤。
翛然一环堵，安住有至游。
内观如寒龟，无缚浪自囚。
外游如渇鹿，逐焰无时休。
安知至游处，不止亦不流。
广文来东南，持节十四州。
江海见函丈，云林入衣裘。
平生山水国，不满一转眸。
高堂坐隐几，笑遣车下牛。
虚檐白日静，顾眄九极周。
是中有至乐，可以忘春秋。
却来观世梦，聊复忧人忧。

平子愧明略，长卿真倦游。
笭箵傥可佩，瑶玉岂复舟。
旧闻西余老，猖狂白蘋洲。
毫端宝刹见，尘起大地收。
奋迅师子王，蚓蛙视蛟虬。
向来大涤翁，晚节万户侯。
襄阳一转语，富贵真云浮。
此道久已微，碔砆混琳球。
念昔过苕霅，寻谿亦经丘。
同游今安在，十载一瞬眸。
几欲挂长剑，刻舟笑延州。
焉知瓮中人，寂默无春秋。
香炉着古庙，一念万劫休。
安得五亩园，良苗接平畴。
脱身饥寒外，结友高胜流。
二边无余习，六贼可尽刘。
谁能使危肠，一日一万周。
须公谢三旌，故事追羊求。
青鞋一幅巾，往来山之幽。
且复载明月，深潭戏垂钩。

终日看天不举头，桃花烂熳始抬眸。
饶君便有遮天网，到得牢关即便休。

霜飚落木潇湘秋，黄芦飒飒秋江头。
渔翁短棹摇轻舟，夕阳斜照寒波流。
篷蓑箬笠兴夷犹，得鱼沽酒更劝酬。
生涯一叶水上浮，市朝利病不相谋。
青山绿水得鱼游，此乐未必饶公侯。
画图忽见清两眸，恍疑身在沧浪洲。
年来萍梗叹滞留，拟欲与子为朋俦。

倚空危榭压城楼，千里风烟摄寸眸。
二华忽从天外落，三河直入坐中流。
何人解得为邦乐，有客难甘去国愁。
投老复来江汉外，此生归计日悠悠。

物外翛然获自由，殷勤诸子送他州。
白云暂驻无方所，明月相随到处优。
岩谷乍拖终勿思，林泉幽景岂回眸。
吾今此去聊相别，汝且和光混众流。

溪路模糊半山雪，暗淡寒梅一枝月。
醉眸无处认冰姿，两袖香风更愁绝。

千里之马初服辀，风鬃雾鬛跨九州。
驾盐挽磨三千秋，俯首尚与驽骀游。
吴郎人中第一流，文采绚烂珊瑚钩。
阳春白雪和者少，夜光明月暗中投。
鲁人不贵东家邱，吾髯凛凛青两眸。
𪭢金戛玉声相求，属镂双蟠九地幽。
有气夜出干斗牛，忽然化作长黄虬。
睚眦之怨何足雠，一麾立断楼兰头。

缓步宫花夜漏清，廓然天宇月华明。
凝眸望极无纤翳，惟有银河一练横。

沙丘有余风，赵女多跕𫄥。
燕丹养勇士，后宫出女子。
至今余倡优，吹弹满都市。
佳人北方来，倾城尽风靡。
妙舞萦纤腰，清歌发皓齿。
一歌四座欢，再歌宾客起。
回眸与目成，哀弦忍重理。
愿为双飞燕，与君共栖止。
人生不行乐，岁月如流水。

长卿未老久倦游，家无斗酒不得州。
平生拙甚屋背鸠，羊头可烂身不侯。
言辄触讳恐转喉，怒逢醉尉常反眸。
庙堂戛击方鸣球，老人行歌聊饭牛。
我贫木奴欠千头，夜长昼短怀百忧。
岩栖谷汲谁与俦，草木黄落空悲秋。
饥鹰小呼即下韝，老顽不受良工锼。
长年憔悴拟四愁，浮生无根同舞沤。
更以外物为赘疣，黄侯皎皎清且修。
怜我南冠如楚囚，落笔衮衮不肯休。
人物眼前无此流，合持五线裨冕旒。
姓名下覆黄金瓯，万里一秣看骅骝。
去年操瑟不见收，闻君欲买吴江舟。
明珠白璧惜暗投，千金价重苦未酬。
感君尺鲤论绸缪，逝将好我那肯魗。
微吟有句亦复搜，敢撼大树看蚍蜉。
元龙气高百尺楼，此而未遇彼则不。
人虽曰畸天乃侔，会当有驲旌林丘。
钓丝未可归沧洲。

灞陵老将身未侯，连城价重谁当酬。
龙眠三岁亦何有，满载缃囊归汗牛。
苍珉照眼裂趸尾，尺素抹电飞骅骝。
春风吹晴作妍暖，棋窗剥啄惊纹楸。
殷勤唤客出奇玩，一笑终日君家留。
此郎胸中有奇策，未能竟借前箸筹。
波澜收敛入诗律，报章还得明珠投。
九重真龙想天骥，入木八法余银钩。
只今尤物不到手，空花老日生双眸。
章侯叹息恨未见，但听寒雀空嘲啁。
平生欸乃不成曲，无声可和绵驹讴。

人生富贵如五侯，禄丰位大功不酬。
朱轮华屋令人羞，一蓑不如归饭牛。
自驾款叚马少游，胜骤玉腕尚书骝。
少年蹭蹬在丘壑，晚岁风雨悲梧楸。
江边短艇苦唤我，此心勇往谁能留。
幽期正怨齿髪悮，事定不须龟䇲筹。
言虽太漫君莫笑，与语俗人真暗投。
香秔炊熟碧鲈美，横江已办秋风钩。
胸中它日几云梦，四海不劳围寸眸。
肯听儿女昵昵语，秋虫悲笑徒啾啁。
阳春白雪一落耳，竹枝凄怨惭蛮讴。

平生爱山意，瞑目想奇崛。
东南号多山，万岭空峍屼。
不知罏锤工，铸此一尤物。
峰峦与天近，紫翠争日出。
何年飞三山，此事亦恍惚。
要欲移嵌岩，下作仙圣窟。
我愿从之游，飞升蜕尘骨。
山行尚悠悠，客意殊忽忽。
弱水不可渡，瘦马聊自兀。
落日回寸眸，飞鸟但灭没。

风蒲饱朝航，霁色急新涨。
云山绕平湖，水墨澹屏障。
夷犹柂初回，突兀山入望。
何妨倾寸眸，便足了千嶂。
想像钟磬音，隐约霄汉上。
我欲一往游，遐瞻兹可畅。
暮雪犹在涂，遗事不得访。
人生蜡屐缘，一世能几两。
登山追胜游，脚力须少壮。
重来定何时，吾策今可杖。
老愿复尔违，抚事一惆怅。

能事空传王右丞，句如徐庾转难名。
明眸正似溪光様，自古无人画得成。

谁家歌管载凉州，何处跳珠入柂楼。
山雨忽随云渡岭，明眸还与水争愁。

鼓楫去故里，携孥客东吴。
湖山森照耀，鱼鸟相嬉娱。
举目见两高，欲上徒嗟吁。
人言不可往，无路登云衢。
尽力贾余勇，遂复酬宿逋。
白鸟入苍烟，灭没在太虚。
晓日沸晹谷，万川纳归墟。
海门豁中开，怒涛喧朝晡。
尽注百丈江，拱揖朝伍胥。
银湖大如许，仅可方覆盂。
诸峰如培𪣻，琐细不足图。
寸眸一俯仰，八极无遗余。
苐恨苍凉日，悠悠迫悬车。
临风一怅惘，言旋戒危涂。

自我来东吴，窃食偷燕闲。
颓檐赋官居，漏雨穿屋山。
有如朐{月忍}虫，盘屈沮洳间。
入门儿女愁，出门车马喧。
年来得新巢，易地稍立言。
短墙蓬藋蒿，颇亦费剪芟。
视公有华屋，未敢窥其藩。
恶木屏除翳，云山借空观。
郎曹二三公，相过缀游观。
清吟屡刻烛，夜语常更端。
但恐陈太邱，开窗纳晴川。
定复讥中郎，寸碧瞻孱颜。
两家合争雄，人物俱翩翩。
不如醉明眸，堕马倾低鬟。
付此百年事，试作一笑看。
我如云水僧，故乡未言还。
安得从杖屦，婆娑共跻攀。

应奉见车工，杨愔逢选士。
古人记半面，落落才一二。
羡君眸子明，洞彻无纤翳。
小吏曛黑来，匆匆便能识。
忆昔到君家，经史肆论议。
简编讨遗忘，指擿须臾至。
别来五六年，学问益纯粹。
荐名上天阍，嚢锥见锋锐。
少年好奇伟，万卷欲尽记。
春官方用赋，所尚在词艺。
前人存矩矱，雕篆有深意。
寒窗务探讨，讵可轻小技。
穷理尽性学，推论良有自。
士方骛场屋，未能臻极挚。
山中有老儒，发药祛其蔽。
潜心造妙理，离合见同异。
我怀伯业能，嗜学忘肉味。
摩笈得异书，事理了无滞。
况子气方豪，青萍尝一试。
孜孜其勉旃，青霄将自致。

肃肃歳华暮，霏霏烟霭深。
轻冰依浅渚，寒日映疏林。
故邑怀亲日，扁舟去国心。
凝眸无限景，愁绝不成吟。

何日清江使，来为碧落趺。
凝眸望霄汉，曳尾谢泥涂。
霜晓疑曝甲，云横如负图。
前知傥可仗，吾欲问玄夫。

数君妙质来何许，生气森森如得土。
依然对此未忘情，亦欲怀之恨无楮。
宿枝新叶自清妍，蠧拳枯折尤奇古。
已将金玉照双眸，更得珠玑编好语。
男儿学古贵根源，余力游兹文翰圃。
沈思六艺见同归，纵览百家知异户。
浩然养气塞天渊，沛若江河知孰御。
却怜雕斵愁肺肝，但莫苦吟当自愈。

处世如大梦，悟者能有几。
钟鸣漏已尽，耽著不知止。
贤哉颍川公，才老即谢事。
悬车筑园池，归作隐君子。
大块方逸我，顺之聊复尔。
燕居二十年，坐进端为此。
委形虽物化，妙湛本无死。
我来恨不及，犹喜识其嗣。
鬓眉皓已霜，眸子炯如水。
头着白纶巾，萧散真晋士。
传家有髙风，何必拾青紫。
衡门久不开，荒径为我洗。
相携步方塘，春渌涨清泚。
修篁间苍松，新槐杂嘉卉。
断桥堆露箨，危架引烟蘂。
荫庭桂团团，叠涧石齿齿。
萧森无俗姿，旷远含古意。
慰我放逐情，翛然百忧弭。
缅怀前人风，安得九原起。
相过不厌频，追随从此始。

衡岳临清湘，欲往吾无航。
侧身长太息，心逐雁南翔。
洪河擘太华，欲往吾无马。
何当御风游，挥手与世谢。
公家藏二图，尤物伴闲暇。
那知造化工，寓此粉墨假。
一见慰我心，试使画工写。
峥嵘峻极姿，惨淡生笔下。
旧游得窥寻，真赏寄持把。
轻云出层峰，飞瀑落高罅。
川原蔼林芿，山崦露台榭。
幽讨穷双眸，驻立劳两骻。
图成挂虚堂，秋色忽改夏。
清风扫凉朝，明月炚深夜。
恍然疑断取，无乃资幻化。
作诗聊谢公，更辱报章洒。
清新鄙元白，风流追屈贾。
气象岳争雄，讽玩手忘舍。
观图更得诗，端如饱脍炙。
什袭藏箧中，光铓照林野。

开元天子万事足，惟惜当年光景促。
昭阳殿里第一人，十幅红绡围夜玉。
梦中同蹑鳯凰翎，归作霓裳羽衣曲。
沉香亭北倚阑干，缓歌慢舞凝丝竹。
回眸一笑百媚生，尽日君王看不足。
崩腾献荔枝，百马死山谷。
一骑红尘妃子笑，婕妤传诏才人索。
綘纱嚢里水精丸，不是人间香味色。
渔阳鼙鼓动地来，血污游魂归不得。
明眸皓齿今何在，金盘玉箸无消息。
汉主山河锦绣中，三十六宫土花碧。
不见玉颜空死处，泪痕血点垂胸臆。
片段荔枝筐，此心炯炯君应识。

开元天子万事足，惟惜当年光景促。
昭阳殿里第一人，十幅红绡围夜玉。
梦中同蹑鳯凰翎，归作霓裳羽衣曲。
沉香亭北倚阑干，缓歌慢舞凝丝竹。
回眸一笑百媚生，尽日君王看不足。
崩腾献荔枝，百马死山谷。
一骑红尘妃子笑，婕妤传诏才人索。
綘纱嚢里水精丸，不是人间香味色。
渔阳鼙鼓动地来，血污游魂归不得。
明眸皓齿今何在，金盘玉箸无消息。
汉主山河锦绣中，三十六宫土花碧。
不见玉颜空死处，泪痕血点垂胸臆。
片段荔枝筐，此心炯炯君应识。

天公有眸子，犹把明河洗。
况我聪与明，听乐而视礼。
是心有天游，神用寄双耳。
良哉观世音，圆通端自此。
世人竭耳力，所听不逾里。
闻性含虚空，物蔽乃为宄。
区区假药医，不若求诸己。
虚室既生白，吉祥自止止。
潇洒隐圃翁，灵台湛如水。
须识本来人，莫认贼为子。

鸿沟已画天下分，汉王未肯空回军。
诸侯大会壁垓下，戈甲耀日如屯云。
夜闻四面楚歌起，天命人心知去已。
拔山盖世霸图空，却叹当时骓不逝。
帐中美人身姓虞，悲歌起饮聊踟蹰。
数行泪下竟别去，仓皇不得同驰驱。
明眸皓齿为黄土，草木含愁照今古。
依然听曲自低昂，岂忆平生离别苦。

金鞍玉勒连钱骢，车如流水马如龙。
遗簪堕珥碎珠翠，蜜炬夜入蓬莱宫。
曲江宫殿春蒲柳，玉盘犀箸传纤手。
坐中绰约尽天人，锦茵云幕清无尘。
赐名大国动光彩，马嵬回首空啼痕。
我欲题诗吊千古，丧国亡家皆此路。
嫣然一笑倾人城，皓齿明眸真女虎。

美人颜色娇如花，鬒髪光翳朝阳鸦。
玉钗斜插翠眉蹙，岂亦有恨来天涯。
画工善画无穷意，故把双眸翦秋水。
丹青幻出亦动人，况复嫣然能启齿。
年来居士心如灰，草户金锤击不开。
纵教天女来相试，虚烦云雨下阳台。

清晓戒徒御，出郊为胜游。
霜林半摇落，肃穆天地秋。
散策陟峻岭，凭髙瞰清流。
禅居得兰若，迥觉林泉优。
露草凄更碧，风松郁相缪。
山空钟磬响，地胜池台幽。
竹色森不改，桂香泱漭浮。
经行岂莲社，景物如虎丘。
流水人寂寂，归云晚悠悠。
惜哉光景促，妙赏难淹留。
却步出山径，犹回恋山眸。
登临兴未尽，更理溪中舟。

君不见开元天宝同一主，治乱相翻如手举。
掔盈欲恶虽一人，变易安危原近辅。
姚宋已死九龄黜，谁使杨钊继林甫。
宫中太真专宠私，塞外番酋成跋扈。
祸胎养就不自知，漫向华清遗匕箸。
渔阳突骑破潼关，百二山河震金鼓。
翠华杳杳幸西南，赤县纷纷集夷虏。
伤心坡下失红颜，堕泪铃中闻夜雨。
山青江碧蜀道难，栈阁连空{亻袅}相拄。
旌旗惨淡云物愁，林木阴森猿鸟侣。
戎装宫女亦善骑，皓齿明眸犹笑语。
老髯奚官驱蹇驴，负橐赍粮岂供御。
九重徼卫复谁勤，万里艰危真自取。
至尊狼狈尚如此，叹息苍生困豺虎。
千秋万岁不胜悲，玉辇金舆尽黄土。
空令画手思入神，一写丹青戒今古。

羲和整御升旸谷，赤云夹日如飞鹜。
晶光下射东方山，石卵含丹孕岩腹。
谁令巧匠凿山骨，截此頳坚一肪玉。
琢为巨砚形制奇，中有彤云烂盈目。
端溪美璞色马肝，黟歙珍胚纹雾縠。
岂知至宝出嵎夷，散绮浮花彩尤缛。
凤咮空闻名字佳，龙尾苦笑规模俗。
谩夸眉子鬬婵娟，休认明眸类鸲鹆。
顾眄幸蒙君子知，拂拭自远尘埃辱。
火轮炫熀赤乌流，墨海奫沦玄兔浴。
千金象管雕镂精，百炼松煤龙麝馥。
怒猊渇骥纵奔拏，春蚓秋蛇相绾束。
楮生便觉肌理妍，毛颖何尝免冠秃。
公家三世擅直声，此砚提携资简牍。
力侔天地掌中回，胆落奸谀笔端戮。
固宜秘玩不轻示，神物护持无辄黩。
窗明几净斋阁深，日暖风清霭松竹。
试将墨妙写新诗，落笔烟云叹神速。
矧公早年曾饵丹，龟鹤精神鬓毛绿。
久卧商山茹紫芝，行度天门骑白鹿。
猗兰玉树富阶庭，黄卷青缃賸编轴。
愿言什袭遗云仍，大笔髙文永相续。

今日江湖境，双眸岭上明。
山光随地好，秋气逼人清。
陇水初分处，云鸿欲别情。
离群古来有，叹息未休兵。

汉家离宫三十六，缓歌慢舞凝丝竹。
铁骑突出刀枪鸣，惊破霓裳羽衣曲。
明眸皓齿今何在，细柳青蒲为谁绿。
桃花依旧笑春风，风动落花红蔌蔌。

玉质犹披翡翠裳，温泉浴罢蔼天香。
回眸百媚嫣然处，羞死三千红粉妆。

清晨游栖真，薄暮宿灵景。
山空松桂香，云细泉石冷。
髙崖敞飞檐，象纬逼参井。
惜无娟娟月，散此林下影。
夜阑风露寒，岩曲灯耿耿。
疏钟响嵌窦，客枕发深省。
却随猿鸟起，再上翠微顶。
道人山后来，眸子颇清炯。
试询龙虎诀，妙意默已领。
我生忧患余，半世泛萍梗。
脱身鲸海中，扫迹方自屏。
愿从稚川游，薪水事丹鼎。
庶资刀圭力，少使桑榆永。
胡尘暗中原，静谧惟五岭。
渺然炎荒地，自绝羽书警。
结茅定前缘，幽梦先异境。
上下三洞间，安得田二顷。
携家学庞公，扪虱笑王猛。
采薇与散髪，此志久已肯。
嵇生非吾徒，幽愤醉方醒。

承平文物何富哉，宝章万笈藏蓬莱。
余篇散落士夫手，名笔往往牙籖排。
连年戎马扰河洛，锦标玉轴随飞埃。
李侯好事不忍弃，万里艰棘携南来。
炎荒相遇一笑粲，出以示我逾琼瑰。
欧虞颜柳邈已远，兰亭况复昭陵埋。
空遗妙迹刻琬琰，不若古楮存烟煤。
君谟近世称第一，笔力与古肩相挨。
醉翁工夫不在字，名望自足尊舆台。
芙蓉仙人有典则，沧浪逐客气不衰。
胸中磊落难屈折，故使心画奇而巍。
东坡行书骋姿媚，山谷草圣穷萦回。
二公文翰照千古，俯视凡马皆驽骀。
米颠碌碌不足数，运笔尚有从横才。
迩来非是无点画，追时取好如俳谐。
陆书楷法虽小学，古人用意何其能。
君看篆籀写韵语，精巧岂易容追陪。
今人万事不如古，矧以毫墨争雄魁。
嗟余病废卧都峤，何止我马云虺尵。
感时抚事百忧集，对案不复能持杯。
明窗展卷慰岑寂，坐迁旧观双眸开。
梁谿书室插架处，念远更觉增驰怀。
世间雅好无出此，绝胜宝玩琴藏雷。
于今此物未易得，愿言什袭传云来。

道人眈眈痴虎头，了然电转开双眸。
枯木已死寒岩秋，定中霹雳摧四牛。
起来下笔不能休，新诗字字蟠银钩。
发其余者漫不收，散而纵横为九流。
我观此画真其尤，病维摩诘小有瘳。
文殊大士从之游，彼上人者难对酬。
两公文章虎而彪，万古凡马空骅骝。
向来曹韩与韦侯，笔端亦尝知此否。
世间画本多山丘，阅人何翅如传邮。
对此可以销百忧，先生胡为吟四愁。

停针无语泪盈眸，不但伤春夏亦愁。
花外飞来双燕子，一番飞过一番羞。

哭损双眸断尽肠，怕黄昏后到昏黄。
更堪细雨新秋夜，一点残灯伴夜长。

饥禽高噪日三竿，积雪回风堕指寒。
秀色暗添梅富裕，绿梢明报竹平安。
冷侵翠袖诗肩耸，春入红炉酒量宽。
帘外有山千万叠，醉眸浑作怒涛看。

翠楼高压浙山头，海角湖光豁醉眸。
万景入帘吹不卷，一般心做百般愁。

下视红尘意眇然，翠栏十二出云颠。
纵眸愈觉心宽大，碧落无垠绕地圆。

从宦东西不自由，亲帏千里泪长流。
已无鸿雁传家信，更被杜鹃追客愁。
日暖鸟歌空美景，花光柳影谩盈眸。
高楼惆怅凭阑久，心逐白云南向浮。

频年分将阃，那敢厌粗官。
花著双眸暗，霜侵两鬓残。
四郊才罢警，七泽忽忧干。
未报君恩重，清高愧伯鸾。

世尊只眼通三界，外道双眸贯五天。
华意正浓桃脸笑，春光不在柳梢边。

志默忘言理最端，更无一物可相关。
回眸谩著些儿力，一得分明万事闲。

孟公饮狂车辖投，不适遂与俗沉浮。
谪仙醉吟惊冕旒，气侮权幸无悔尤。
不如渊明此意俱悠悠，飘然不系之虚舟。
偃蹇不从刺史游，遇酒或能道上留。
介不为高通不偷，亦知出处非人谋。
人生一世罹百忧，惊风变灭波上沤。
胡为滞此胸中愁，圣贤清浊皆友俦。
九老前尘邈难求，七交高躅或可侔。
百年典刑今在不，振起此风须此流。
亭亭玉立郡督邮，文采秀发中甚遒。
绛帐先生两清修，和音相答鸣琳球。
靖居之孙髯而修，昂藏野鹤横高秋。
林生风度和且柔，抗论直欲轻王侯。
河南游刃无全牛，弟兄传家才术优。
老成不堪冠屦囚，人怜拙甚营巢鸠。
羁穷动辄遭寇雠，但欲缩首眠黄䌷。
何意独蒙公等收，欢然一笑回青眸。
空囊未分一钱羞，典衣犹得事劝酬。
南州竹树相庇庥，步随流水寻清幽。
尚嫌白日多喧啾，少待月出东南陬。
黄梅一株香飕飗，青蘋浮水涵春洲。
那知落雪纷满头，但觉香露沾衣裘。
一釂百罚宁论筹，呜呜自作秦人讴。
快谈慨慷杂嘲咻，凛如武库森戈矛。
天地万物穷雕锼，往往出语夸何刘。
却视万物皆蚍蜉，便拟骑鲸跨九州。
谁能叠曲筑糟邱，所愿酒泉生酒瓯，此生痛饮无罢休。

孤云天末山数峰，峰头隐隐衔乌龙。
遥临北岭望故国，行歌负贩舟车通。
时当高秋雨霜后，木叶纷乱号悲风。
声华一梦水流去，名迹千古山争穹。
津桥烟草阙双峙，驰道莓苔门九重。
鸣銮飚驭杳何许，蓬莱顶上云蒙蒙。
徒惊朝市屡更变，遑问邱垅多英雄。
鼎湖龙去自不返，非烟长锁琉璃宫。
当年真圣受天命，香生菡萏祥光红。
宫前父老尚能说，顾瞻遗宇悲涕中。
桥山松柏閟弓剑，有时宝气飞长虹。
今主绍述更神武，回眸一视云烟空。
请封章疏几时上，振跸行闻来自东。
功成亦念创基业，从此不复言兵戎。
我生多难伤暌离，茫然却顾当何归。
伏辕不作马思奋，塌翼应怜鸟倦飞。
临风且共一杯酒，要看酒面吹澜漪。
不湏遐想念今昔，吾庐好在寻归期。

数垒小山松桂幽，能令盛暑作凉秋。
故宫于此有遗迹，客子暂来生许愁。
万顷云波朝古堞，一簔寒雨送扁舟。
他年图画归携取，要使北人清两眸。

平生爱山心不足，寸碧已复明双眸。
暮年得此幽栖地，枕上烟岚万叠秋。

据坐凝眸语未形，一槌直下意何明。
倒行此令如相委，无限清风动地生。

咄咄，何似生，穿云俊鹘摩青天。
抬眸一顾十万里，林间钝羽空忙然。
求解会，著言诠，还同日午打三更。
争如一句声前荐，独向毗卢顶上行。

官闲访招提，偶作南山游。
门前乔木阴，苍藤挂髯虬。
野僧出迎我，貌古气且柔。
相将入壶中，水竹净双眸。
万竿团修翠，一溪皱横流。
长桥翼方沼，髣髴疑行舟。
角门通细路，崎岖上层丘。
树色老欲瞑，风声寒自飕。
佛阁瞰澄碧，下有百丈湫。
客言龙所邑，不受鱼与䲡。
行行更小亭，罗坐得小休。
石罅流清泉，甘冷无与俦。
濯足夫岂敢，洗耳良末由。
自怜山中人，十载冠压头。
公檄听奔走，端似置书邮。
惟有烟霞疾，沈绵未肯瘳。
邂逅惬幽怀，落日尚迟留。
五斗奚堪恋，十亩亦易求。
要希陶渊明，投绂事农畴。
超然傲尘世，知命复何忧。

开眼万象生，阖眼万象灭。
生灭本无体，人心妄分别。
我初病眸子，散漫空花发。
视物都蒙蒙，浮云翳秋月。
谒告旋掩关，十日人事绝。
密室宴坐余，神光潜洞达。
俄于冥冥中，了然得朗彻。
以兹悟色性，六根成解脱。
缅思浊世人，逐见互攘夺。
外为物所障，两眼暗添屑。
岂知有良医，利重金篦刮。
作诗示盲俗，听此还丹诀。

秾华桃李容，不染双眸净。
唯有爱梅心，梦中行庾岭。
安得移琼林，月下对清影。
坐想冰雪姿，萧然幽兴永。
我欲从君游，羁绊未能骋。
平生溪山怀，倥偬迷簿领。

亭上衔杯日，江边掺袂时。
一年浑共醉，万里各相思。
老得青眸顾，心将白首期。
青云如在手，故旧莫遐遗。

小阁供遐眺，凝眸万景闲。
江流连旷野，林杪出遥山。
思远凭栏外，吟成倚杖间。
乾坤无尽藏，造物岂容悭。

倚杖从容日未曛，望中一洗两眸昏。
晴云放出千寻岭，乔木团成几处村。
东去西来长道路，春耕秋获换郊原。
无穷物象相吞吐，妙趣谁知在不言。

娟娟佳月挂南楼，萧寺真成秉烛游。
火树忽惊新节物，春衫不趁旧风流。
公方高卧追三已，我亦狂歌发四愁。
为报襟期得名胜，何妨着处一开眸。

灯市烧春接郡楼，岁丰人乐事遨游。
繁弦急管方连夕，痛饮高谈自一流。
短帽纵堪陪胜赏，长檠那解照牢愁。
归来卧对西窗月，独想清光烛电眸。

十里笙箫沸市楼，已占风物两优游。
人从月窟开青嶂，灯挟星河映碧流。
曲席深杯成径醉，长廊古寺溢清愁。
暗中我亦知公在，彊对兰膏为举眸。

谁能延月倚危楼，细履相将偶当游。
倦听山歌怀旧俗，闲看水戏溅寒流。
灯光竞作千门晓，酒力微寛一掬愁。
明日八分疲阿买，诗馋元只在清眸。

夹道缯山耸蜃楼，小轩终忆数条游。
月将人意十分满，雨入溪光一派流。
静听屐声喧夜市，旋挑灯灺酝春愁。
闭关不问阴晴事，时怪玄花掠病眸。

鸿蒙栖神契，脱落力自由。
谅此丈夫事，宁为儿女忧。
丈人志宇宙，纤芥无滞留。
静观四大室，俛仰七十秋。
诗宽江海涯，心无花月愁。
请言平生志，旷度无阴谋。
浩瀁驰三峡，泾渭分九流。
霜皮峻千尺，回首走万牛。
大历竹马游，即今谁在不。
被发下大荒，万象散莫收。
一举摄倒景，百篇醒醉眸。
矧此无妄疾，固可勿药瘳。
时当天宇清，皮人献功裘。
愿公强举卮，起慰潇洒侯。
列星摇参光，虫鸟逃穷捜。
前山方刻窟，粗可少献酬。
不作红粉涴，那忧华发羞。
洪崖与浮邱，彩笔俱丰优。

同年进士同坛僧，暂联戢戢如浮萍。
一从仕版秪事役，往往牢落如明星。
假能作意笃恩好，言语不过时芳馨。
死生贵贱两乖角，黄钟可扣非柔莛。
吾见何子取路别，秋霜皦日看鸿冥。
一言意合即定分，咄嗟洞见无留停。
慈亲八十髪黄素，稚子三岁眸青荧。
此翁贫苦不敢叹，意欲欢笑娯亲庭。
往年我官南武郡，士有林子家伶俜。
一儿得官走上国，投铨中品书安宁。
忽去病死不得返，我亦愤泣伤飘零。
徐言中表有贤丈，已收旅骨依林坰。
是年我归再通讯，冬日已照尧阶蓂。
书中报我方急扰，我意官下非常经。
鄱阳胡子遽客死，此翁立为营辎𫐌。
我时方卧生叹息，不觉洒泪霑床屏。
恩宜先施士固有，德不期报人谁听。
贫犹务德幸今见，死不背义闻前铭。
又思此翁乃常履，盛誉未足滋芳名。
有如此翁空试用，慕附始见真膻腥。
一官未用念乡里，九鼎自合尊朝廷。
行看謦欬立事业，下邦震动如雷霆。
淮田野人分屏置，双鬓不复当年青。
干愁道路阻会面，恨酒不醉嗟长醒。
短书一纸说情状，安得模写无余形。
何如未决待清暑，尚期一醉同壶缾。

病卧江城五见秋，惟君向我用青眸。
廪人白粟长相续，官簿青钱不用求。
向日倾心今得意，犯严荐口昔徒羞。
期君通籍金闺后，唤我松江共钓舟。

德星堂上排家宴，埙箎合奏延群彦。
彦清好士虚左迎，遂拉友朋来会面。
新礼将行要讨论，旧章欲举须淹练。
乃公功业世无有，剑履应须尊上殿。
冡嗣风流迈阿戎，眸子烂如岩下电。
纱笼名姓鬼护持，阁画形容人健羡。
先几顷献万言书，壮岁曾看百将传。
济世雄图任屈伸，穷途𫄨句殊精炼。
彦亨俊逸簉鲍昭，辞藻摛华如会弁。
升平方议戢干戈，粉泽岂宜焚笔砚。
大虑终蒙王鳯招，奇谋靡仗无知荐。
子适挥毫八体具，怒猊渇骥获再眄。
但当宝惜比兰亭，未可捐去同秋扇。
彦隆能挽两石弓，丁字不识櫜鞬便。
冲冠摇忆蔺相如，衣绣莫夸江次倩。
彦深和粹贵公子，醍醐味美夸珍馔。
一善拳拳早服膺，射策君门尝决战。
起家正可二千石，筮仕宁希百六掾。
坐中我是江南客，万里寻盟负恩眷。
下齐弗免田横烹，奔楚漫劳吴子唁。
藉酒破愁兹不胜，凭诗遣兴何曾倦。
匠巧旁观只汗颜，椟藏待贾宁沽衒。
可堪僵仆雪填门，无奈裂肤风劲箭。
范叔绨袍也自寒，须贾故人空恋恋。

繁云初弄日，累霭渐韬霞。
夜色连空迥，春英入望赊。
白霓分羽卫，青女乱簪珈。
栩栩思轻蝶，飞飞欲尽花。
琼瑰才琐屑，龙鳯忽交加。
骋岁邀难驻，便轻去莫遮。
似因风伯力，偏助水官夸。
阔布漫天阵，低成匝地洼。
升阶方浸润，投隙任欹斜。
杂遝争排拶，纵横类攫拏。
怙阴方汹汹，畏日尚哗哗。
遇坎宁辞险，投荒忽匿瑕。
谁能问畛域，何处辨隆窊。
眺远眸增眩，惊深吻尽呀。
势包夸海若，功盖补天娲。
赋象随形巧，嘘枯与物华。
黏枝拳宿鹭，拆竹响翻鸦。
迳没虫书藓，滩平鸟篆沙。
冻池静凫鹜，冻草伏麋麚。
弱柳封腰束，停莎老髻丫。
圆方杂圭璧，牝牡失骊䯄。
砌走冯夷蚌，檐垂白帝蛇。
趋明惊吏愕，唱晓误鸡哑。
表沴愁交积，占丰信有涯。
平施入穮蓘，余润到蓬葭。
获早车应稇，稌多垄看秅。
沽帘迎路矗，赛鼓集祠挝。
梁苑曾延客，蓝桥正忆家。
剑歌悲杂缶，陶饮乐胜吁。
更觅刘义伴，相从咏雪车。

飘飘文采照螭头，袖手功名未肯休。
易水渡愁随一骑，春风吹泪着双眸。
向来但遣淮阴将，异日宁论雍齿侯。
应笑江南夸仲父，规模才可限升州。

家在闽山最上头，大书髙屋榜休休。
按行松竹曾施屐，应接江山不运眸。
漫道鹤书朝赴陇，真成蚁穴梦封侯。
紫薇落笔非吾事，抚字犹堪老一州。

举头忽睹明星现，因兹眼病见空华。
今日还渠旧光彩，碧眸炯炯照尘沙。

凛凛孤风世所稀，碧眸炯炯电光辉。
贫儿示与衣中宝，富者教伊赤体归。
毒手惯曾烹佛祖，洪𬬻常用大钳锤。
小根魔子还知否，此是吾家真白眉。

闹篮方喜得抽头，退鼓而今打未休。
莫把乳峰千丈雪，重来换我一双眸。


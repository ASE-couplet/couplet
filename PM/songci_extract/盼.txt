长松修干列承明，虎盼龙盘气貌灵。
风度乍闻琴曲调，巢高初见鹤仪形。
枝笼陛戟寒生槛，叶带𬬻烟翠满庭。
涧底山头各生殖，托根争似在青冥。

玉人梦破一声鸡，转盼生涯色色齐。
有信风雷催出蛰，无言桃李自成蹊。
及时节，力耕犁，谁怕春畴没胫泥。

渊源彻底碧涵秋，谁道寒光凝不流。
转盼芦华与明月，更无一物碍船头。
去来得妙，纵横自由。
巨鳌犯饵快须掣，便是仙山坠也休。

邦人夹岸觑龚黄，画鹢夷犹转曲塘。
风定波平溪练净，沙寒石出木奴香。
冥搜万象诗肩耸，流盼千山醉眼长。
此兴在公真不浅，更乘霜月倚胡床。

经营草舍得能难，甫及斜川八九间。
傍砌更移墙后竹，钩帘独盼雨余山。
月投窗隙如相觅，云过檐端却复还。
长忆少陵规划远，要令寒士总欢颜。

拾得骊珠不秘藏，来寻识眼共平章。
临风一盼留书架，夜夜豪光射竹房。

博洽人为史，循良吏得师。
谋谟当启沃，出处系安危。
鹗立通丹地，龙章近赤墀。
咨询唐典故，笔削汉官仪。
结客多青眼，承家最白眉。
浩然无害气，汪若有容陂。
慎独仍三省，操危任百罹。
谁嘲玄尚白，自信涅非缁。
俯仰俱无怍，幽明两不欺。
爱君心匪石，忧国鬓成丝。
劵外真毫末，樊中足坦夷。
闭门因拂袖，展卷代支颐。
远览迷千古，高怀自一时。
海非蠡可测，豹岂管能窥。
能事推天禄，威名到月支。
孔融徴已晚，安石起何迟。
不待南飞雁，贪悬左顾龟。
向来鹦鹉赋，此去鳯凰池。
揭揭英灵气，巍巍柱石姿。
衮衣须我补，霖雨更谁为。
贱子端何者，先生颇识之。
几年当顾盼，今日倒𬬻锤。
解榻徐生入，弹冠贡子知。
青蝇休点污，白璧漫瑕疵。
炼句终乖律，看书正阙疑。
地偏如有避，交淡欲无私。
瘦马终千里，寒灰待一吹。
西江如可激，毕命守轩帷。

清溪寒不流，空明涵万象。
连山倒景来，顾盼迷俯仰。
云浮潭底深，鸟度镜中往。
悠悠寒藻疏，一一游鱼上。
危桥飐长硔，行客情屡怆。
溪傍万竿竹，矗矗倚崕嶂。
苍根带古色，落叶堕深广。
阴森暗藩篱，萧摵扫空旷。
无人结茅茨，有客契心赏。
物外识远情，天边知旅况。
野店犹远烟，仆夫力难强。
何以纾我怀，浩歌聊自放。

春风荡漾花如织，排摈深岩天地窄。
桃李芳菲鬬艳阳，嫣痕尽染胭脂色。
含丹欲吐娇不胜，獭髓遥分点琼额。
杨妃睡足口无语，嫁作游丝怨风雨。
花神泣罢还欲诉，不愿柔枝荐繁市。
愿得常亲君子傍，秋深静绾紫绡妆。
孤桐独立擎素月，芙蕖零落无辉光。
瑶枝重整临秋水，蓼蒲历历羞无香。
赏心况有双凫仙，琴声夜夜醉婵娟。
碧霞觞泛海棠醉，曲栏丽影何蹁跹。
君不见南朝百里花无数，郁郁纷纷吐烟雾。
载岁无人禁采樵，丹干琼姿尽摧仆。
兰蕙当门动见锄，草间惟叹璇霓卧。
兹花胜植瀛蕊苑，一承顾盼犹未晚。
冉冉临窗如有心，嬛舞清歌乐事远。
蔓露凝霜色倍妍，夔州何独无诗篇。
兹花有诗便不朽，吁嗟托根良不偶。

寥阳洞口风烟好，枯木槎牙撑云岛。
重重金锁遶婵娟，满地落花常不扫。
萧郎闻说已乘鸾，空余九转烧丹灶。
烟霞截断绝非尘，凡夫踪迹无由到。
高阳有客携佳侣，访异寻幽豁襟抱。
琼楼饮散恣欢游，误入蓬壶如梦觉。
云关初叩闲无人，松梢鹤唳如惊报。
须臾奓户迎者谁，吴宫女儿面凝脂。
指点兰堂篆烟袅，珠箔玲珑窣地埀。
高擎翠袖轻轻卷，半露妖娆素莲脸。
嫣然一笑启檀唇，唤我跻堂语声软。
相随环坐一轩秋，旋列杯盘供雅宴。
倚风仙蘂似有情，竞吐芳苞喷香远。
朝云一段下阳台，绰约标容尘世鲜。
黛眉轻拂远山青，明眸斜盼秋波剪。
兰柔柳弱不禁风，睡起芙蓉香体颤。
樱桃缓启歌贯珠，夕阳花外流莺啭。
曲终低语愈含情，自诉芳心犹未展。
苞藏惟恐泄真香，寻常娇怯羞莺燕。
为怜坐客俱多才，拼羞试许求相见。
嫣然若有惜花情，愿丐锦章镌琬琰。
温柔惠性已无双，更听斯言真绝艳。
放怀卷白不暂停，酷嫌鹦鹉杯中浅。
醉玉颓山卧绮窗，秋水一床凝角簟。
悠飏好梦入巫峰，泄泄融融兴正浓。
蘧然惊觉一何有，点缀余霞散眼封。
依约余香虽满袂，行云缥缈已无踪。
壶中天地古来有，默想风物遥应同。
我闻刘阮曾迷路，武陵邂逅如花女。
灵丹咀嚼顿轻身，脱洗红尘已仙去。
又闻仙去有萧防，曾耦双成饮玉浆。
一朝误入华阳洞，于飞终许学鸾凰。
仙凡异境无凭据，毎笑前闻但虚语。
岂意亲逢事偶符，始信人间有奇遇。
归来灯火欲黄昏，隠几无聊暗追慕。
濡毫试作梦仙谣，端欲梦魂重默愬。

襟袂龙钟破雨归，玉人惊笑若耶溪。
恨无款段驰春径，故故遗鞭盼阿儿。

孤塔鹜霄汉，晴影金碧眩。
重来得寓目，归枕尾残汴。
缅怀何姓人，哀祷倾淮甸。
是身如皎月，有水着处现。
弹指遍大千，何止数乡县。
惟应应缘地，聊尔共流转。
颠危悔靳马，善涉悟觅扇。
君看悔与悟，只在一转盼。
至人独何心，示此祸福变。
当知夙缘定，莫作邪道见。
哀哉众生愚，积恶稔天谴。
云何一朝急，赖此香火荐。
我来适灯夕，宝蜡明邃殿。
还揩客尘眼，重睹浮坛面。
朝来塔上铃，告我风色便。
平淮一回首，岸草失葱蒨。

秋风来几日，我发白已多。
千林了未觉，奈此一叶何。
宴坐阅流光，一盼寄庭柯。
寒虫独何者，唧唧夜自歌。

饮冰啮雪傅延年，要比蟾宫桂子妍。
忽遇嫦娥蒙一盼，桂花未敢着鞭先。

西岭回看天柱峰，却行山背蹴苍龙。
雄奇未有诗章写，深秀惟将顾盼供。

闻说频频党，深遵秩秩猷。
题评归月旦，裁鉴比阳秋。
赋谢雕虫手，诗通美盼眸。
看君多直谅，端似汉朱游。

旋经义兴境，顿棹石兰渚。
震泽为何在，今惟太湖浦。
圆经萦五百，盼目眇无睹。
高天淼著岸，长津杂如缕。
窈窕寻湾埼，迢递望峦屿。
惊飙扬飞湍，浮霄漾悬岨。
轻禽翔云汉，游鳞憩中浒。
暗霭天时阴，峣岧舟航舞。
冯河安可徇，静观戒行旅。

谪仙醉揖金陵月，浩歌目送飞鸿绝。
江城樽俎照清辉，楼台忽作烟霞宅。
长杯引竭北斗空，吴歈楚舞无颜色。
行行倒著紫绮裘，径上兰舟岸纱帻。
笑谈欬唾惊鱼龙，历块群山看灭没。
石头水底度冰轮，迢迢碾破澄空碧。
左回右盼生英风，联袂招邀尽狂客。
相将醉卧绿萝烟，三山不动鳌无力。
秦淮寂寂江月空，人物风流难再得。

真王严仗卫，清道表前旌。
翠辇浮龙藻，霜戈丽虎兵。
哀笳鸣广路，警跸过曾城。
后乘超王屋，前驱上玉京。
诸天观鼓节，列圣肃仪刑。
朝谒虚皇罢，麾幢下始青。
搜兵宁紫户，阅籍按黄庭。
十洲皆承事，九宇仰裁成。
暇豫迎春宴，还宫召百灵。
绿室陈歌舞，阳台焕日星。
玉酒浮樽满，天花覆坐馨。
空谣洞真唱，遐览悲劫龄。
俯盼红尘子，起灭轻浮萍。

鼓策飞晨华，翘辔玄景阿。
云裾动星汉，流彩鸣玉珂。
苕苕拂青霭，俛仰窥员罗。
群真俨龙驾，拊节扬空歌。
灵风翔玉京，音响生云和。
飞轩出阊阖，紫霄高峨峨。
览极不知疲，垂足濯天河。
抵掌谈羲黄，历世由经过。
下盼尘波中，秽浊真弃帑。
胡为恋浮境，出没相缠纡。
秦陵一抔土，神室生葭芦。
商山高崔嵬，名与四皓俱。
归来邈云汉，璧月流绮疏。
悠然动清兴，何必骑鲸鱼。

白马何翩翩，况复值神武。
逸足看夷犹，四蹄入风雨。
右盼空流沙，左历无全虏。
中夜视房心，趣目翻霞举。
朝饮昆仑池，夕秣龙川渚。
毛族空成群，斑驳亦何数。
神物不虚生，寄托遇明主。
所适无险难，要知同彼此。
归来脱羁束，饱食刍与粟。
主人已封侯，安步驱华毂。

芙蓉开绿水，青松映海棠。
新晴沐膏雨，艳色明朝阳。
绰约彼姝子，转盼流辉光。
被服妖且妍，细浥蔷薇香。
下有合欢带，绣作双鸳鸯。
上有双同心，结作明月珰。
珠环垂两耳，翠凤翘钗梁。
琼钩约双袖，提笼学采桑。
采桑城南隅，五马停路傍。
调笑不一顾，但见桑条长。
归来候蚕眠，静坐调笙簧。
结发事夫婿，谁羡东家王。

坐待鸡鸣报早朝，那知别殿困笙箫。
妾身恨不为鹦鹉，犹恃君王顾盼骄。

烟冥露重霜风号，声悲色惨侵征袍。
据鞍顾盼度沙碛，纵横白骨余残烧。
举鞭迟留问田父，彼将欲语先折腰。
泣云畔寇昔据此，老夫父子服弓刀。
将军下令起丘甲，法严势迫无所逃。
攻城夺险数十战，民残兵弊夷枭巢。
当时二子没于阵，老夫幸免甘无聊。
匹夫僭乱起阡陌，祸延千里俱嗷嗷。
官私所杀尽民吏，坐令骨肉相征鏖。
唯余将军封万户，士卒战死埋蓬蒿。
至今野火遍昏黑，天阴鬼哭声嘈嘈。

四大一和合，所以兆我命。
及其有损增，遂复制我病。
五年过纵心，四大失正定。
新岁转盼来，疾应改新证。

晚学愧淹博，微官妨隠盘。
攀龙荣请事，敛板喜承颜。
懦庸资盼睐，簿领洗尘烦。
南丰茂人杰，才望蔼江关。
题舆裨德政，镇俗念时艰。
仙山寻胜外，妙句落人间。
气连天柱壮，清夺霜空寒。
一读三叹息，发立谁敢谩。
但嗟俊逸才，尚滞海之湾。
中兴急贤哲，日日闻赐环。
况复有如公，骥足宁久闲。
会须早命驾，即日当召还。
发硎观利器，断鳌新海寰。
宣室伫前席，顾问应夜阑。

累土创新亭，本拟还旧观。
或言旧亭庳，视此才及半。
我方安朴拙，岂敢事轮奂。
言念梦幻身，终日困几案。
既未许自如，超然脱羁绊。
亦欲对江山，时发一笑粲。
自从得新亭，顿觉百忧散。
亭前柳色新，亭下荷花乱。
明月可坐邀，积雪堪俯玩。
凭栏送飞鸿，千里归一盼。
诗成似有神，酒行欲无算。
取次亦足乐，胡为尚兴叹。
恨吾年已衰，志不在游宦。
何当归去来，终老湖山畔。

衰年厌尘劳，久念作浄观。
奉祠还故山，阅岁更过半。
草草结茅庐，虽无轮与奂。
水作绿罗衣，山为青玉案。
自足了余生，岂谓浮名绊。
牵从江上来，去国同王粲。
既与猿鹤疏，还惊鸥鹭散。
公余坐危亭，四顾云影乱。
新诗忽鼎来，累日饱吟玩。
洗我胸中尘，宛如睹清盼。
信知隠侯家，句法有成算。
方今苦乏材，当馈屡兴叹。
如公人物英，宁久从远宦。
会见御追风，起自长淮畔。

特迂千骑访柴门，多谢清朝皂盖臣。
肯为衰翁留竟日，顿令寒谷暖生春。
论心便觉尘襟豁，刮目仍观妙句新。
转盼又还成远别，相思后夜定伤神。

溯自洪都返故园，今朝倒指恰三年。
举头但见松筠长，转盼那知岁月迁。
幸有青山长在眼，休嗟白发已垂颠。
此身傥未归黄壤，花下犹堪醉圣贤。

老去交游半浅深，高山流水独知音。
分携苦未经寒暑，转盼那知隔古今。
联事尚怀时把酒，同朝犹记共论心。
无因执绋西山路，空对东风泪满襟。

石蹊万折冻欲裂，两岸梅英照天发。
于中更有锦薰笼，芳菲不待勾萌达。
奇姿苒苒来仙源，从此横枝不直钱。
东风零乱委泥土，只为山家作玉田。
岂若夫君有真色，紫葩碧叶从初得。
几将消息露人间，纷纷尘俗谁能识。
晚居卢阜声名飞，蕙帐悠悠春梦迟。
起来鼻观犹馥郁，杖藜便觉香风随。
夭桃谩说燕脂染，落絮徒云白毡糁。
品题一著佳客称，并使丁香风味减。
蓝溪夫子诚好事，赠我此花良有为。
平生岩壑在胸中，培殖根荄年不记。
故应谓我知花谱，千夫彩綷来吾圃。
拜嘉欢喜不敢当，直欲美芹羞帝所。
昔扈龙舆白石川，回銮小憩玉津园。
曾见此花千百本，较量今者端无前。
若居御苑逢膏泽，车载盆栽惟所适。
吾王顾盼即生春，不费阳和些子力。

妇欲事舅姑，先当和叔妹。
叔妹不我和，舅姑生怨憝。
伯叔贵依义，崇恩胡可废。
晨昏同问安，致敬敛身退。
语笑不妄发，正色绝冶态。
夜行必以烛，相遇毋盼睐。
女妹贵亲昵，唯当尽恩爱。
椸枷混衣裳，妆奁同粉黛。
威仪俾娴习，纫缝勤教诲。
其间有过差，识性须忍耐。
伯叔各生子，嬉戏鱼同队。
切勿分彼己，爱犹我儿辈。
姊妹或归宁，亲戚无阻碍。
童稚既抚存，仆妾亦下逮。
彼于父母前，岂不知欣戴。
遂使高堂言，吾子得贤配。
推此厚族党，睦姻居外内。
心期在阴德，施惠每韬晦。
丧葬乏资财，男女未婚对。
称家之有无，彼必怀感佩。
岁时馈壶浆，燕享盍簪玳。
贫富与贵贱，待之宜一槩。
猗欤行此行，妇德无瑕颣。
万口并一谈，可贻彤管载。

麤疏带出莲花笠，济楚披来粪扫衣。
拈起少林无孔笛，左瞻右盼两头吹。
声声慢，拍拍随，听者虽多和者稀。
曲遍欲休休不得，知音知后更谁知。

春风入园林，万卉以艳争相夸。
胡为此仙李，颜色憔悴堪咨嗟。
棱棱瘦树数点雪，半醒半睡风欹斜。
枯枝肤剥少生意，况有疥癣相孽芽。
不如免葵及燕麦，妍媚春色摇纤葩。
下自成蹊直虚语，谁肯顾盼留香车。
顾我逢春少行乐，老眼日有文书遮。
自怜衰飒已如许，那更对此愁人花。

流火郡离饶，悠悠驿路迢。
黄华舟解鄂，渺渺大江遥。
肩弛鄱人檐，身随楚客桡。
东瓯乡梦远，南浦别魂销。
不过汉阳垒，犹劳郡守轺。
远山看八字，古国避三苗。
别水由通济，羁帆渡泬漻。
方随鸥浩荡，俄值雨飘飖。
夹岸华疑雪，舂天浪似潮。
枝栖并乌鹊，苕宿伴鹪鹩。
旅思凭诗遣，愁肠赖酒浇。
无鱼不弹铗，忘味若闻韶。
孺子沧浪曲，渔人款乃谣。
逃虚音可喜，得隽语同嚣。
秋老江经夏，湖平境过宵。
夜鸣疑有虎，昏吠喜闻獢。
遗俗怀吴主，荒祠类楚昭。
巨鳞烹缩项，白粲籴长腰。
茅舍橘初熟，江村枫未凋。
柳枝犹楚楚，竹泪尚思姚。
雨后禾收晚，霜前麦见荞。
风清玉沙界，月吐紫微霄。
一瓣香闻佛，千龄寿祝尧。
沱潜终共道，江汉讫同朝。
渡口听鸡唱，洲边记鹭翘。
地名思故里，诗句忆同僚。
塔子瞻山色，天门认斗杓。
航便河广苇，风顺若邪樵。
石首欣相问，刘郎似见招。
双帆方快意，五两忽狂飙。
谁弄黄昏笛，如闻赤壁箫。
孤烟为藕市，一叶是渔舠。
江水澄泥煮，芦薪带湿烧。
梦回惊枕撼，晓起觉风调。
蔬撷才盈握，鱼{月肃}莫计艘。
横波沉密网，巨浪脱高跳。
红想乡醪滑，黄看野菊娇。
左公城穴兔，油口树喑蜩。
水是蛟龙地，桑余羽葆条。
竹由忠愍插，木自洞庭漂。
大士精蓝壮，将军画像骁。
江空无战舰，水落有乘橇。
促织虫知备，淘河鸟受徭。
风高鸣过雁，天阔戾飞雕。
云梦封疆远，荆衡气象辽。
建都曾王楚，为郡自平萧。
息壤那容盗，章台可戒骄。
韩诗夸府大，汉史志民僄。
燕集堂开杞，笙歌乐舞逍。
楼登一日暇，赋就百忧消。
落帽观成阻，游山兴谩飘。
书随鳞出峡，诗附翼还鄡。
离岸忽鸣橹，满艘仍竖幖。
栖窗回蜥蜴，扑面集蟏蛸。
沙市人家远，方城草色葽。
食梨苏肺渴，啜茗愈头痟。
覆屋曾非瓦，名村浪有窑。
枝江县罗国，凫舄飏王乔。
百里环洲渚，千家在苇苕。
津卿谁复御，松邑已非侨。
汉景余清爽，临江尚庙祧。
转滩惊见石，挽𫄴眩飞芀。
澎湃声如击，玲珑状似雕。
松楸悲相冢，香火静僧寮。
转盼宜都过，横云楚塞峤。
虎牙端欲噬，铜柱为谁标。
月向夷陵看，杯思太白邀。
文忠遗劲节，精采凛生绡。
岩白形如鹞，鱼黄状类{攸/虫}。
邦人祀神禹，郭璞当皋陶。
舟退风飞鹢，生浮旅泛薸。
鲤溪穿荦确，牛峡隔岧嶤。
孝起姜村感，音传进足趫。
山家收芋栗，土物贡姜椒。
涧水何曾歇，桃花未肯夭。
覆盆鸣鹿友，绝壁聚狐妖。
野媪头缠白，行人背负镣。
回看一州峡，下视众山么。
障日峰衔豆，钻天石碍轿。
道逢怀刺祢，卧听诵书鼌。
被冷公孙布，裘寒季子貂。
犹堪耐冰雪，未暇忆炎歊。
倦上九盘岭，重观三峡桥。
好峰名佛顶，欲画少僧繇。
照黑纷持火，愁荒猛击刀。
流虹瞻魏阙，瑞白庆清朝。
国寿绵箕翼，皇图奕诵钊。
欢声形戴白，环视舞垂髫。
避涉忧如马，观形怯类猫。
眼经巫峡险，心过秭归焦。
熊绎山城古，灵均庙貌憔。
离情随梗断，乡思为梅撩。
境始临夔府，魂频梦象箾。
轻生甘叱驭，爱物戒扬镳。
帅阃分诚滥，州麾把更侥。
拜恩罗吏卒，列炬散鸢鸮。
野渡水清浅，孤舟人寂寥。
影防沙有蜮，音骇昼闻枭。
圣洞云深锁，天池浪不摇。
林梢鸣烈烈，峰顶洒瀌瀌。
快睹天披雾，愁听夜滴蕉。
阳台开爱日，阴气廓玄枵。
六六盘初过，三三界已超。
生朝念弧失，旅食分箪瓢。
遐想赋风玉，敬瞻行雨瑶。
过关宁有鬼，及郭免逢魈。
访古寻诗史，观风入郡谯。
路难端可畏，形役尚奚劳。
行也知谁使，官乎我亦聊。
欲赓刘与杜，辞鄙甚𥬠荛。

拂晓出楚塞，中流望荆门。
江随铜柱转，舟遇虎牙奔。
鸟度南天阔，鱼翻秋水浑。
宜都转盼过，夜宿旧江村。

舟从三峡过三沱，柳岸人家转盼过。
莫惜殷勤问舟子，江边好处亦无多。

江上风波恶，江中洲渚多。
回头三峡远，转盼七矶过。

世论尚迫隘，吾道亦摧藏。
行歌碧云暮，坐怨瑶草芳。
不如寄层梯，转盼尽八荒。
飞霞曳为裾，明月缀为珰。
举手招卢敖，振步谒紫皇。
归续大人赋，一笑遥相望。

苍苍太手熟，岁岁厄吾乡。
千里均州县，三旬殊雨旸。
谁云不私覆，廼尔分此疆。
遂令远游子，转盼生炎凉。

笑谈登月窟，转盼戛天池。
十载董狐笔，两州龚遂祠。
文章传古法，名姓畏人知。
忽作龙蛇梦，今无甲子疑。

晴辄不闲闲辄雨，少神造物恶相阻。
我自意行无雨晴，翻倒沧溟尽从汝。
青年一去不可招，紫烟漠漠三山暮。
朝云破峡忽归来，从君欲觅高唐赋。
向来似梦此非梦，转盼仍从梦中去。
夜深泥滑欲归时，瘦马迟迟堤上路。

孤塔骛霄汉，晴影金碧眩。
重来得寓目，归枕尾残汴。
缅怀何姓人，哀祷倾淮甸。
是身如皎月，有水着处现。
弹指遍大千，何止数乡县。
惟应因缘地，聊尔共流转。
颠危悔勒马，善涉悟觅扇。
君看悔与悟，只在一转盼。
至人独何心，示此祸福变。
当知夙缘定，莫作邪道见。
哀哉众生愚，积恶稔天谴。
云何一朝急，赖此香火荐。
我来适灯夕，宝蜡明邃殿。
还揩客眼尘，重睹浮屠面。
朝来塔上铃，告我风色便。
平淮一回首，岸容失葱蒨。

杀气昏昏横塞上，东并黄河开玉帐。
昼飞羽檄下列城，夜脱貂裘抚降将。
将军枥上汗血马，猛士腰间虎文韔。
阶前白刅明如霜，门外长戟森相向。
朔风卷地吹急雪，转盼玉花深一丈。
谁言铁衣冷彻骨，感义怀恩如挟纩。
河外诸城一洗空，太行北岳元无恙。
更呼斗酒作长歌，要遣天山健儿唱。

梦泛扁舟禹庙前，中流拂面风泠然。
楼台缥缈知几叠，云物点缀多余妍。
莲房芡觜采无主，渔歌菱唱声满川。
梦中了了知是梦，却恐燕语来惊眠。
弄桡顾谓共载客，乖离不记经几年。
即今相逢两幻质，转盼变灭如飞烟。
斯言未竟客大笑，人生寓世岂独坚。
元章嘉叟君所见，一别丹旐俱翩翩。
君知梦觉本无异，勿为画饼流馋涎。
我惭俛首梦亦断，尚觉细浪鸣船舷。

我不如昔人骑鹤上九天，玉简奏事虚皇前。
平生啬养气麤全，两脚驰走轻如烟。
鸟道悬崖忽飞鶱，戏掷短剑声铿然。
转盼跳下千仞渊，已复取剑升层巅。
腾猿俊鹘争后先，饥食松花掬飞泉。
金骨绿髓渐凝坚，口哦七字黄庭篇。
西来欲访挟弹仙，丹经剑诀更精研。
嗟哉一失五百年，作诗付子勿妄传。

妾昔初去家，邻里持车箱。
共祝善事主，门戸望宠光。
一入未央宫，顾盼偶非常。
穉齿不虑患，倾身保专房。
燕婉承恩泽，但言日月长。
岂知辞玉陛，翩若叶陨霜。
永巷虽放弃，犹虑重谤伤。
悔不侍宴时，一夕称千觞。
妾心剖如丹，妾骨朽亦香。
后身作羽林，为国死封疆。

我昔薄游西适秦，归到锦城逢早春。
五门收灯药市近，小桃妖妍狂杀人。
霓裳法曲华清谱，燕妒身轻莺学语。
歌舞更休转盼间，但见宫衣换金缕。
世上悲欢岂易知，不堪风景似当时。
病来几与麹生绝，禅榻茶烟双鬓丝。

黑云塞空万马屯，转盼白雨如倾盆。
狂风疾雷撼乾坤，壮哉涧壑相吐吞。
老龙腾拏下天阍，鳞间火作电脚奔。
巨松拔起千年根，浮槎断梗何足论。
我诗欲成醉墨翻，安得此雨洗中原。
长河衮衮来昆仑，鹳鹊下看黄流浑。

轻舟夜绝江，天阔星磊磊。
地势下东南，壮哉水所汇。
月出半天赤，转盼离巨海。
清晖流玉宇，草木尽光彩。
男子志功名，徒死不容悔。
坐思黄河上，横戈被重铠。
晚途虽益困，此志顾常在。
一日天胜人，丑虏安足醢。

曾携一剑远从戎，秦赵关河顾盼中。
老去功名无复梦，凌烟分付黑头公。

楚巫奔走畏天悭，变化寜知转盼间。
初夜电光揺北斗，平明云气冒南山。
坐令沃野新秧遍，已觉丰年旧观还。
白首老农愁破处，梦回高枕听潺潺。

北风挟骄云，突起塞宇宙。
赫日初未西，盼转失白昼。
翻空黑帜合，列阵奇鬼鬭。
雨镞飞纵横，雷车助奔骤。
平阶水入户，沟渎不能受。
对面语不闻，持伞避屋漏。
儿童抱图书，衣屦那暇救。
纵暴理岂长，忽已收檐霤。
比邻更相劳，捃拾如过寇。
老子独痴顽，长歌对醇酎。

兀兀治聋酒未醒，霏霏泼火雨初晴。
愁看入户桃花片，闲听争巢燕子声。
百疾侵陵成老大，一春转盼又清明。
兰亭禹庙浑如昨，回首儿时似隔生。

幽人睡觉夜未央，四檐悬溜声浪浪。
乐哉甘澍及时至，九衢一洗尘沙黄。
明朝邻曲各欢喜，赛庙沽酒刲猪羊。
不劳𫐆辘蹋龙骨，转盼白水盈陂塘。
呼儿扫地设菅席，与汝一醉歌时康。
岂惟磨镰待收麦，小甑已觉吴粳香。

受廛故里老为氓，三十余年学养生。
倩盼作妖狐未惨，肥甘藏毒鸩犹轻。
忠言何啻千金药，赤口能烧万里城。
陋巷藜羹心自乐，傍观虚说傲公卿。

今年景气佳，有祷神必答。
时时虽闵雨，顾盼即霑洽。
绵地千里间，四月秧尽插。
季夏雨三日，凄爽欲忘箑。
潴水如塞河，决水如放闸。
几席乱蛙黾，庭除泳鹅鸭。
舍边鱼受钓，户外鸥可狎。
飞萤最得意，终夕自开阖。
萧萧菰蒲声，恍若船入夹。
嗟予亦耐事，坚坐书满榻。
悬知{禾罢}{禾亚}收，已足供伏腊。
会约张志和，清风泛苕霅。

常年看花时，辄苦风雨厄。
今年独异此，游人满阡陌。
翩翩出联骑，往往醉堕帻。
转盼桃杏空，遂见辛夷坼。
海棠尤可念，不耐暖日炙。
胭脂成白雪，其意亦自惜。
曾未淹旬时，春事欲扫迹。
安得爱花心，坚顽如铁石。

云暝风号得我惊，砚池转盼已生冰。
窗间顿失疏梅影，枕上空闻断雁声。
公子皂貂方痛饮，农家黄犊正深耕。
老人别有超然处，一首清诗信笔成。

开岁大雪如飞鸥，转盼已见平檐沟。
村深出门风裂面，况复取醉湖边楼。
从来春雪不耐久，卧听点滴无时休。
去年久旱绵千里，犁不入土蝗虫稠。
今年冬春足膏泽，天意似欲滋农畴。
岂惟养猪大作社，更卖宝剑添耕牛。

天青无云星错落，大风忽自西南作。
寿藤老木不自全，门外岂容存略彴。
翁媪惊呼儿女泣，屋瓦飞空吁可愕。
巢倾共闵乌鹊死，空黑还疑鬼神恶。
南邻仅有瓜牛庐，转盼卷去无遗余。
腐儒自笑独耐事，一灯荧荧犹读书。

入山窘宿雨，上山贺朝霁。
跬步便历险，转盼已呀气。
岂惟膝点心，固已头抢地。
游人贪胜践，姑吟蜀道易。

曲士怀轩裳，铢寸较得失。
纷纭战宠辱，矛盾相撞抶。
大方惟达人，天游寄虚室。
卷舒傥由己，出处要无必。
时来作砭针，一起当疗疾。
时去收龙蛇，夭矫自超逸。
隠见了无碍，妙迹那可诘。
我公天人姿，宿有补天术。
心缘静见理，心静与天一。
当年风雨会，黄道宾出日。
乾坤方疮痍，涂炭入忧恤。
神锋指幽燕，酋领将斧锧。
世数有长消，忽忽谢簪绂。
归来卧林薮，道自无伸屈。
庆堂示余彦，亲洒银笔述。
聊遗郢人斤，千载斫妙质。
定应山水观，中与胸趣匹。
仰看衡云飞，云静山崒嵂。
俯盼湘流水，舟楫空荡潏。
可怜天东北，狼烟暗郁律。
神州见苍莽，悲风为萧瑟。
再拜愿有期，经纶勿韬郁。
天心酌民言，公再调鼎实。
风霆驱八荒，游戏须一出。

江州江城赤如赭，江吞孤城去如泻。
忽然华楹出城角，庾公之楼高照野。
云空翚飞粲丹雘，树杪鳞差排碧瓦。
行人转盼居人夸，云道风流有存者。
庾公当年志恢拓，神姿从来本夷雅。
偶驱百万撄虎狼，反旆南归惟匹马。
如何倚栏向北顾，坐俯惊湍弄杯斝。
岂知宗国风灯似，膏尽烟空欲煨炧。
朅来抚事一悲慨，泪落清波为谁洒。
细思兴替总人为，有昊何能擅坯冶。

人之生也直，此物自长年。
雾雨晦深谷，风云乘半天。
扶危正须尔，得道亦超然。
惨淡空回盼，长吁立暝烟。

幽居迩郊原，出户目已了。
闲携一枝竹，散步及秋晓。
寒烟引轻云，澹澹萦木杪。
矫首瞩层穹，转盼失飞鸟。
野潦浄荒陂，惊飚泛枯筿。
世态徒营营，此心殊了了。
佳处谁与论，聊用付清醥。

花日浅明牖，竹风低度墙。
举头空弱絮，转盼堕危芳。
兴遣凭毛颖，愁消赖羽觞。
阴阴繁夏木，故里耿难忘。

尚书妙德望，曳履闻直声。
献纳雨露边，斯文有统盟。
重席侍经幄，藻鉴持铨衡。
不惮推毂士，规摹汉西京。
五色深补衮，三入厌承明。
欻起莼鲈思，径作吴松行。
名位九牧耸，富贵一毫轻。
徜徉霅溪上，结庐依化城。
摆落轩冕累，白屋倒屣迎。
实际契禅宗，虚静合仙经。
圣朝亟图旧，世臣重典刑。
苍生望东山，盐梅待调羹。
引年章屡却，勇决非矫情。
雍容进退间，夷惠和且清。
出纶冠奎文，安车示尊荣。
乐天宅池台，翁仲金余籯。
公贵无留资，韩宣有卿名。
时方需大老，复当佐升平。
它年秉旄地，堂上有奇兵。
恢复还旧都，翠华驾云亭。
贱子荷英盼，炼句愧阴铿。
请歌公归兮，盍使季札听。

南山长鬣五大夫，峩冠织翠华襟裾。
老藏山泽骨相臞，捐躯鼎鼐计不踈。
偶向寒窗伴腐儒，坦腹耸身止坐隅。
鼻观如与芝兰俱，非烟非雾时有无。
愧尔不及清庙瑚，窃蒙顾盼承吹嘘。
弥明不解世俗书，哑然尚能赋此乎。
我惭刘侯敢诋渠，明窗昼永勤三余。
三生结习痛扫除，尚余闻熏六凿俱。
篆烟起灭凌太虚，嗒然隠几兼忘吾。

下帘读易沈君平，老向人间识世英。
戏把年龄聊复问，从来富贵不须评。
联翩诗笔粗豪甚，矍铄精神顾盼明。
我欲求田古松邑，君言此计几时成。

我行如辘轳，西上复东下。
触热溯江船，迎霜归越舍。
齐山至禹穴，百六十长亭。
江头矶上叟，嗤我太营营。
朝见上江来，暮见下江去。
君为何物官，拜罢乃尔遽。
语叟且勿嗤，我本寒乡士。
三年饕汉粟，中秘仍太史。
为亲乞左官，得贰江南州。
人淳土物美，官暇餐钱优。
心欢亲意足，家喜朋戚贺。
犯炎束去担，凌涨理征柂。
心力困奔走，性命脱痁痎。
及郊始相庆，有命从天来。
天恩一何厚，别驾升太守。
州名太府尊，地望潜藩旧。
父母爱则深，未谅赤子心。
公荣私养迫，外美内愁侵。
问戍当几时，列宿两经天。
问去当几程，更西行五千。
荆南居其中，此去犹百舍。
回舻指东越，半月可休驾。
瓜时幸未忙，况有婚会急。
女弟归越人，季秋迨其吉。
半月易为费，婚会难可违。
不辞一月内，两过钓鱼矶。
憧憧虽可惭，盼盼实所安。
再三谢渔父，从此事纶竿。

褰裳八度外，竦辔霄上游。
轩观随云起，偃驾东渟丘。
丹荑耀琼冈，三素粲曾幽。
蹑景遗尘波，偶想即虚柔。
盼目娱真际，不喜亦不忧。
宴罢三椿期，颠徊翳沧流。
千载何足道，太空自然畴。

昔闻信都侯，尝作画舫斋。
空户两向辟，樽席长对排。
左顾树若岸，右盼堵成崖。
既无风波虞，但与物景谐。
一从信都去，来者趣意乖。
屋室改库厩，花木为薪柴。
君当访其迹，更葺安旧牌。
记石傥尚在，尘土加洗揩。
然后酿井泉，吟醉前人偕。
寄言灵河守，高此别乘怀。

迺翁五车读，弓剑初一命。
九十归田园，颜丹眼如镜。
客来不告倦，笔落有余劲。
霜严草花落，松柏独也正。
吾怜盼与札，徐阅襄昭定。
济美竟寂寞，陈编漫辉映。
翁家戏彩郎，足继贤业盛。
雄词逼王杨，奥学窥韩孟。
援今校古昔，两翁犹此病。
今段天试君，处此要以静。

平日从俊游，寂寂坐多病。
犯床漫飞埃，瑶笙罢重请。
昔游喜复到，风物他日盛。
坡恐名燕支，楼亦诧端正。
新交间旧友，气合宫羽应。
谭麈冰霜厉，笔阵鹅鹳劲。
吏隠分乐地，与世不好径。
拔贫办一欢，挟贵轻百乘。
四豪载酒过，讲德珠璧映。
歌奏云近人，舞罢鸾顾镜。
酬酢忘主宾，笑语似纷竞。
朱楼识阿盼，白酒醉师命。
明朝耐残酲，江声醒幽听。
此乐谪仙后，同异君试订。
四豪成风手，可但只字警。
我投诗社名，拜手敢貌敬。

秦邮望仪真，相与不三驿。
仕学四十年，此地几旅食。
寓公芹泮士，十九尽亲识。
兹游最奇伟，诗坛许投迹。
每当觞咏间，不盖惭颊赤。
赤手桃虓虎，空弮抗雄戟。
四盼号猿手，未敢箭锋直。
排日有胜践，尚恐坐岑寂。
才卷俯江帐，复蜡东园屐。
小奚费收攟，巨橐珍的历。
摩挲归装富，足容傲侯伯。

龙旌凤扇一相迎，知费青禽几寄声。
天上经年才旧约，人间转盼便深更。
凉河只向樽前落，微月偏来酒面明。
后夜玉琴弹别鹤，独应乾鹊梦魂惊。

回首舟餐野店栖，何殊子美咏青泥。
朅来贤将先回盼，径上诗坛许命题。
举白烂陪山简醉，凝香到有武陵迷。
异时过计今方悔，曾虑谈间彼子西。

玉盘盂侧玉为人，插羽瑶觞不计巡。
想送客归回醉盼，司花来梦鬭精神。

东君属意鹤翎红，喜入先生盼睐中。
蝴蝶亦知春事短，向人栩栩恋芳丛。

虚传流水遶壶公，兴化衣冠转盼空。
拟比三君扶汉室，肯同二陆起吴中。
泗川始讶沈神鼎，剑浦俄惊合化龙。
龆龀满前垂白母，此情何处问苍穹。

戚戚复戚戚，辞亲远行游。
江湖浩无际，山峦郁相稠。
浮云奋南征，所历非故丘。
离禽鲜好音，羁旅多远忧。
古人一日养，不以三牲酬。
胡为功名意，盼断倚门眸。

时光如箭递相催，三春竟过夏方来。
红英渐落幽三径，绿叶初肥映翠苔。
太息劳生同若梦，四十年华轻断送。
譬如朝露最伤情，且趁年光免嘲弄。
阳和布泽满丘墟，黄鸟声啼自卷舒。
闻声自可娱清昼，何必嗟嘘向敝庐。
独念须眉惊渐老，事业无成悲潦倒。
旷志深沉似碧潭，孤情磊落如芳草。
惜春还作送春游，片刻风光未易酬。
妙绪清言成韵会，飞觞举盏涤离愁。
良会弗长随往迹，转盼须臾即宿昔。
古人秉烛非清狂，吾辈好把时光惜。

江南二月好风光，杏蕊桃花间绿杨。
是处芳堤嘶牧马，谁家红粉盼孤航。
永嘉时过人皆尽，建业潮来波自扬。
物理静观多变幻，长歌差胜奏笙簧。

连朝幞被冷凄凄，客屐湘江到浙西。
长叹故园秋渐老，快逢诗伯句频携。
回廊待月来僧梵，曲径看花听鸟啼。
转盼雪霜应按候，调琴协瑟念山妻。

文昌老仙绝俗姿，爱山成癖非儿痴。
胸中况自有丘壑，槛结瑰异常恐迟。
坤维谋略出分阃，江山致助争出奇。
寻幽选胜上巫峡，断崖怪石悬参差。
十二峰前弭征楫，枝藤直上穷所之。
云烟变态千万状，过眼神动惊天随。
人疑跻攀欲力尽，公自乐此良不疲。
瑶华真妃似夙驾，风马昼下扬旛旗。
层峦好处起苍壁，丹霞望门开赤帷。
登坛定可拾瑶翠，却老未应无玉枝。
仰天一笑晲寥廓，俯视培𪣻丘陵低。
颇疑游龙出飞跃，恍若栖凤犹娱嬉。
乔松跨鹤远近集，云雨济人朝暮为。
坛罗野翠有余润，泉拖修帛无穷时。
一经盼睐便改观，阳台价重当由兹。
惜哉牙纛不久驻，鹢首未转樯乌驰。
轻缣素练欲摹写，画师难著五色施。
笔端机杼始潜运，悠然寄兴沧洲湄。
章成密简绣衣使，绣衣翰墨今白眉。
珠酬玉唱两相尚，三叹尽解骚人颐。
好刊苍珉示千古，磨而不磷涅不缁。
纷纷我辈小巫耳，健读数过徒噫嘻。
待从两公奠西极，安南嶷，收关河百二之险，劖岷峨万仞之嵋。
大书有宋中兴颂，东还更和巫山诗。

烟雨望丽阳，前山罗紫翠。
照水挹南明，不与巾子对。
朅来登囿山，一览万山会。
莲城山固多，此地要为最。
主人意轩豁，物境供旷快。
山椒涌华屋，迥立风埃外。
一物无遁形，所在见纤介。
清霜肃天壤，佳树隔阛阓。
俯仰随取舍，左右从盼睐。
门墙寻故步，杖屦许从迈。
恍然至绝顶，更觉宇宙大。
樽酒屡劝酬，棋枰更胜败。
秋高月色皎，浮云了无碍。
不俟攀仙掌，徒手吸溪濑。
兹堂极崇敞，意若欠深邃。
先植易生木，徐待松柏兑。
望远仍可喜，意满聊自晦。
无使山下人，或得窥外内。
但恐趣赐环，树艺或不逮。
先生味斯言，一笑相领解。
吾将饬园丁，随处添翳荟。
他时遶扶疏，吾庐益可爱。

老我旧曾官日边，随众年除仍岁迁。
母子日夜念乡国，但欲共耕绵上田。
叶君写照妙一世，画我形模在山水。
有如虎头貌幼舆，正合置之岩石里。
犹记有客为谀言，盍更野服为貂蝉。
我笑不答心不然，拂衣径得归林泉。
归来岁月不知久，十余年中何不有。
此心炯炯尚如丹，只为幽忧成老丑。
久矣与世俱相忘，荷君念我应老苍。
新图白髭添一二，岂知双鬓皆成霜。
两图对挂耿相照，顾盼从容成一笑。
更添松竹作寿星，我已甘心就枯槁。
人言姿态与真同，如照止水窥青铜。
明知已非故吾矣，小孙指点能呼翁。
君居天街号称首，侯王生面罗左右。
边头飞将新立功，飒爽英气照窗牖。
名满四方求者多，千金造门君不呵。
能事固不受促迫，应酬虽繁可柰何。
胡为有暇及衰朽，楚楚装池意尤厚。
我今已是行路人，不须重累丹青手。

殄瘁人俱骇，伊余独永叹。
十年交义重，五日旧盟寒。
求去重维絷，欲归无羽翰。
佳城何处是，东盼涕汍澜。

怡颜今得盼庭柯，黄鸟啼边绿荫多。
回叹此生肝肺涸，只因雕篆损天和。

宵爨悬釜星，晓光落窗牖。
乌鹊如谄人，贺语亦交口。
收书白氍毹，青山并还旧。
门巷未扫除，家童具箕帚。
物色不招挽，顾盼左右有。
梅兄可纳交，竹弟亦耐久。
毛锥得奇助，引我琢句手。
酒国百无忧，问津其敢后。
逐逐春意来，孤村又花柳。

秋尽黄云涨南亩，修我囷仓筑场圃。
不堪雨脚如悬麻，坐见禾头欲生耳。
令君意与神明通，炉熏未断来天风。
吹开六出花数点，转盼杲杲扶桑红。
日下鸟乌声亦乐，村北村南争刈获。
白酒香浮老瓦盆，樵歌缓扣乌犍角。
有客携家来受廛，丰登未见如今年。
老农扶杖笑相语，只恐双凫朝日边。

平分浙江流，东境浮海角。
其民仰鱼盐，久已困征榷。
麦禾与桑麻，耕锄到峣埆。
往岁比不登，场圃几濯濯。
荒政劳庙谋，赈廪开数数。
饥羸不待饱，共感君泽渥。
仁哉覆育恩，所恶吏龌龊。
教诏弥谆谆，听受祇藐藐。
何知国与民，足己肆贪浊。
流离且未还，已复事椎剥。
按察殊未曾，圣主独先觉。
重贻宵旰忧，顾盼求卓荦。
君固岷峨英，怀抱富荆璞。
迩来奏对语，朝阳鸣鷟鸑。
锵然历帝聪，简记谅已确。
外台适虚席，妙选出亲擢。
此节岂轻受，委寄重山岳。
除音九天下，众论靡瑕驳。
揽辔首越山，青萍方在握。
送君无杂言，当不负所学。

一带城头四望全，压云亭上更无边。
手攀北斗轻飞肉，目盼南楼仅及肩。
城郭千年高复下，江湖万里后还先。
平生颇负昂霄志，便欲乘风送上天。

妙绝虚明万里光，融融静静渺茫茫。
其间变化无踪迹，却有方圆与短长。
仰首看空闲顾盼，聚头窃语足商量。
竹稍忽作潇然韵，正是云门第一章。

北固山兮朝晖，鼛鼓奏兮吹箎。
盼夫君兮来止，纷老稚兮扶携。
敛芳馨兮荐豆，君弗语笑兮我怀凄。
聊相羊兮引釂，慰我愿兮无违。

乾道群充赋，尚书独主盟。
当今贤使者，似我老先生。
湛辈追随念，韩门顾盼情。
相逢谈不了，敢更以诗鸣。

平生欠汝哦诗债，岁岁年年须要还。
未至腊时先访问，已过春月尚跻攀。
直从开后到落后，不问山间与水间。
却笑渊明赋归去，庭柯日盼自怡颜。

芙蓉堂前春水绿，芙蓉堂后春花开。
芙蓉堂中醉歌舞，芙蓉堂下车如雷。
轻舟弄水买一笑，游人竞逐墙阴来。
浪痕不受尘滓涴，东风吹入黄金杯。
秋千欲上彩绳稳，老翁稚子连声催。
遨头春思浓似酒，剧饮谁能问升斗。
博山香软珠帘低，坐客请行时被肘。
觥筹交错兴未已，更著山殽并野蔌。
归来门巷影散乱，舍南舍北黄埃走。
轻衫短帽亦不恶，追欢岂落醉翁后。
小姬顾盼扬秋波，十十五五细马驮。
红旗夹道映斜日，金钗坠处肩相摩。
旁观定自双眼饱，但见两脸生微涡。
从今湖上愈清好，纤腰长袖成奔梭。
冥搜付与纸上语，朱颜为我商声歌。
愿公归侍玉皇侧，更向西湖弄春色。

去冬雪意悭，稍稍腊三白。
飞霙才到地，转盼已消释。
缅怀大有年，兆见琼玉积。
今兹杳难期，春信亦已迫。
天公岂不仁，拙政难感格。
何时惬人意，四顾苦无策。
东林惠佳句，似庆平地尺。
见戏唯何甚，余方自刻责。
东林达余心，精祷觊有获。
沈水烟未收，冰花已如席。
皓皓埋群山，霏霏连数夕。
郊原迷畔岸，径畛失分画。
儿童见未曾，耆老记畴昔。
几年无此瑞，惊喜欲折屐。
皆云穷腊中，得此夜光璧。
莫言不坚牢，究竟多利益。
端能殄遗蝗，亦复滋宿麦。
欢声沸闾里，和气蠲疠疫。
老守差自慰，足寄孤危迹。
小己不足道，吾民幸安宅。
作诗谢东林，至诚动金石。

人生恶白髭，镊去恨不速。
欲留少年容，藻饰欺盲俗。
欺人实自欺，举世迷不复。
黄叶陨秋风，明年会重绿。
髭白不再黑，白白长相续。
光阴驹过隙，转盼黄粱熟。
青春挽不住，暮景暗相促。
古人少壮时，耳目万夫瞩。
今我忽已老，事业未丝粟。
蒲柳不禁秋，抚己堪恸哭。
成功固有分，进德岂不足。
忽将六尺躯，终身甘退缩。
白髭谨勿摘，留以警录录。
勇奋千里骥，懈怠辕下跼。
人生百种病，厥根在多欲。
芟夷蕴崇之，庶使茂嘉谷。
每怀风木感，悲痛缠心曲。
立身扬令名，此罪傥可赎。
旦旦鉴白髭，进进毋自辱。

地接熊湘尾，天开龙寿山。
精蓝依石峡，远岫点烟鬟。
青草渺茫外，黄陵顾盼间。
攀缘寻古迹，足倦不知还。

山川万代留，人物有时尽。
慷慨羊叔子，登临重嗟悯。
功名垂櫜来，老去载仓囷。
焉有利在民，转盼声即泯。
非真吊古往，借言聊自引。
湛也穷其心，欲嘿不能忍。
惜昧无去来，徒知幻与影。

舒忧早逾关，延晤尽名侣。
林亭果幽赏，得计良自许。
高鸣迭酬唱，阳春谁激楚。
坐移游好园，振策盼芳渚。
曾茅旧剪结，冰艳静谁与。
几年杨巨源，句妙听钟敔。
谪仙继前躅，凌厉苍霄举。
吾人潘逍遥，清新出机杼。
揆予才独后，乙乙抽茧绪。
肆瞻宇宙宏，气类混出处。
盍簪忍轻散，快意樽中醑。
相看岂时情，襟期耐寒暑。

今春少晴天，雨声常绵延。
晓来羲车展云出，射我屋瓦生苍烟。
忆昔既冠时，壮志平幽燕。
先王手扶太极起，余事未竟骑星躔。
誓将胆与肠，剖析帝座前。
出师先定董郭荐，此老妙处心默传。
甲庚子亥系宿业，古来局杀英与贤。
苍华萧萧药裹侧，不觉转盼霜满颠。
因念梦境中，此亦非小缘。
枉教心无片饷息，形气自贱欲火然。
一根返源六根了，如何不遣情勾牵。
今朝好春风，歌鸟如管弦。
花香舒锦机，次第铺我园。
柳柔曳金绳，高下拂我船。
伸臂揽六龙，莫过桑榆边。
披猖车尾霞，丹碧如旗旜。
幻作万石酒，烂醉三千年。
世间生死俱扫空，况复戏弄冕与轩。
江西扬子云，道院方昼眠。
来书拆半月，欲报懒欲忺。
许我诗五十，方得见六篇。
清腴似陶谢，尤觉词精便。
尤陆二丈人，和答尚未全。
贱子焉敢继，口诵心膂镌。
此月小筑成，南湖向西偏。
规模从简俭，门墙抵人肩。
池亭巧相通，万竹夹涧泉。
风月岂易量，肯换闲忧煎。
怀公不能休，语尽终难宣。

高标无过张户部，督赋文移多似雨。
侵晨径造梦蝶床，冷坐谭诗捐俗语。
博闻无过尤少卿，议礼辨析纷如争。
破午远到煨芋室，抵掌谈事非今情。
梦蝶床前何所有，一盏术汤聊代酒。
煨芋室中殊可怜，半椀草茶不直钱。
登车出门尚回盼，邻媪巷童惊走看。
雪寒水际正萧条，安得驺呼连改观。
世上尘劳忙若钻，想欲跳身脱羁绊。
只堪告诉向梅花，我是梅花千树伴。
春风不觉园中换，刺字交驰烦则乱。
狂歌愈见野人真，巨笔掀空合有神。

市梢茅厂三两间，旁有数鹅行复还。
适从何来令威老，矫首便觉高情闲。
群鹅不度风姿少，罢亚相随过汀草。
令威流盼略无言，寄与谁知自瀛岛。
少焉戛然鸣一声，岂暇更顾儿童惊。
直上青天三万丈，鹅在人间夸字样。

漫记今年雪，先悭半月晴。
乍飘偏有熊，猛下却无声。
水绕长春圃，人居不夜城。
弄寒群犬戏，惊晓独鸡鸣。
桥冻泥添滑，窗虚纸借明。
冷妨梅早慧，高妒柳轻生。
瀹茗尝深鼎，临书厌短檠。
鹅边鹇失素，鸥混鹭争盟。
日壑银烹出，龙沙粉筑成。
歌盐唐按谱，聚米汉谈兵。
曳履需公诏，吞毡感使旌。
初平羊变石，白起甲填坑。
贾舶停珠浦，朝骖萃玉京。
驼铜夸北录，马瑞遇东瀛。
云凝情俱淡，风旋力骤狞。
藕边侵纬宿，酥畔比螺蛏。
敞坐诗笺接，欢筵舞袖迎。
缘甍方盼转，入幌忽萦盈。
烟满空翔鹤，潮翻海纵鲸。
蓝田难爱宝，月窟助蜚英。
瓮罩杯谁覆，盆冰镜不倾。
瑶随王粲珮，玑缀李彪缨。
豹舄宜分色，麻衣浪拟清。
齐腰休更举，巴曲试烦赓。

苍山石骨高棱层，缭断谷口如坚城。
何年穴作瓮门入，豁然天地中开明。
门深十丈碧铁色，错落鳞甲潜光晶。
溪声泻出骇风雨，岩泉乱滴纷珠璎。
老藤翠木蔚回合，幽花好鸟相逢迎。
异哉人世有此境，顾盼萧爽心骨惊。
想见伏龙擘山出，澒洞冰雹轰雷霆。
不然避秦客仙去，中有桃花门不扃。
谷深路窈望不极，有泉可濯田可耕。
何当颛此一丘壑，家在东吴空复情。

喜说山居胜，兰亭一盼中。
松楸今十世，竹帛故三公。
念德心何极，幽栖道未穷。
吾归访岩壑，鸡黍更谁同。

逶迤路逐惊蛇去，转盼不知身已高。
雪积万层山四合，碧油幢外有旌旄。

褰裳涉秋浦，散策上齐山。
盼往谢尘嚣，瞻新得层峦。
万象翕呈露，跬步不可间。
下巧瞰坤轴，高奇仰天剜。
硿矼禹所穴，巀嶭秦开关。
始探困伛偻，徐行快平宽。
斲凤扣危壁，登虬俯澄湾。
突然出鳌背，但见江漫漫。
匪特激愚懦，且以订群顽。

放舟龙阳县，洞庭包五河。
汹汹不得道，茫茫将奈何。
篙师请小泊，石矴沉泥沙。
是中太无岸，强指苇与莎。
滞留三四晨，大浪山嵯峨。
同舟总下泪，自谓𫗪鼋鼍。
白水日以长，仅存青草芽。
转盼又已没，但见千顷波。
此时羡白鸟，飞入青山阿。

郁攸属者潜煽灾，蜚廉纵风相与偕。
林林生齿七万户，连甍接栋烧成灰。
如何老翁一区宅，间不以寸独不{火矣}。
玉石俱焚势应尔，岂有幻术能然哉。
闻之翁乃好善者，平时事佛经卷开。
有余必以济贫乏，不以利欲萦其怀。
仓卒遂蒙鬼神护，万目注视咸惊猜。
厥初巨焰𦶟天起，左顾右盼如燔柴。
翁知无脱免，委身甘作烬与煨。
麾儿与妇令亟走，誓死不去无违乖。
全家酣寝越信宿，如闻大浪声喧豗。
及其梦觉火亦息，依然一室当崔嵬。
微如蒲萄不熏灼，而况梁栋与桷榱。
苍苍表善有如此，余自作孽何足哀。
作诗志往劝来者，勿以斯语同优俳。

老来心事向谁论，每见移时话肺肝。
黄甲同登今有几，白头相对古来难。
死生转盼星辰坠，聚散酸心幕雨寒。
病里不堪闻楚些，海山望断泪汍澜。

故老凄其甚，嗟余尚庶几。
勋庸迟琬琰，顾盼有晶威。
伯氏供为子，诸生记摄衣。
凄凉葑菲恨，图得诲言归。

朝随双鸳鸯，暮为孤凤凰。
春风顾盼间，罗帐生辉光。
金盘荐玉食，王母持雕觞。
能得几时好，顷刻成参商。
夜月满空阶，余香在衣裳。
人生喜懽乐，失计易沮伤。
本谓荣九族，旦夕如金张。
一身乃命薄，粉泪空徬徨。
应羡里闾间，百岁同糟糠。
悔不祇从媒，随分作妻房。

伊人学有源，疏汝导瀍涧。
相羊辟雍水，他年定名宦。
谈高如已仙，笔妙疑善幻。
池龙驾车辇，天马脱鞍襻。
平生诸公间，抵掌肯讥讪。
顾我方卑飞，藩篱趁尺鷃。
相逢山水县，不觉逼岁晏。
时评道精粗，万折归一贯。
更及羲文易，后世明忧患。
行藏思鼎钟，舒卷付藜苋。
飘零朋旧交，俛仰亲故盼。
因知昔能贤，此趣亦俱惯。
茫茫造化广，局局天壤间。
溪山偶登临，古寺履危栈。
老来身本闲，懒去情转慢。
词场足金章，决科信须绾。
霜天忍分手，恻怆涕空潸。
夜坐把离杯，寒声度鸿雁。

加赐雪寒钱，欢声禁旅传。
妻孥应盼盼，儿女定跹跹。
醉熟千家酒，炊香万灶烟。
何须谈挟纩，王道本通天。

国是古难定，公胡亦帅藩。
荣怀虽禁路，雅志已邱园。
在昔从诸老，于今盛一门。
便藩方异渥，勇退复明恩。
家学资经纬，儒科得本原。
等闲为出处，何必较腾骞。
致主丹心在，忧时素发繁。
纷纭诚虮虱，变化任鹏鹍。
华阁犹前席，洪都漫左轓。
建牙仪甚伟，分屏望还尊。
持橐嘉谋略，横经妙讨论。
皂囊怀直节，青琐务忠言。
䌷史知无隠，明刑信不冤。
治才和上下，力可正乾坤。
收敛当侯阃，迢遥远帝阍。
九迁由简拔，三入匪趋奔。
落落终难合，悠悠实易昏。
归应思贺监，到日记陈蕃。
自叹驱驰困，谁能顾盼温。
春风动行李，只有梦随轩。

日月交辉际，乾坤欲整时。
谋谟无远近，顾盼有安危。
国倚宗臣重，人惟正统推。
将军兼问古，中尉不言私。
美德开初禩，清风起四维。
山河春蔼蔼，雨露夜垂垂。
川浩鼋鼍穴，田丰鼠兔窥。
险辞萋莫已，深网障无遗。
流谤看金策，纯诚表竹枝。
丹心元未改，只影去奚疑。
能胜归天道，云亡忽事宜。
蜀关几犬豕，淮岸迩旌旗。
将相通新好，朝廷说旧规。
渠奸甘授首，盛代巩丕基。
褒叙还宗祏，光昭在鼎彝。
凄凉余谥法，慷慨付诸儿。
汨水芬芳地，三闾绝好词。
子兰真已矣，靳尚亦奚为。
乐事云悲事，新知匪故知。
续骚何日了，千古泪如丝。

南州冬日佳，风和霜气收。
出门访良友，散策寻清游。
负郭有野趣，荒草带寒流。
信步任所止，款扉得深幽。
初若隠者居，忽上云中楼。
揽以三层颠，恍与万象浮。
绿野宽作围，青山远相蟉。
凌然欲轻举，久乃思冥搜。
团团荔枝林，往往丛叶稠。
时于阴木间，略见碧瓦沟。
苍然晚烟集，红者枫树头。
𥩟立思转赊，顾盼目不周。
何意城中身，而对海上州。
要须千幅尽，未可一语酬。
时已梅萼春，景迈浙水秋。
远地得心赏，良会非宿筹。
黄柑况可餐，绿酒方出𥬠。
十年真契阔，再见方绸缪。
矧兹天一方，无异水上沤。
把盏不知暮，论文殊未休。
俄惊庭叶落，始觉昏鸦投。
独怜下弦月，未挂初旬钩。
绝景尚可揖，归途谅匪修。
何当雁荡间，相与老一丘。

百媚千娇出浴时，君王凝盼转魂迷。
香肌犹恐红绡重，可忍他年践马蹄。

易销知地燥，未济识天悭。
凹凸难行处，模糊转盼间。
定应凭小槛，频看钓沧湾。
嫩煮添茶兴，何须倒玉山。

平也青云器，乡评推孝廉。
高怀焦尾澹，壮节湛卢铦。
与我偏心照，论交以道詹。
逸群容策蹇，美盼对无盐。
振楫期同济，提衡岂致嫌。
前年税征鞅，弥月憩衡苫。
环堵藜为榻，圭门席挂檐。
未曾忧四壁，聊与醉青帘。
且默何尝说，虽寒不附炎。
伏龙当自起，跃马要谁占。
舌在居贫乐，情亲茹蓼甜。
雅游伤遽散，流景顾将淹。
信断伤秋雁，愁多伴夜蟾。
不堪男女泪，北望一渐渐。

岁律峥嵘腊候深，一天风雪卷愁阴。
故人默默怀交意，逐客栖栖上国心。
千里相望空盼盻，当年下吏阻追寻。
咄嗟谤口闻高谊，披豁羁怀见雅吟。
学道元将御穷困，浮生何必计升沈。
世间机阱知难避，往者图书可自箴。
犹得云山开醉眼，可无俗物挠冲襟。
𫛳来闲暇何须怪，鬼见揶揄岂易禁。
楚客留情著香草，启期传意入鸣琴。
夫君自上丹霄去，莫忘云泉寄好音。

吾门开康庄，吾心洞秋旻。
泓澄湛无底，方寸无涯津。
美人隔秋水，数月一合并。
昨宵七月七，游子脚不停。
仰看乌鹊桥，遥盼牛女星。
吁天致私祷，席地罗广庭。
乞巧问天孙，逐物昧己灵。
齐东田野间，语言殊不经。
夫何古犹今，竞作奔奔鹑。
玉霄眇空阔，银汉横青冥。
不须赋解嘲，且复歌闲情。

江淮倚襄沔，两纪当分拏。
皇天憗一老，一正遗万差。
长城蔽江汉，双骏腾渥洼。
英灵萃千载，智勇出一家。
以德不以威，以静不以哗。
以信不以欺，以俭不以奢。
跻人上衽席，含哺相咿哑。
胡马饮江水，狞飚扫蒹葭。
月明戍楼啸，风急秋城笳。
边勋一夔老，史笔五色花。
遗烈在伯仲，奎画崇褒嘉。
递迭吹埙箎，嘈杂空淫哇。
玉节飞先声，一道争传夸。
单骑造阊阖，三舍日未斜。
野{艹/敕}饭山馆，龟手疲马檛。
霰雪皴衣棱，敢惮千里遐。
双旌与五马，所至弓刀遮。
惨舒出顾盼，辉光生齿牙。
笑公后其乐，白日无精华。
次边隔江东，籴涌无从赊。
赫炎苗不苏，潋滟圬不芽。
紫葵圃不畦，黄粟山不畬。
扶携及襁褓，颠踣如蓬麻。
相看尽菜色，槁立疑帝豝。
精明见家法，了事才咄嗟。
所急先民天，以次清胡沙。

绝代有佳人，洁齐处深宫。
组织成文章，黼黻可帝躬。
兰菊媚幽姿，桃李自春风。
出门非所识，所识非所从。
婉娈彼谁女，剪制了不工。
膏沐倚市门，苟为悦己容。
顾盼若有得，刍雉靡不同。
出门惟所之，谐笑缭西东。
寄语道傍人，取舍须至公。
荣华一时耳，礼义百年中。

达官须亲民，未竟法应再。
昔君治姑孰，报政甫初载。
桃李春正华，风木养不待。
至今田里间，往往诵遗爱。
荐章交公车，夷涂了无碍。
自诡更治民，得邑仍勇退。
坐看积薪上，笑谢及瓜代。
赤县官山阴，铜章喜重佩。
平湖带城郭，崇山镇溟海。
道中勤顾接，何者非胜槩。
鹅池湛清涟，兰亭霏翠霭。
溪流西走剡，夜雪曾访戴。
此地君故家，旧游详往载。
公余信足乐，俗敝良可慨。
盗贩人鬭狠，淫祀家禳禬。
缓纵固不可，激之或生害。
厥田惟中中，厥赋上上倍。
豪家窘输送，勺合无容贷。
贫家惯逋负，符移费追逮。
行之苟失中，上下交怨怼。
台府相鼎立，征求常意外。
稽违速谴呵，抑绝虞冒昧。
犴狱当尽心，夜寄或百辈。
去来不敢诘，犹豫即招悔。
哗徒陷平民，更欲脱有罪。
朝方得其情，莫祈当路改。
过客纷如织，刺口说行在。
丐求小不惬，百计工组缋。
我知夫子心，此去专劳来。
岂其慑声势，左盼而右睐。
然须处心平，更须临事耐。
勿恃事理直，抗论多慷慨。
勿谓气类同，不虞趋向背。
先入勿偏听，未信勿忠诲。
小迟岁月间，足致治平最。
庶策三载勋，亟应千龄会。

潇洒数椽屋，旋营花竹坡。
心宽忘地窄，亭小得山多。
共赏春晴好，其如客醉何。
栖鸾将远举，宁久盼庭柯。

天家积庆如江河，千枝万叶鲁卫毛。
声名赫赫照今古，骨相飘飘多俊髦。
惟安懿王迈种德，当时庙社遗勋劳。
本支百世端未艾，绵绵瓜瓞更崇高。
只今中兴得旦奭，夹辅日月参夔皋。
自余材德踵相望，磊落抱负皆英豪。
或持皮帛登台省，或奉符竹分旌旄。
金川丈人最后出，平生力学勤持操。
高谈奥论不可到，一洒万字无停毫。
聊将圭撮试当世，已被天语加崇褒。
从此公道更开泰，未必奔走悬三刀。
念昔南宫陪俊翮，偶附骥尾辞蓬蒿。
因蒙顾盼被收录，得拜门下恩则叨。
自怜薄命薄如叶，十年再尔吟离骚。
世间情态已百转，每叹慈爱终坚牢。
今逢佳节揆初度，欲荐眉寿酬甄陶。
丈人丈人听我语，我语憔悴空啾嘈。
白圭三复古亦少，缁衣改为今可遭。
人言恺悌必富贵，恺悌富贵何由逃。
不愿归来一尊酒，但愿努力登三鳌。
我欲执鞭追壶中之日月，荐海上之蟠桃。

风帆等骏马，突出不受羁。
群山望如豆，转盼罗窗扉。
顷居长安城，小驷驱以驰。
尘埃困烦促，滞留费忧思。
不知葭苇乡，閟此天地奇。
鸥禽亦佳尚，洁身固我师。
下上万顷光，夫岂矜其私。
物生各有适，我适君无之。
掀髯倚柁楼，一笑了百痴。
商歌讵成音，逝者方如斯。

我来一载强，再觌凤山面。
时当秋末垂，群木尚葱倩。
卓彼鸾停姿，清流洁于练。
照影眩其仪，世治乃一见。
伊予独何人，娄获遇奇盼。
去年旱少收，田里多流转。
今年虽得稔，旧恙复枝蔓。
圣主肩有虞，斯瑞遂可援。
却笑闽越氏，虽美谁与传。
山势较奇崛，泉源费洿羡。
坚松峻壁挂，暗溜阴崖溅。
莎寒晚不雕，果异红堪恋。
四围巧逻遮，千级窘攀缘。
弟兄承板舆，向晚不知倦。
诗成寄山中，聊用纪缱绻。

皇天祐我宋，衮衮生巨人。
正学迈贾董，彤庭亲选抡。
声名喧宇宙，勋业见寅亮。
伟哉吕与李，王陈踵经纶。
文章特余事，德行金玉纯。
文靖有雅量，风云际熙辰。
所以到圣治，唐虞俗再淳。
先生轶前驾，学力欺孟荀。
平生事靖退，墨头自要津。
群小竞狐媚，佳兵媒其身。
挺然出正论，玉色垂大绅。
银台凛风驳，世仰凤与麟。
直道志丘壑，通涂辍枢钧。
岂为一己计，宁牧千里民。
泉山号大郡，氓贾甲七闽。
以宽则容奸，急则鳏寡颦。
先生得其道，三年政和均。
孰疾不得医，孰屈不得伸。
餐药置左右，砂芹不再陈。
建阁储六籍，凿井膏城闉。
巍巍百雉堞，楼橹俄一新。
海壖亦有学，穷邑增廪囷。
百废已具举，一毫不惊尘。
此特以迹言，孰识襟怀春。
下士有一善，不啻连城珍。
斯民有一隠，不啻闻频呻。
遂令无远迩，士民尽归仁。
四海望霖雨，行当趋紫宸。
皋夔踵高躅，岂特诸子伦。
某也未闻道，一官尝苦辛。
蹉跎二纪余，抱志几郁湮。
得宰山水县，低头抚凋贫。
连岁田少收，输殿不见嗔。
顷年有疑狱，口讷愧訚訚。
高明一垂照，三囚脱死濒。
缪政了无术，教条每知遵。
罪戾惧不免，荐扬果何因。
感恩方激切，归辕遽攀轮。
焦桐既蒙盼，寿或柏与椿。
敢不自奋励，冀陪东阁宾。

掣风颠，走市廛。
回头顾盼，拄杖横肩。
山僧既见，不可无言。
{囗力}，放下破布袋，与你一文钱。

冶容丽质世鲜比，择对年少风流子。
并栏观鱼双戏水，妾心郎心誓如此。
一朝结束万里行，东欲到海西到秦。
醉中慷慨跃马去，出门十年无信音。
或传淫荡归不得，或传已作泉下客。
郎兮郎兮奈若何，恨泪彻夜孤枕滴。
君不闻鶑鶑锦字寄西游，玉环彩丝意绸缪。
郎心忍向他人笑，下床徒自为郎羞。
又不闻盼盼樽前小垂手，燕子楼深情独厚。
岂期红粉遽成灰，怨句空吟三百首。

转盼湖山忽半年，春鶑啼处起秋蝉。
诗囊未倒真成债，道眼相看总是禅。
壮士不甘弓挂壁，病翁犹有笔如椽。
少须定赋茅斋约，恐掉头吟聒夜眠。

天公富万有，盈宇何充充。
秋风一摇落，所得缘手空。
忽于臞悴中，睹此寒露丛。
天然真富贵，送尽人间穷。
雅传与骚经，凡卉亦见容。
胡为抱昭质，一盼独未蒙。
或讶木末褰，或比水间红。
至近前上处，至明日方中。
硕人亦俣俣，于此犹不逢。
莫我知矣夫，伫立看秋风。

毕逋枝上晓光和，日日庭闱盼树柯。
风送骊歌惊短梦，云拖鸠雨湿长坡。
母心念子无时足，王事催人不奈何。
但祝爱身崇令德，长教此意得天多。

卧病连三月，起来几半人。
腕柔妨草圣，目眩隔花神。
颓魄岂常望，残芳不再晨。
徘徊盼庭树，犹喜小阳春。

齐云山特立，古刹悬危壁。
翠竹舞柔风，高峰耸红日。
龙井冽生寒，冰房清澈骨。
半空神气怡，恍入群仙窟。
仰盼天河明，俯濯龙潭碧。
白云任去留，好鸟时栖息。
一笑尘世空，此乐复何极。

我闻抱膝翁，高卧南中庐。
方其未遇时，邈若与世疏。
起来扶汉业，肉骨成丰腴。
青简万世名，寒窗一编书。
出处宁异辙，此道诚非迂。
懒老天下士，被褐尚穷居。
负米供一饱，晨昏撷园蔬。
自知身有待，宁论食无鱼。
博洽贯万理，收拾归一途。
翰墨泻三峡，意气横九衢。
才大用宁小，道肥身不臞。
勋名会有时，天意非人图。
璧玉藏名山，抱璞初不渝。
良工一顾盼，光彩照路隅。
看君策駉马，愿言刈其刍。

东南富山水，杰气锺雁峰。
巨灵排屃赑，妙力开鸿蒙。
断崖据险绝，峭壁凌寒空。
分岑献万状，转盼无一同。
或叠如锦缬，或铸如青铜。
或前如舞凤，或却如飞鸿。
或伏如卧虎，或矫如游龙。
并如兄语弟，差如儿对翁。
锐如笔露颖，岐如剪开锋。
二湫分大小，二灵俨西东。
古语聊近似，天巧难形容。
我久埋世埃，幸此拔天风。
应接费耳目，磈磊罗心胸。
有僧本儒家，伴我追云踪。
攀跻不知劳，指引殊未穷。
胡然便语别，问之以涕从。
为渠游兴尽，生我归意浓。
出计无草草，回涂复匆匆。
还此未了缘，邂逅须有逢。

惊风不成雨，行云去无踪。
妾生三十年，着籍长门宫。
宫车辘辘春雷晓，明星初荧绿云扰。
增成丙舍争迎銮，惟有长门闭花鸟。
黄门开玉匙，画史图蛾眉。
金铺振琼钥，玉秀生铜池。
朝阳才回金屋在，转盼不堪人事改。
入宫已作郑袖啼，出塞那知延寿卖。
花残鸟语频，长门春复春。
花鸟易惊老，况复门内人。
东风动地夜来恶，万翠千红绕帘幕。
当熊自有匪石心，肯顾班姬秋扇薄。
长门勿轻怨，视此箧中扇。
白华兮绿衣，自古兮有之。

龙吟兮九渊，鹤唳兮九天。
飞仙兮下寥阔，鹤可驭兮龙可鞭。
白云兮坌谷，飞泉兮鸣筑。
掇瑶草兮帝庭，搴琼林兮木末。
问老仙兮何为，珠庭宴兮悦怡。
启琼笈兮探道帙，盼灵童兮往授之。
粲仙李兮芳奕叶，主斯文兮千岁期。
维嵩岳兮峻极，繄甫申兮孕质。
彼圩顶兮尼丘，非毓圣兮何述。
伟兹山兮万仞，独载英兮一家。
下培𪣻兮何有，上帝阍兮可排。
龙奋髯兮翔骞，鹤整翮兮褊褼。
洒瓢滴兮泽苗槁，何蕙帐兮吾久淹。

岷山兮五岳丈人，大江兮四渎之尊。
羌郁积兮佳气，固人物兮载英。
环两川兮千里，何江乡兮专媺。
汇千顷兮玻瓈，龙与鹤兮集止。
山之隠者聃耳孙，子正见兮杨氏女。
乘泛景兮轶罡风，蔼仙踪兮山之趾。
禀帝命兮丛霄，聊世人兮游戏。
五男子兮翘英，今峣峣兮鼎峙。
彼谈迁兮世史官，怅有歉兮晜及季。
真人兮高翔，盼尘寰兮秕糠。
悯俗兮惛瞀，蹇余佩兮荧煌。
老翁泉兮龙鹤之云，前苏后李兮蔼芳馨。
岷可砺兮江可竭，不可沫兮英与灵。

奫沦兮泽有水，渺莫窥兮涯涘。
鼓之雷兮嘘之风，沛万里兮流莫止。
潏涛澜兮泛东洋，张乾纲兮翕坤纪。
渺观兮古今，贤运兮齐轨。
狼跋兮其胡，赤舄兮几几。
东征兮迟迟，滔滔兮不归。
归来兮何时，绣裳兮衮衣。
美人兮嫮好，思不见兮令人老。
昔与余兮成言，忍弃之兮异道。
九疑兮缅哉，重华兮宴娭。
苍龙兮峙阙，岧峣兮帝台。
蕙裯兮芷幄，从之兮九垓。
麾青虬兮以梁，骖孔鸾兮以驾。
霭云旃兮缤纷，恍松乔兮来御。
步咫尺兮帝轩，帝一笑兮何言。
恍流盼兮下土，扫埃氛兮九埏。
余左兮汝右，余先兮汝后。
汝作朕兮股肱，拜稽首兮皇万寿。

艳冶昭阳妃，娇好浣纱女。
盛时一转盼，零落委黄土。
彼姝秋胡妇，真节甘独守。
炜炜编简上，芳声乃持久。
我欲呼绪风，酹以一觞酒。
君看涧底松，阅世几寒暑。
丈夫要如此，千载可尚友。
鬼蜮玩阿瞒，何妨掺挝鼓。
平生书五车，一字不堪煮。
忾我左右手，双顾石棱紫。
忍穷学师道，觅句迫徐俯。
横陈味嚼蜡，下笔迅流水。
忆昨涪江滨，对吟夜床雨。
胡为轻判袂，愁凭乌皮几。
人生如飞蓬，飘落无定所。
那知锦官城，尊酒又同举。
草玄几垂丝，笔力造化补。
自我交斯人，短翅思决起。
不因得趣同，那觉同心苦。
至今浮山梦，历历西窗语。
斋厨厌苜蓿，尘甑窘禾稆。
忍饥搜枯肠，数息保气母。
何当陪胜赏，一醉诗分取。
终恐吃期期，输君白玉麈。

忆昔游澹岩，文社四为侣。
相逢各年少，抱负俱有素。
训狐圣得知，夜半叫已屡。
主人知客来，倒屣相告语。
且言龙王神，多有灵异处。
殷勤叩科名，吉兆齐确许。
未成三先达，陆续霄汉去。
转盼三十载，独我尚困沮。
行将贾余勇，犹幸有孤注。
乘兴偶重游，寓敬香一炷。
再拜问龙王，前约何可负。
朱衣愿点头，成就在此举。
拟欲镵坚珉，纪此一奇趣。

溯流上嵩江，江阔流益峻。
时方良月初，打头恶风信。
老翁把柂立，首叫尾必应。
大男前运篙，风激水还喷。
小男上拽纤，石行跲复奋。
后退辄丈寻，前跻不尺寸。
偪仄一堵中，危坐易慵困。
冷雨去复来，前山邈难认。
江天暮渐低，好风来一瞬。
帆饱去如飞，两程疑可并。
举杯嘱月山，凡物有定分。
壮年登王官，转盼更五闰。
星沙罹闵艰，日毂转颠顿。
方头忤时流，失脚落陷阱。
巧宦疾以驰，笑我拙而钝。
如登今日舟，易退难于进。
自知平生事，百欠无一剩。
饥寒驱出山，歌笑破群闷。
独有不自欺，心可与天印。
人为固多端，天定或能胜。
愿如晚来风，先逆后乃顺。
得酒且酌斟，升沉付天运。
有穷必有通，无喜亦无愠。

我生麋鹿群，岩穴性所乐。
寓城看病女，踪迹良踸踔。
神明倘见怜，医药须课效。
便当归旧庐，谁爱入此闹。
炎暑甚蒸炮，矮屋如笼罩。
欠伸尺蠖形，低垂木鸡貌。
清晨得君书，衔系新州教。
慈恩叙同年，转盼梦一觉。
我于端平初，蓬山叨直儤。
批鳞咈神龙，编须犯关豹。
一斥褫三官，连年绝廪稍。
我罪坐狂愚，令受人系敲。
君胡二十年，无由极比较。
今又深入南，正坐不能巧。
群儿益纷拏，疾足逞超趠。
我辈履羊肠，所历极确硗。
宦海走千帆，好风纵篙棹。
我辈航一苇，无缘出泥淖。
世道日以艰，大厦摧栋桡。
边尘日以纷，冲梯设矢炮。
逆潮陆成渊，苦旱水飞窖。
饿莩盈通途，骄儿纵烈爆。
君视此何时，有官如荷校。
犹戒我韬藏，前尤勿再效。
良玉不受焚，直木不畏挠。
命当安穷通，义当守忠孝。
久别诵吾诗，君心独无恔。

老倪昔以戆去国，时无一语为王留。
自从医国失扁鹊，民之瘼矣矧可瘳。
满朝争慕舌为柔，忍耻戴天事世仇。
间有一念及王事，祇能低头效楚囚。
汉家朝得一汲直，淮南即日干戈休。
夷甫清谈倡薄俗，坐视平陆沉神州。
残寇六年污京汴，群鱼假息釜中游。
陛下至仁一南北，天假机会忍不投。
顾盼左右求所倚，张仲孝友吾故侯。
亟下一纸起高卧，明堂一柱清庙球。
书生闻诏喜不寐，江左有人吾何忧。
翻思死者不可生，谁为中兴壮其猷。
未必军中有老范，且乞王所容居州。

昔君与我夜对床，知君着意选专房。
为言东邻有女宝，胡不贮之芸辉堂。
君时为我一怂恿，以斗量金买娇宠。
小君有德比孟光，不妒不嗔回盼重。
悬知仙果结子迟，三年乃字玉麟儿。
君家多产渥洼种，英物生来骨定奇。
莫嫌外家不足数，有子端能贵其母。
旧闻络秀有伯仁，今见英娘生阿武。
萱堂一笑颜生春，从此含饴日弄孙。
他日公侯当衮衮，凤将九子俱青云。
犀钱利市人争觅，我独流涎不能得。
假饶此事卿无功，不道荐贤功第一。

碧瓦丹棱转盼成，一亭聊复寄闲情。
人如水墨画中立，山向烟芜尽处横。
舟入柳阴冲鹭去，檐依波面荫鱼行。
题诗每愧临流意，吟苦那知白发生。

我家龙多西，出门山在目。
杖履三十里，兄弟穿云宿。
山上有顷田，岩洞多重复。
石囤如内空，可容万亿斛。
奇古一仙台，清绝三梵屋。
千岁大夫松，万竿君子竹。
四时风飕飕，多寒而少燠。
天低星日近，举首心自肃。
不敢高声呼，恐帝谓予黩。
转盼四方宽，万山皆俯伏。
幽人来避世，松柏可充腹。
何劳苦煎炮，自有云蒸熟。
朝易暮楞严，随意伴幽独。
天下真乐在，安用名利逐。
我亦知此乐，倚门望良速。
入山未要深，且归问寝𫗧。
男儿天下志，未忍同草木。
他时素志遂，人进我则缩。
来此寄余生，分此山林福。
吾心与道俱，出处应可卜。

昔闻华胥与净土，道释寓言非目睹。
此图物色皆华人，太平气象在里许。
竞披野服装束俭，旋泻薄醪盆盎古。
小姑丘嫂丑骇人，襁儿于背行伛偻。
峄桐泗磬未尝试，手持蒉桴叩土鼓。
当时四里安耕凿，百姓焉知有官府。
帝心犹不奈丛脞，欲以黄屋让支父。
乌乎放勋去已远，朝野多事民愁苦。
腐儒未暇论秦汉，齐榷鱼盐鲁税亩。
舟鲛衡麓设讥禁，□若海神愁摘煮。
计臣各操享上说，祸先及农次商贾。
南邻责米借斗斛，西舍诛帛空机杼。
又闻更盼平□□，□□□□□官庾。
何况防秋羽檄急，□□□□选材武。
下乡卒毒惨于蛇，坐衙官恶猛如虎。
十家九亡村落静，存者鬼质身䍀缕。
有时适野挑荠食，亦或逢场戴花舞。
披图茅屋晴窗下，偶然释耒一摩拊。
老农未知陶唐世，过予瞪视口谵语。
暮年憔悴欲移乡，借问此是何处所。

指法金针不许窥，笑他贫女织寒机。
谪仙曲奏调羹赐，之问诗成夺锦归。
论定会盼银信召，眷浓漫妒玉环肥。
溪边鸥鹭偷相语，只怕先生又下矶。

嵯峨聂都山，豫水兹发原。
始者才滥觞，其流细涓涓。
东行介南埜，章水西入焉。
又东渐雄张，有州故名虔。
贡水远来赴，融合为赣川。
当其初合时，泓渟匪为渊。
中通尺五流，玉虹卧蜿蜒。
群山来左右，万石梗后前。
初疑牧群羊，忽讶堕飞鸢。
伏犀状魁桀，浮雁影接联。
阿河阵敢死，赴浴池连钱。
下者宛蹲踞，上者将腾骞。
或矫首欲鬭，或宛留安眠。
或退然深伏，露尖大如掌。
或竦然特起，俨立高齐肩。
或两两为偶，或伍伍相连。
此有一席平，彼有万窍穿。
齿齿漱寒冽，眼眼开青圆。
形模互驰骋，气势相吐吞。
平坦十数丈，变怪纷百千。
顾盼不暇给，算数畴能殚。
天公轰震霆，力士推雷门。
上下相舂撞，对语不得闻。
众滩角巇崄，四滩独称专。
其一曰天柱，竖立如登天。
幽深下无际，涡盘矗回旋。
其下为舞索，风索飞翩翩。
绝流迤而东，蛇蚓相萦牵。
大了与惶恐，殆见伯仲间。
轻𫘝疾于箭，号怒沸若煎。
下此得安流，衽席过舟船。
我生苦萍梗，薄宦游梅关。
三载两经过，每过心为寒。
酹酒问长江，胚胎始何年。
胡不事夷易，而乐从崄难。
江神信灵异，恍惚若有言。
吾来卜居此，肇自开混元。
清兮伏尘滓，介如抱刚坚。
一片朝宗心，万折无变迁。
所乐在兼济，未始间愚贤。
征人闹憧憧，鹢首浮翩翩。
吾力所能任，登岸常相先。
虽然有触啮，自取非吾愆。
清献昔疏剔，不露斧凿痕。
至今虎城下，滚滚流遗恩。
坡仙逐海南，为世所弃捐。
风帆一叶身，诗句万口传。
滩石本非崄，人自以崄看。
委蛇曲折间，道径自平平。
子行但由中，坎窞居其边。
子舟要适平，轻重防其偏。
乘流亦良便，避碍须达权。
五湖莹如镜，瞬息风涛掀。
嬉笑或藏怒，至爱存笞鞭。
滩石信非崄，崄处却万全。
我闻说是义，心思俱豁然。
一笑过滩去，落照衔山前。

今年气候迟，五月寒尚在。
花柳已稀疏，轩窗颇潇洒。
提携一书箧，转盼十五载。
自拂蛛蝥去，文字生光彩。
名起致人嫌，俗冗令我凂。
袖手细旁观，小大立可待。
樵夫唱竹枝，渔人歌款乃。
清适付傥来，浪语免后悔。
吾家儒代耕，官卑谨勤怠。
入夜倾碧香，聊用浇磊块。

天时人事逐番新，转盼初秋感慨频。
月傍银河移扇影，天留丝雨洗香尘。
民间但欲逢丰岁，酒里何妨换好春。
一笑且随吾意适，燕支菱芡伴盘珍。

昔曾幞被宿江浔，风雨欺人春未深。
转盼六年重到此，越山依旧隠云心。

红楼贮飞琼，夜夜令人忆。
回盼千山外，天远暮云碧。
西风白芙蓉，往事殆陈迹。
为我收眼缬，织得愁成疋。

秋色何凄凄，奈此可怜宵。
银河望不极，万籁凉萧萧。
云花远缥缈，月影寒寂寥。
一雁蹲沧洲，群萤飞断桥。
仰盼苍松枝，黯然不自聊。

嶰管飞葭方孟籥，青女仍前行夜恶。
连日东风料峭寒，黄鹂声断梅花落。
客来武夷访灵踪，八字洞门无锁钥。
溪头昨夜添新雨，桃片满溪红灼灼。
苍苔满地空绿匀，芳草无言烟漠漠。
捣药声干丹井寒，虹桥一断收霞幕。
千古松风学凤笙，向晚清客满林壑。
山光不动旧松竹，洞中惨惨悲猿鹤。
机岩学馆空无人，紫领丹丘久萧索。
雾暗平林虎长啸，碧潭生花老龙跃。
峭崖飞鸟不敢过，万丈苍琼真峻削。
山中金蟾不可寻，石边且取黄芝嚼。
我生逍遥事落魄，泉石烟霞得真乐。
身披绿麻戴青蒻，横担碧藜蹑芒𪨗。
只爱山林厌城郭，却厌膏粱爱藜藿。
冷眠石上入华胥，梦见太虚无斧凿。
朅来洞中未半饷，转盼又觉经旬朔。
今朝云头雨收脚，欲归又被溪山缚。
欲作此地三间茅，朝餐红霞暮饮瀑。
已有神仙分定缘，定知道外无乾坤。
只愁天上多官府，九转丹成未敢吞。

普殊难叶一钩连，勘到释迦文佛前。
口里巴巴缘十地，眼中盼盼是诸天。
泥涂烂处藏头鳖，高树梢头脱壳蝉。
各自身躯各自性，谁知各自本同然。

谢隠士当少微兮，精神见乎天文。
严子陵应客星兮，光芒动夫至尊。
居剡下以高洁兮，戴安道之父子。
游嵩岳以偕隠兮，孔述睿之弟昆。
却米饷而不受兮，朱百年之夫妇。
受肥遁以就闲兮，阮万龄之祖孙。
闭蓬户以观书兮，淳之栖于穷岫。
轻白璧而不盼兮，景齐隠于日门。
扣药船而引声兮，歌竞传于仲御。
渔镜湖以赋诗兮，岛尚号于方干。
黄公列乎四皓兮，成定储之羽翼。
嵇康侪于七贤兮，著养生之至言。
王子猷咏招隠兮，爱山阴之竹种。
谢灵运赋山居兮，采地黄为溪荪。
著貂裘坐岩石兮，弘之志不在钓。
袘豹席与棕桥兮，志和岂羡回轩。
彼皆不事王侯兮，以高尚而辟世。
亦地气之所钟兮，多秀水与名山。
客曰士各有志兮，斯固古之逸民。
夫何欲洁其身兮，弗念君臣之大伦。

君之来兮鹤自九皋，驾以去兮渺天地而逍遥。
缟衣玄裳兮横大海之惊涛，云旗先驱兮霓旌旖旎。
月皓皓兮风洒洒，青山之上兮黄湾之下。
挹北斗兮椒浆，羽扇纶巾兮佩璆锵，盼而笑兮玉洁水光。
鸣鸾凤兮舞鼋鼍，冯夷鼓兮虞妃歌，鱼咏龙吟兮蛟螭护呵。
眷言归兮南浦，颿飞兮过舶橹，春复秋兮终古。

秾华侈春艳，松柏凌霜雪。
芳时若转盼，万族畏销歇。
人生金石交，所贵在黄发。
同衾异寒燠，抱蕴应未察。
贫贱张与陈，利达胡与越。
安得皎洁心，长年似明月。

淡傅粉，浅画眉，鬓边休插桃花枝。
白面郎君马如箭，回头再盼情依依。
文君未识相如面，朱弦声里犹相恋，风流胜事千古传。
宁如文君当时深深深处深庭院，临邛亦免王孙怨。
佳人佳人休卷帘，门外落花春正甜。
绣床午困语声寂，博山篆冷香频添。
佳人噫，佳人吁，今人安得人人思秋胡，黄金不认真丈夫。

数面成骨肉，子归将何之。
长啸盼天外，云意俱迟迟。

总角嬉游处，重来转盼然。
溪山犹昨日，朋友尽中年。
旧话逢人说，新诗为客传。
唤回风雨梦，犹记北窗眠。

夙托弥甥列，常怀范叔寒。
门阑多厚盼，樽俎有余驩。
衣笥袍犹恋，书邮墨未干。
官身羁执绋，清泪为公弹。

昔缀都曹后，升堂拜父师。
达尊厪异盼，国士沐深知。
鹤发人何在，蝇头字尚遗。
遣车无路送，挥泪望丰碑。

安眠露地牛，未脱黄金索。
常在顾盼中，牧童难捉摸。

闹浩浩，静悄悄。
古策风高，玉壶春晓。
左顾无瑕，右盼已老。

倩盼动婵娟，常持六万言。
金沙滩上月，五欲浪中翻。

何处出斜枝，茅檐自竹篱。
首回春一盼，最与月相知。
严冷冰霜面，清癯山泽姿。
几番将鹤去，倚树说相思。

现成公案，了无迁变。
入得门来，一见便见。
左顾则狮子嚬呻，右盼则象王回转。
灵山一会俨然存，捏聚春风成一片。

我如蛰户居，跬步不可移。
君有远行役，暑途方驱驰。
觇知所如往，谓已杭双溪。
人苟怀忠信，蛮貊其行之。
平生玉雪襟，节行所素持。
督运奉省檄，迨今已数期。
故牍出袖间，数不差毫厘。
皓皓其可污，皎若明鉴垂。
堂堂大司存，肯计铢与锱。
往事等尘埃，意者穷奸欺。
奸欺固莫逃，赏识必见奇。
岂惟忧责无，可以歌啸归。
独念行路难，蕴隆丁斯时。
野有暍死夫，何以当炎曦。
越山未易登，其上号狐狸。
越水不可厉，其下多蛟螭。
鬼魅常瞰人，往者来者稀。
毋为岩壑娱，返旆因迟迟。
粤从轸既东，一日肠九回。
桂秋俄已近，数日盼归期。

瑶坛礼碧虚，返次羽人坐。
引脰延月华，吞吐隔翠嶞。
众吻盼流芳，冉冉忽透过。
大规虽微亏，犹喜镜未破。
浮翳从何来，掩蔽仍不果。
连峦一色浄，清辉千里播。
爽垲入襟裾，光明生咳唾。
诗翁于此时，枯肠正无奈。
愧乏云锦章，翻然乃高卧。
斯辰怅有怀，无语坐偷堕。
今夕冰轮升，不吟则不可。
预解素娥嘲，免谓翁负我。

金玉楼台插碧空，笙歌递响入天风。
当时国色并春色，尽在君王顾盼中。

溪急水摇石，野僧蹑石度。
寒流漾笠影，历险无窘步。
仆夫后岭来，木末迹樵路。
苍茫盼精蓝，惨淡没烟雾。
忆昔山中行，顾瞻歌陟岵。
今犹梦见之，觉乃忘其故。
画师从何知，展玩失毫素。
怅然渺予怀，江乡碧云暮。

阿邕才识面，转盼便回春。
药笼还君富，诗囊笑我贫。
学遵东鲁训，句逼晚唐人。
五字论交意，吟边忆李频。

转盼重阳在眼前，客中岁月浪推迁。
云飞千里家何处，雁过一声秋满天。
节近最关萱草梦，囊空犹欠菊花钱。
瞑心九日山头路，虽不登高亦惘然。

玉壶冰里见精神，来望芙蓉幕府新。
放胆担当难处事，立身扶植不平人。
公家退食门如水，淡处论交面自春。
不是浑身皆古道，肯分一盼老山民。

君家脉寿张，文气雄一乡。
顾我不自武，穷于冻履常。
异盼独见嗜，古道无炎凉。
忆昨夏季望，南风溪山香。
渠渠飞帖盟，伫我高峰行。
漓俗非所捉，此味如和羹。
寿我醴蘸甲，饫我熬屑姜。
别来坐成久，感激时拊床。
我耄君亦老，无预世短长。
向来尘埃迹，如云风扫将。
箪瓢足不足，听天自斟量。
秋无宋玉悲，春无少陵伤。
逢迎但歌笑，傲睨剧戏场。
不然徒自苦，平地皆羊肠。
加于人数等，衰劣如何当。

千金铄铄独文身，五德名标莫与群。
振翼岂愁天色暝，曲头如盼曙光新。
鸟穿竹韵窗谈巧，风卷尘岚士□勤。
□见鸡人□□陇，漏残惊起侍朝臣。

日月东行天左旋，丸中久矣知干圜。
稔闻泰山有日观，窃疑板墨多夸传。
甚言抱鸡候其上，鸡鸣海水如炊煎。
火轮磨荡上复下，崖撞石裂声填填。
天门钟鼓报清晓，尘世正尔沉元元。
几回掩卷信且惑，安得臂羽如飞仙。
谁知白发际同轨，得来邹鲁拜圣贤。
竟游曲阜至岱岳，扪参历井登其巅。
濯足就宿会真殿，如乘析木栖微垣。
是时八月二十夜，明月正值奎娄躔。
窗明斗落惧失晓，一宵十起无宁眠。
偕行诸子大鼾睡，笑我历辘狂且颠。
深衣端坐愈不寐，湔肠涤胃玉女泉。
少需道人谓予曰，若欲观日今当前。
忙迷扶策抉草莽，翩跹搀夺诸公前。
诸公拍手笑于后，被公吞了丹砂元。
{盘}跣一气涉观顶，隠隠红罅开东边。
玄云荏苒幻紫色，金楼宝阙蒸琼田。
秋深露重湿我趾，扶桑望决眼欲穿。
须臾眉黛抹天杪，脱然宝镜开微奁。
上上下下复上下，千辛万苦方团圆。
小臣不敢瞠目视，九拜塌额肝胆悬。
起来恍惚抱影泣，昔何容易沉虞渊。
羲和湎淫失宾饯，掩覆白日为元天。
蚊躯螳臂负不起，忍渴未死甘氓廛。
狨号螭泣虎豹舞，单衣尚䌹得瓦全。
梦醒忽尔登泰岱，稽首再拜清光还。
愿保初阳守黄道，重离赫赫行纯干。
泣余收泪盼下界，西北迤逶生霞烟。
山如鳞甲水如带，八荒草木皆新鲜。
回视秦碑与汉篆，神光灿烂生蛟涎。
古今圣贤几登此，乍睹莫不心虔虔。
归来玩愒复弄影，入夷出晋谁与怜。
苍梧不返放勋死，倾恋惟有葵心坚。
分阴寸晷正可惜，人间儿女醯鸡然。
登封观日世不少，作如是观能几焉。
作歌历历纪其实，后来请验予长篇。

高门连曲沼，上有泮宫台。
芹藻莽不复，菰蒲弄风埃。
灵光突其右，荒秽良可哀。
两阜爪距地，驱车俨临淮。
鸡虫争得失，扰扰胡为哉。
何如袖春服，行歌与时偕。
我来晞白发，归咏同此怀。
柴桑志童冠，寤寐须偕来。
酌逵洗逸盼，雅趣孰此偕。
步雩习风腋，自觉聪明开。

鸡豚邻栅翁，盼盼延允谱。
仲尼土万世，岂必志百亩。
谁知弗父何，让德报以鲁。
蚁穴几王侯，林庙此其所。
东周礼乐心，岂不在文武。
大器信有神，予夺孰敢侮。
郏鄏鼎铉雄，弱臂竟莫举。
大厦庇生民，云仍合分庑。
诗礼世其传，嘉种无莽卤。
庭趋揖须眉，返此末代古。

皇天久矣眼垂青，盼盼先生此一行。
遗表不随诸葛死，离骚长伴屈原清。
两生无补秦兴废，一出诚关鲁重轻。
白骨青山如得所，何消儿女哭清明。

牵牛易斯药，固特取其义。
安用柔软蔓，曲为萦绊地。
汝若不巧沿，何能可旁致。
始者无附托，头脑极细𣨼。
一得风动摇，四畔乱拈缀。
搭著纤毫末，走上墙壁际。
傥得梯此身，恋缠松竹外。
吐花白而青，敷叶光且腻。
裛露作娇态，舞风示豪气。
便忘抑郁时，剩有夸逞意。
诳言松和竹，如我兄与弟。
下盼兰菊群，反欲眇其视。
如此无忌惮，不过是瞒昧。
教知早晚霜风高，杪表何曾见牛翠。

扁舟溯西江，忽抵梅花州。
二忠俨遗像，予愧非其俦。
肝胆照冰雪，要亦狷者流。
言直不砭时，掇祸贻亲忧。
山禽似相盼，来往疑劝酬。
阒坐生万感，矫首观前修。

饥肠数日吼，往往茄苋争。
幽人盼寂寥，饷我慈竹萌。
斑斑未离{衤朋}，白下莫与京。
寒泉煮青茆，手调玉版羹。
招僧招不来，贳酒乃独烹。
茄苋避三舍，纸帐午梦宁。

贱妾命犹纸，青灯傍低墙。
群艳逞春娇，半叶难言芳。
手织补天线，五色生辉光。
主家不顾盼，内美谁铺张。
妾命痛在身，病痞非病狂。
滴滴肝胃泣，奚暇宫样妆。
层阴阁深燠，雨露胶雪霜。
犹记承恩时，曾不一饷忘。
忠劝勿饮酒，□恕乃溢觞。
妾心谅安往，勿饮君寿长。
渠知沧海深，难以升斗量。

山峩兮水泚，地鳞鳞兮岭之阯。
眷林木兮多焦，盼美人兮曷处。
矩古兮碍今，行植兮毁深。
岂不能喑喑兮与时浮沈，奈抱此蹇蹇兮若膏肓其不可针。
横浦兮幽绝，梅贞兮兰洁。
蜂蝶远兮一气冽烈，宇宙皎兮明月。

虫有报雨蛙，竹树能攀援。
青褐随所处，肤如凝脂鲜。
长颈而方颔，顾盼升高颠。
久晴初得雨，清声满林园。
红蕉映白日，碧苇覆清泉。
幽居乐清浄，饮露如风蝉。
俯视虾蟆辈，迥然异凡仙。
能鸣复善晦，所贵身名全。

虫有摇橹郎，楚楚绿衣裳。
怒目祇自躁，奋臂倚枝长。
附桑寄螵蛸，亦入秘术方。
折之插屋壁，经时子穰穰。
竹篱疏复密，牵牛花低昂。
迎风新意气，顾盼何昂藏。
如逢大车辙，毅然亦敢当。
不如捕鸣蝉，脆美不尔伤。

岚气深笼屋，机声细出林。
落花流水迳，芳草短墙阴。
啼鸟招人处，斜阳过客心。
明朝坐曹去，拄颊盼遥岑。

吏统久已紊，使选匪易为。
蝎虺何蓁蓁，鸿雁何累累。
持节岂不多，旷职苟所私。
缅怀紫阳翁，昔使东浙湄。
陈臬纠官邪，扬仁苏民疲。
兹道有先后，哲儒昭令规。
䌹斋寄潇牧，那懋灼帝知。
励廉肃寮采，反税驩乡耆。
所学蕴渊道，宽严权理宜。
兹总全楚境，歌此皇华诗。
位穹民言邈，壤广吏蠹滋。
问俗职所重，简僚乃政基。
视听贵远周，细微在可遗。
揽辔戒前路，岂为好爵縻。
揆予忝英盼，怀德念别离。
别离果何念，康济乃所期。
懿兹远大业，肇此咨度时。
勗哉振英采，慰我湘民思。

左右盼江湖，游人憩半途。
山高步步上，何用叹崎岖。

忆昔凌晨泛雪湖，明天净地一尘无。
略闻倩盼歌金缕，尽耸清扬倒玉壶。
屡造庙朝终摈逐，偶登名第自囚拘。
即今忍索梅花笑，死徙流离足叹吁。

儒风扫地久堪哀，谁与前朝养祸胎。
真魏无年乔郑寿，杜游不作董丁来。
游魂葛岭人方醉，转盼陈桥业遽灰。
赖是紫阳书尚在，不随迁鼎委蒿莱。

远石疑堪取，层崖试共登。
偶游梵王舍，略话祖师灯。
怪象撑狞盼，残碑拓坏棱。
世间何不有，巢贼亦斋僧。

将军一剑倚天开，镇断三军不许回。
转盼刹那都丧命，机锋直指万人摧。

昌阳十二节，茸茸碧且鲜。
不堪置几案，拳石留余妍。
托根寄幽绝，夐在荒山巅。
不瞩妇女盼，不闻鸡犬喧。
水石相依附，花开已千年。
一朝服食成，肌骨翔飞鸢。
我欲啜此草，隠诀无由传。
逝将涉浩荡，相期十洲仙。

登高望西北，里数逾五千。
谁言龙庭远，转盼跨幽燕。
喊声振瓦石，鬭志前旌旃。
足蹈猛虎尾，手揽饥蛟涎。
富贵自有命，此身若浮烟。
古来功名士，发迹昉穷边。
不见小盘龙，兜鍪换貂蝉。
岂为章句儒，白首埋陈编。
见嗤灰与土，黯死吹不然。

老骨槎牙不入时，可看霜雪点须眉。
短披樵褐形如鹤，长把农书手欲龟。
饥饱生前皆有定，文章死后竟何禆。
凭高欲说无人会，早暮南窗盼绿猗。

饵香鱼深逝，弋篡鸿高飞。
商皓虽寂寞，幸免坑焚悲。
云何客卿辈，逐去还依依。
一朝叹黄犬，骨肉异所归。
贵盛能有几，转盼倏已衰。
衰荣苟如此，得酒无相违。

仙之山兮□□，仙之水兮委陀。
驾轻车兮□□，□扁舟兮咏歌。
轶层巓兮□□，□□流兮白石楚楚。
上切汉兮□□，□□□兮在下。
崖花兮春芳，涧□□□□。
□□澂兮缣素，冰霜结兮璆琅。
□□□□鱼，鸟跃飞兮谁使。
石□年兮一□，三万里兮弱水。
于嗟蓬莱兮仙水是室庐，世之人兮莫知其歌□。
□□□兮披荆棘，驱虎兕兮□□□。
□□□兮海涛白，倒光景兮□□□。
□□□兮执华予，眇流盼兮□□□。
□□□兮涛无期，碧荔为衣兮□□□。
□□埃{土盍}兮不可以控抟，□□□□□□□憺忘归。

钟声警征人，顿者巡溪步。
转盼失路头，红日生黄雾。
看松乘西风，荡此林影趣。
古翠扑面老，肯放所历住。
幽聆采樵怨，薄言向谁诉。
且复栖野店，低头解芒屦。

跨城作州治，阴晴巧变幻。
庐峰翠色老，逐日供逺盼。
白云擘碎绵，随地卷舒惯。
春先紫烟楼，梅花雪前绽。

昔年经盼目，此日罢从游。
尤许为上足，敢令出一头。
圣涯窥浩荡，学海探深幽。
一瓣南丰后，他师不复求。

采芝云满山，采檗瀑垂涧。
当年有清徽，为寄南来雁。
雁去人已逝，岁月剨云晏。
流水失声音，西河老忧患。
往日志士悲，穷途行子惯。
君为梁宋游，我复江汉宦。
十年耿相逢，千里欠一盼。
玄机寄糟粕，美疢堕刍豢。
赠子归东方，聊荐吴兴苋。

纵身尝决云，山月此晶皎。
疑是七还丹，邠盼吐物表。

飞来绝顶上，流盼入无垠。
国土东南阔，山川今古新。
高楼临白日，平地载青春。
直欲蓬莱去，因风问大钧。

百岁光阴十过三，故山路梗梦中还。
看来身在终为累，悟得心空始是闲。
几度踏云归草屋，有时卧雨掩松关。
人间转盼皆陈迹，何必长生久驻颜。

穷冬骄寒冻地裂，北望朔方常下雪。
五台积古雪不消，鸟兽毛氄结冻血。
江南昔有酒如渑，蔗浆麟脯相凭陵。
朝廷有道四海清，既醉凫鹥歌太平。
九土夜市彻天明，楼红陌紫喧箫笙。
豪气一饮一千锺，唤得国里春风生。
千金少年百花眼，左右捧拥上天行。
战鼓声多瓦欲飞，从此百姓无宁时。
龙遭鳝舞鼠变虎，恣意反复弄风雨。
如今寂寞不救饱，髑髅眼睛生秋草。
空欲拍弄百斛船，莫羡酿来曝背眠。
何如我入壶中游，喝云开破天外天。
翠锦帏幕车渠土，八面雪白净无烟。
水王双阙琼膏填，使得五行颠倒颠。
坎离媾春中央宫，俯现摩酰王王仙。
手执乾坤万化柄，斟酌混沌壳中髓。
咽得半掬碧色云，夙根无明百杂碎。
万绿俱空恬无为，四股馥郁红玻瓈。
自然氤氲太和身，融融泄泄先天春。
形化为气轻于雾，飞御慈盼福下土。
金相朵朵鲜绿云，花甃彩衢跨空住。
八十一天开玉殿，天天互透长生路。
憨涌醴泉雨甘露，孕牛产麟鳏蛟舞。
九苞凤凰对舞鸣，钧天清戛云璈音。
敕取龙猛大士药，尽点大地变黄金。
嫦娥搦弄团圆雪，抛向下界悬作月。
银光倒泼白泠明，笑吻霏雾飘香冰。
戏掷火丸煎海干，珊瑚万树红斑斑。
抱出懒雨活龙帝，拔髯痒鼻激喷嚏。
鼻气环空挂白虹，垂脚东贯大荒东。
八八翠衫蓬莱儿，舞撒宝花双逶迤。
千丈白眉老神翁，前导万从开天倪。
径出盘古顶外行，劫风浩浩空掀轰。
呵暖为春吸为冬，浊世甲子刹那中。
数数老松化石了，篯铿小厮半刻夭。
我之大醉八万四千岁，小醉三千六百日。
世上几回汉与唐，苦于争战悲獝狘。
万国黔首行饭囊，鬼貌蓝色心茫荒。
狭步蹩躠膻埃里，蜉蝣拜天祈寿长。
气浊謦欬不清响，啾啁碎声群争攘。
生来不识快活国，纷华外胜夺心王。
昼夜火烧菩提树，背井索水吃且僵。
哨地荒年苦命活，籧篨戚施疮痍伤。
贫者逼迫富者狂，一漥血气六贼戕。
眼望天上金银落，垒琼架屋铁筑墙。
莫知仁义为何物，冷笑诗书今不香。
沉酗私欲反为醒，嫌说青山白云人。
群昏鼾齁摇不觉，强语以道必生嗔。
忽笑大笑休休休，回视若辈愁如仇。
挥手长揖永相谢，千劫万劫逍遥游。

舣舟鸬鹚港，白云满高原。
借问玄英居，遗构无复存。
精灵几百载，山鬼凭幽昏。
独遗文字香，隠隠草树根。
转盼东山麓，仿佛见柴门。
啼猿助凄恻，亦复销我魂。
渔父促归桡，牛羊下前村。
长揖者谁子，未识情已温。
云十有六叶，咸通之耳孙。
缅思幽人后，风雅天所敦。
相携就茅屋，一笑酌瓦尊。

呜呼良马不世出，今人但寻李侯笔。
五龙忽堕白云乡，海角孤臣看自失。
太平天子开明堂，前驱麒麟后鸾凰。
当时此马来万里，想见顾盼生风霜。
龙眼老仙亦如此，挥毫谈笑群公里。
官闲禄饱少尘埃，雾阁云窗天上起。
风流转眼余山河，人间荆棘何其多。
临风卷图三太息，此马今存知奈何。

古祠一区环槐榆，飞鼪在瓦狐树居。
铁炉缺裂死灰冷，箕坐一寸青蟾蜍。
平心定气详其来，颓垣古厕浊水渠。
蛇惊鼠骇得败壁，一跃乃是神王庐。
丹青神鬼非其乡，顾盼欲去聊踌蹰。
悾悾鄙夫见之走，争持衮冕加猿狙。
鸣钲考鼓动井邑，毳衣褴褴驱大车。
浮萍狎狎叱不开，遥瞻窃礼三欷歔。
吾闻臧氏之子不智，山节藻棁居蔡祠鶢鶋。
无端尊礼青虾蟆，圣门讥诮岂只且。
吾闻崇伯妖羽野，化为黄龙游羽潴。
厥子代之启九道，变作玄熊形狤{犭居}。
鬼神赫赫号威圣，当为龙虎为鲸鱼。
作云澍雨兴万化，翻江倒海洗九区。
咬啮妖狐咀封豕，眼光百步双骊珠。
当为不为为虾蟆，爬沙脚手何陋欤。
吾闻狄公焚烧江南一千七百所，只留夏禹泰伯季札伍子胥。
宋祖砀山负耒夫，吴楚淫祠为之墟。
轮囷大蟒郁屈死，寸蟆何足污其𫓧。
人心不正至斯极，无药可以医籧篨。
只须正直如梁公，一日秉畀群疑祛。
鬼车豕涂满天下，收拾打并归太虚。
虾蟆无知听放去，荒沟野水乐有余。

天地化育工，两致一为要。
对待管流行，并起非横矫。
亭亭南北枢，赫赫东西曜。
仁义与诚明，彼此相契约。
英皇即尧舜，丰姿巧相肖。
孤竹秀双仁，洛水濯二妙。
人生相遭处，亦有相感召。
莘挚自犂锄，尚父由渔钓。
共卧起烟波，鱼水兴蓬藋。
是为圣人偶，心胆何相照。
颜渊得仲尼，仲尼有荷筿。
考亭合朱祭，天津会程邵。
是为德不孤，气味何同调。
世间闲草木，不足充野烧。
惟莲出清水，植立独奇峭。
不染淤泥缁，不逐波流漂。
体骨中庸中，肌肉离骚皭。
玩花渴顿苏，食实饥足疗。
静中对君子，不语潜教诏。
一朝出莲枝，此事非人料。
将兴必有祥，事若太阿鞘。
兹化岂徒尔，可以观其徼。
上侍鹤发慈，齿高德弥劭。
下盼庭阶郎，一一凌风鹞。
平生所树蓺，不但供槱燎。
濯缨作君子，口不道羿浇。
此去事偶心，如风历众窍。
家居作曾闵，富贵当廊庙。
商汤不待干，重华不劳叫。
决无李广奇，起足即嫖姚。
伶俜老书生，家在千里桥。
有心多不符，蠹简徒窃剽。
年来始逢君，恨不年再少。
论心膝渐亲，讲理头不掉。
相逢路不异，握手穷深穾。
相磨道义出，不觉辞萤爝。
人生何如此，无际可窥眺。
共靡中孚爵，自发同人笑。
此卉信如人，对酒为之釂。
酌酒礼此花，敢醴不敢醮。

邮亭立溪端，上有石鼓字。
回顾溪水中，石鼓安所置。
移舟溯清流，前山郁苍翠。
一曲遽停桡，寻真步幽邃。
洞天阊阖开，殿阁俨神位。
秦汉纪兹山，武夷君所治。
幔亭晏曾孙，遐踪久已秘。
巍巍大王峰，玉女傍立侍。
狮子西东来，昂藏不敢肆。
我本羽衣人，憩迹升真地。
珍重学仙翁，命舟行厨备。
溪山偕侣游，讨论每延迟。
二曲顿清奇，彼美宛临水。
三曲多仙岩，峭峙罕匹类。
倚空架舟函，不腐亦不坠。
小泊三杯石，坐玩逸清思。
石上饮三杯，昔贤同一致。
四曲入云中，繁花方妩媚。
春光耀亭台，灵草渐萌瑞。
崖阴刻字新，往往书故事。
五曲达平林，蔼然千古意。
精舍瞻遗容，丰碑诵遗记。
杏坛相因依，高堂揭仁智。
却令闽越中，居然作洙泗。
雄哉大隠屏，仙掌列其次。
六曲转盼间，仰高发长喟。
七曲著渔家，碧津富投饵。
八曲寂尔过，楼岩无鼓吹。
穷幽造灵峰，玄都矧可暨。
临池数本桃，道士昔手植。
感慨却回舟，烹鲜侑扬觯。
九曲烟霞深，彤庭敞宏庇。
即此非桃源，复何工拟议。
仙客偶谈玄，主人已心醉。
欢言一宿留，醺酣饱熟睡。
晨兴复招邀，具我鸡黍饲。
临行意有余，醇醪馈盈器。
顺流睇层巅，天游冀愿遂。
扪萝履崎嵚，登陟良不易。
绝顶隠君居，崇台境殊异。
凭虚俯危栏，重峦俱下视。
参差森欲动，恍惚眩眸眦。
灵飚空中来，松竹舞仙帔。
杖藜还高冈，夷犹不忍弃。
何当濯尘缨，永兹飘笠寄。
归休赋长篇，聊为斯游识。

采药来，神山在何许。
忽闻瀛海头，居然一玄圃。
天风吹轻帆，至人展良晤。
圃中药千本，历历皆手树。
我生抱奇疢，岁久不得愈。
三年蓄艾心，有此一朝聚。
惠我方匕剂，翛然脱沈痼。
吾观此圃中，来游亦无数。
夫岂独我私，一一随所取。
同游二三友，牵连亦遭遇。
餐此霞屑余，腾身即飞翥。
人生各有累，那得免患苦。
至人略形骸，一视等胞与。
过之或忘情，我独刻肺腑。
世人持狭见，一膜便尔汝。
比邻立藩墙，边幅生龃龉。
老矣多阅人，知君用心处。
斯人匪斯今，意度一何溥。
我尝读西铭，一初混中处。
茫茫大化运，上下四方宇。
当作一圃观，何物不储贮。
岂但百草性，曾入农氏谱。
奇葩与异石，海陆细分部。
金膏丹空青，亦不惮远阻。
是中富台沼，飞泳供盼顾。
有时钓弋娱，遗坠拾鳞羽。
铺陈盛筵旦，咳唾好宾侣。
歌阑车马散，溲渤遗败鼓。
我知太医生，适用随细钜。
水火各燥湿，阴阳互寒暑。
刚汞或柔砂，炎硝或寒附。
峻或蓬棱攻，平或参术补。
生材天岂靳，所恨辨者瞽。
生人倘有济，我圃足供具。
玄枢掌握间，调齐有其所。
悠悠动我思，无怀大庭古。
八荒登春台，一气调律吕。
人人无鄙夭，物物不疵窳。
胡然降大厉，使我重凄楚。
薰蒸始一气，俄顷遍九土。
缅怀有生初，恫{疒众}入心膂。
恭惟生物心，孰不同父母。
我欲代一笺，飞上九天诉。
冥冥天阍深，重关列蛟虎。
至人对我言，天高不堪吁。
无宁苍苍求，我圃自有趣。
圃中别有圃，妙处子未睹。
中藏六六天，玄玄岂无主。
我尝偕子游，相与诘其故。
虽然祇方寸，此妙谁赋予。
包括尽六合，剖析入毫缕。
一粒蘂珠中，太极有玄姥。
但得斯心存，充拓何可御。
至人岂易逢，再拜致我语。
授药不授方，药尽力已去。
似闻海上秘，久藏龙宫府。
君今得妙诀，授我勿我拒。
珍重千金传，为君广流布。
别君怀不忍，回首重凝𥩟。
千山莽愁人，沧波正烟雨。

安翔紫云𫐌，游盼璚仙家。
斜阳射岩谷，眩目皆丹砂。
娃鬟挟鸾尾，倦埽菖蒲花。

娟娟秋兰花，绿叶何披猖。
沙鹭明玉羽，冰蚕吐丝肠。
倩盼宜素绚，追琢少金相。
居然铁石心，爱此风露香。
何当竞春华，亦复委朝霜。
折花三太息，援笔临清觞。
明年花好在，坐客忘潇湘。

君马三渡白沟河，沟水东流青草多。
踞鞍顾盼聊试耳，伏枥悲歌奈老何。
古人千金重然诺，把臂况受生死托。
肯先申白独辞楚，且伴机云双入洛。
道远始知离别苦，地僻应思宦游乐。
荣名日久当日厌，浮生花开又花落。
平世应无战国材，选贤何日到金台。
寄声玉堂老仙伯，桂树秋风归去来。

不到青州已月余，麹生风味近何如。
东坡杯小君应怪，北海樽空客渐稀。
奇士正堪来问字，痴人那复肯还书。
分田种秫嗟何晚，独盼庭柯望白衣。

长江合高峰，爽气左右绕。
中流望绝𪩘，万丈见木杪。
孤亭揭其上，隠隠一拳小。
李君令兹邑，邀我升缥缈。
是时天宇净，晴色洗霜晓。
万象满四隅，转盼皆可了。
神清压尘坌，志适喜猿鸟。
人生贵轩豁，世务苦纷扰。
兹焉获登览，浩思欲飞矫。
令谓亭我为，胜绝此应少。
愿子立佳号，光辉饰松茑。
因名之叩云，大字榜霞表。

花发今年喜不空，遨头肃客上萧宫。
雪残千嶂犹连白，风引双旌欲鬭红。
他日勋名三事在，先春和气万家同。
等闲草木蒙湔祓，况入寻常顾盼中。

扬帆出浦又入浦，转盼顺风还逆风。
芦叶萧萧两岸合，蓼花细细一川红。
鸥兼野鹜冲行棹，浪挟汀沙打卧篷。
行李向来吾自决，漫将晴雨问渔翁。

风枝露叶有余清，转盼还从玉笋生。
愿得此君长在眼，子猷虽老未忘情。

火云旱风苗欲死，曲木直绠寒泉深。
耕夫泪湿原上土，老圃顾盼轻黄金。

西湖主人久未至，雪云我为开吟天。
偷闲把酒罗脍鲤，鱼冻难趁烦鸣舷。
旋求野果向山市，僮仆觅路占平川。
恍然白玉为饮国，寒威醉思相翩翾。
顾盼万景来笔端，濡染欲写毫已坚。
初疑万国会盟散，断珪破璧盈枯田。
禽巢一一鹤上下，冰殿扫洒迎群仙。
又疑水官爱雪柳，故把众庶为飞绵。
我思江淮有流民，往往匍匐僵道边。
朱门意气与寒竞，上马酒面红欲燃。
天将景与富贵买，不知一费几万钱。
诗家把笔争造化，对此自恨才悭偏。
徘徊嗅嚼醉还醒，来往但见鞋履穿。
归来庭树玉花落，稚子狂走皆华颠。
拥炉搔首有余意，喜与麰麦为丰年。
夜阑更欲和月看，坐久讽诵琼瑶篇。
调高白雪古难和，思短强被诗魔牵。
卒章我欲涕泪下，连茹固已知君贤。

尘外岧峣鹫岭宫，架虚排险出青红。
林光巧转沧波上，海色遥涵白日东。
夜静神龙听咒食，秋深苍鹘起抟风。
连荆控蜀长江水，尽在回廊顾盼中。

紫极开天门，庆云丽皇居。
卜郊定九鼎，悬阙观宝书。
德泽浸无疆，风俗返华胥。
冠盖百万家，车马十二衢。
轻肥耀朝日，富庶极中区。
游侠信陵后，节义大梁余。
顾盼生光辉，吹拂动萎枯。
贵贱且贸迁，高陵忽为墟。
变化若有神，升沉岂尝拘。
咄嗟邹鲁士，何用空踌躇。

相如忽将老，推挽竟无力。
如何羁旅后，弃我复远适。
贫病束我身，送子恨不得。
时登高丘望，尘土蔽西北。
山河绕秦陇，关陕入胸臆。
形胜悬眼前，顾盼生感激。
指陈出图像，踊跃效功绩。
朝廷厌兵久，勉上平戎策。

骊驹在门且勿喧，主人留客姑进酒。
一时转盼巳陈迹，千里相望更何有。
祖侯声名二十年，天下英豪共奔走。
谁云白髪寄郎曹，更喜朱轓入吾手。
扬雄天禄就寂寞，召伯甘棠变枯朽。
乃知人事不如意，自古十常有八九。
男儿何曾计出处，时运由来有奇偶。
莫嫌青云晚着鞭，会取黄金大如斗。
君能食饮和天倪，余事无可付庄叟。

府官无旬休，虑问廼游息。
诏书禁从诣，还舍始朝食。
缓带对藜羮，下箸免促迫。
门前吏卒散，却扫谢来客。
北轩有藤床，今晨始拂拭。
蓬髪乱宜梳，霜髭闲可摘。
开囊晒药物，发笥出书册。
菊畦亲灌浸，茶器自涓涤。
于时孟秋末，天晴色绀碧。
林叶虽未零，风声已淅沥。
神明还九藏，清气袭百脉。
征夫解甲胄，疲马脱羁靮。
蜚鸟开樊笼，跳鱼出鼎鬲。
形骸尽我有，不复为物役。
虽非久安逸，幸得少顷适。
讼庭止敲扑，咫尺异喧寂。
明朝不能然，顾盼愁月夕。

阊阖风正清，觚棱日初媚。
材雄集便殿，玉座亲临视。
三河侠少儿，初识天子贵。
天山汗血骝，蹀躞金镮辔。
扬鞭秋云高，顾盼有余锐。
萦回势可观，罄控动如志。
毫厘应心目，审固参身臂。
鸣弦电雹惊，寸的冰瓦碎。
龙颜薄笑春，喜色连傍侍。
旦为徒步人，暮作彯缨使。
扬扬出九门，亲友生意气。
须知天地德，慎勿忘所自。
黠羌犹旅拒，猃狁方繁炽。
求为忠义臣，无负搜罗意。

肃奉乘轺命，仍陪戏马游。
朋分初迥出，势合复相收。
顾盼华星激，萦回紫电流。
良因重嘉好，礼接使臣优。

昔岁寓文馆，雅志慕藩屏。
尝闻近畿州，胜绝惟南颍。
十年走京华，官局苦闲冷。
欲求一麾去，数奏囊章请。
适会择兹守，乘时窃侥幸。
君相宠儒林，念久贷諐眚。
旋蒙左符赐，上戴天恩并。
扁舟促行役，洪渠逐奔猛。
飘然离尘嚣，有若出机阱。
从容光景多，历览江山迥。
去都时值秋，到官月逢寎。
此邦信名区，民愿俗无警。
昔守皆巨公，今犹蒙镇靖。
非才偶承乏，继治实多幸。
前贤有规模，遇事见要领。
因此颇闲暇，得以探物景。
溪湖绕郡郭，台榭跨冈岭。
春媚花百名，秋香荷十顷。
野色连莽苍，水容迷渌浄。
虹驾逵路长，鹢泛源流永。
幽寻穷胜处，登陟疲足胫。
适意自留连，对人成诧逞。
是时汴流阻，北客多过境。
景纯罢山阴，前旆亦南骋。
予逢丈人行，再拜肃襟袊。
君待同舍生，抗礼均侪等。
公斋荐具薄，主席奉陪鼎。
馈以清淮鱼，报我龙山茗。
西园复追从，继日承音謦。
胸怀坦而夷，不事畦与町。
杯盘命镌简，丝竹烦正订。
横管教吹羌，新声赏歌郢。
善谑剧笑谐，尽欢忘醉醒。
自兹别经秋，多故值忧梗。
七月会同轨，远臣伤吊影。
交旧少经涂，酒希但虚皿。
兀然坐空合，何异蛙在井。
故人勤眷盼，尺书询动静。
新诗三百言，斫句露锋颖。
念旧起悲伤，曾游皆记省。
眷予忝畴曩，被爱逾踵顶。
感慨知己心，中藏聊自儆。
景纯书阁老，二纪酬申丙。
当年文雅誉，久合登西省。
心贪为郡乐，旌旄屡操秉。
徊翔成淹留，前辈今谁并。
复闻乞淮藩，早已饰归艇。
南河如可棹，北渡时引颈。
溪亭待清扫，宾具重消整。
还当揖前尘，晤语慰悬耿。

羽毛之美其类众，雉曰吐绶世尤重。
灵姿异禀来何方，有客携持自咸雍。
朱笼驯习绣墩调，珍贵不与常禽共。
庭前爱玩不能已，欲买未有千金俸。
一座嘉宾共诧夸，留连为倒春醪瓮。
送将题目与诗人，要待清才如屈宋。
斑斑赤质斗花纹，瓅瓅明珠络衣缝。
暖风晴日正闲暇，绮翼丹趺时{髟/东}松。
垂胡两组锦舒张，约发双笄玉浮动。
倏忽披开叠胜文，蒙茸乱绾青丝综。
初疑瑞草衔鹘啄，又讶牦缨{票彡}马鞚。
行縢赤芾交胫足，羽服袿衣曳蜺蝀。
汉官绶{艹戾}何须染，郑公书带徒劳种。
引颈才盈尺寸间，镂彩盘绦无缺空。
未容俯近复卷收，顷刻无由发清哢。
向人顾盼虽无言，奋臆犹如将告控。
有生之乐贵得所，所乐山林殊市哄。
斥鷃飞翔本蓬蒿，鷾鸸社稷存梁栋。
不慕爰居享钟鼓，要逐凫鹥唼菰葑。
临流照影刷羽翰，朝飞求偶随群从。
十步一啄百步饮，乌用樊中久羁{挖乙=弓}。
主人提挈诚厚恩，岂若郊原使闲纵。
我闻章服以旌礼，物有等威须折衷。
鞶囊厉带最光华，宠锡或招三褫讼。
惟兹异类亦何知，被服文章安所用。
得非造化育群伦，美恶短长皆适中。
凡物有用固为灾，矫性伤生尤可痛。
介特一死古士挚，得时三嗅子路共。
晋室文裘或遭焚，羽山夏翟先修贡。
解颜亦取如皋获，离罦已入王诗讽。
旌旄甚盛见楚人，乐缀有数闻众仲。
嗟嗟才用既若斯，窜伏何由脱罗总。
今虽窘束苦笼槛，犹胜烹燖充调供。
徘徊且逐稻粱肥，莫厌庭除资好弄。
方今太平物遂性，异兽奇禽罢供奉。
庶民咸乐萃灵台，上苑虚开发云梦。
西雝既已翔振鹭，阿阁终当集灵凤。
伫见觚棱神爵栖，重歌蜀使碧鸡颂。
惟尔文华固异常，效祥荐祉宜飞羾。
近郊薮牧好游遨，应须一借扶摇送。

壮哉非罴亦非䝙，目光夹镜当坐隅。
横行妥尾不畏逐，顾盼欲去仍踌躇。
卒然我见心为动，熟视稍稍摩其须。
固知画者巧为此，此物安肯来庭除。
想当槃礴欲画时，睥睨众史如庸奴。
神闲意定始一扫，功与造化论锱铢。
悲风飒飒吹黄芦，上有寒雀惊相呼。
槎牙死树鸣老乌，向之俛噣如哺雏。
山墙野壁黄昏后，冯妇遥看亦下车。

吾子命世豪，术学穷无闲。
直意慕圣人，不问闵与颜。
彼昏何为者，诬构来{口颜}{口颜}。
应逮犯秋阳，动为人所叹。
不恤我躬瘁，乃嗟天泽悭。
令人念公卿，烨烨趋王班。
泊无悯世意，狙猿而佩环。
爱子所守卓，忧予不能攀。
永矢从子游，合如扉上镮。
愿言借余力，迎浦疏潺潺。
亦有衣上尘，可攀禆泰山。
大江秋正清，岛溆相萦弯。
四盼浩无主，日暮烟霞斑。
水竹密以劲，霜枫衰更殷。
赏托亦云健，行矣非闲关。
相期东北游，致馆淮之湾。
无为袭宁嬴，悠然及温还。

平湖共天远，浸月坐寒光。
乘流溯荃璧，掉舟寻药房。
佳人折轻荷，随风来珍香。
顾盼但微笑，眉宇何清扬。
日暮共携手，遥指烟中湘。

巨方信天开，嵽嵲土山口。
岂惟控内外，势不漏飞走。
一夫或当关，可敌万夫守。
山河此襟带，怙险圣所否。
明皇晚倦勤，意恃太平久。
绝艳荒真妃，转盼六宫丑。
禄山假天性，恩豢不知厚。
铁骑长驱来，哥舒苦徒手。
吾君畅道德，四海一父母。
人心自固结，兹关复何有。

人生如寄客，况复真客宦。
南舟与北车，来往若征雁。
残暑赴西雍，冉冉忽秋晏。
三徙乃定居，什物旋营办。
腾移费负挈，犹恐仆夫讪。
幕府文书稀，食息有余闲。
短才乏所补，公给浪蒙豢。
惧辜主人恩，从事不敢慢。
南轩有佳趣，流渠泻幽涧。
潺潺无时休，弄水悦童丱。
关中气候晚，时菊始云绽。
亦有终南云，朝暮生顾盼。
浩歌一樽酒，常分任鹏鷃。

车马何籍籍，相从城南陌。
大第鏁名园，朱闳间素壁。
即事览胜槩，抚旧叹陈迹。
零落归山丘，慨咤西州客。
春风几时还，顾盼生颜色。
杂英缀初红，宿荑吐新碧。
故池无还波，乔树实自昔。
赏心及兹辰，缅想缔构力。
十千置尊酒，玉斗雪霜白。
饮醉半欢哀，浩歌怀感激。
天地亦旅人，川谷故变易。
欢娱瞥过目，百年犹暂觌。
即令西驰晖，稍复向禺昃。
我辈不尽兴，将为后时惜。

蜀地饶夜雨，轻阴多蔽天。
见月月无几，筑台邀婵娟。
高疑桂影近，俯视云幄连。
顾盼已尘外，欲挹瑶宫仙。

晰晰池沼鯈，绿萍随下上。
黳黳堂庑燕，白昼容俛仰。
顾我亦晏如，环庐花药长。
无材助太平，得地幸闲旷。
稍涉千古书，日觉神明王。
乘闲盼物情，自适忘外奖。
涵濡覆载仁，谁废鱼丽唱。
黄尘洮陇戍，黑雾荆衡𫗵。
奔波喝道边，毕命营边障。
吾此独何为，飞潜乐能飨。
何时闻解严，慰彼西南望。
当使少陵翁，得见廉颇将。

秋风一何惨，物形随以变。
秋风如无情，虫鸟声俱怨。
我无外物累，但有屋中燕。
翩翩势将去，盼盼如有恋。
此物虽至微，其旧殆可念。
而况西郭交，年将屈五指。
南城文字闲，东皋松竹里。
气类亦相合，老少两忘齿。
昔居吾舍傍，今在河之涘。
船头缆将解，船上桅将起。
留君恨不早，此役定难止。
如何舍我去，处我复何以。
君看淮泗闲，一派良可喜。
从来病浊污，而今稍清泚。
人方涉其流，冠缨殆可洗。
此行君乐否，一千五百里。
未见洛阳山，先见洛阳水。

我有一筒诗，写出千年意。
将令后世观，不是前言戏。
感君再唱洞庭谣，我亦重歌酬子惠。
古人达者尝有云，富不如贫贱胜贵。
君不见古之富贵郎，父祖俱封异姓王。
一门五侯三将军，弟兄同入中书堂。
对开大第连几坊，私门列戟森锋铓。
十二帘卷珠荧煌，双姬扶起坐牙床。
绿鬟红袖花成行，左盼右顾生春阳。
高车食客剑佩锵，堂上已满坐两廊。
巨镬大鼎烹牛羊，玉壶挹酒金船长。
美人拜客求尽觞，歌姬一误已绝吭。
缠头彩币堆如冈，酬歌买笑金鸳鸯。
奴袍火浣直两箱，三千厩马红锦障。
厕帏文绣炉熏香，更衣侍妾如闺房。
主人意气秋鹰扬，其心端如彩凤凰。
一言合意青云翔，须臾睚眦磨刀枪。
门前腊月可烘裳，一日失势成冰隍。
小者腰领尸道旁，大者连颈宗族亡。
犬鸡散尽空遗墙，野鸟入室山魈藏。
呜呼哀哉可叹伤，至死不悟犹陆梁。
古来如此有多少，岂似洞庭湖上老。
无租无税一生闲，有饭有鱼一杯饱。
日落波闲烟正昏，云开湖口山光晓。
棹翁适自巴陵回，挂帆直指潇湘道。
有言不问俗穷通，何忧可入翁怀抱。
修竿短棹已自足，更有前村一茅屋。
卖鱼沽酒任醉醒，绣户朱门自歌哭。
嗟予未往心先慕，更谢棹翁询去住。
风前月下有谁知，醉魄吟魂自来去。
堂前画作荆南图，梦中记得巴陵路。

少年事辛勤，老大涉忧患。
抚时感零落，髪白亦已惯。
每思初白时，黑者尚千万。
晨梳满一握，中有素丝间。
及其白已甚，色势颇滋蔓。
种种渐无几，星星忽大半。
常情恶衰飒，不欲姿容变。
持镊屡剪摘，煮药勤点换。
久之反自笑，遂事固不谏。
万物入形器，盛衰有期限。
葩英乘春芳，凋灭向秋晚。
人生止百歳，稚耋如早晏。
光阴白驹走，安得常总丱。
形骸任驱役，膂力资治办。
其间得与丧，大率皆梦幻。
既老遂休佚，万熊无足盼。
方当齐椿菌，未暇语鹏鷃。
霜雪华满头，长吟又何怨。

于忽乎，不可以为，其又奚为。
离娄之精，夜何有于明。
瞽旷之耳，聋者亦有尔。
束王良之手兮，后车载之。
前行险以既覆兮，后逐逐其犹来。
虽目盼而心骇兮，顾其能之安施。
委墨绳以听人兮，虽班输亦奚以为。

山环环兮相围，溪乱乱兮涟漪。
花漫漫兮不极，路缭缭兮安之。
弃舟步岸兮欲进复疑，山平阜断兮忽得平原巨泽，莽不知其东西。
桑麻言言兮田野孔治，风回地近兮将亦闻乎犬鸡。
信有居者兮，盍亦往而从之。
语何为乎独秦，服何为乎异时。
见何惊兮遌错，貌何野而栖迟。
问何迂兮古昔，听何感而喑噫。
秦崩晋代兮河覆山移，天颠地陷兮何有不知。
上无君兮孰主，下无令兮孰随。
身群居而孰法，子娶嫁而孰媒。
既弃此而不用，何久保而弗离。
岂畏伏于乱世兮，犹鱼潜而鸟栖。
宁知君之为扰兮，不知上之可依。
岂惩薄而过厚兮，遂笃信而忘欺。
将久习以成俗兮，亦耳目之无知。
眷叙言之绸缪，与欢意之依稀。
及情终而礼阕，忽回肠而念归。
更酸颜而惨頞，叹异世之从容。
惜暂遇之偶然，嗟永离而莫同。
舟招招而去岸，帆冉冉以行风。
豁山霭之披袪，赫晓日之曈昽。
惊回舟而返盼，忽迳断而溪穷。
目恍惚兮图画，心辀张兮梦中。
何一人之独悟，遂万世之迷踪。
惟天地之茫茫兮，故神怪之或容。
惟昔王之制治兮，恶魑魅之人逢。
逮后世之凌夷兮，固人鬼之争雄。
抑武陵之丽秀兮，故水复而山重。
及崖悬而磴绝，人迹之不到兮，反疑与夫仙通。
君生其地兮，宜神气之所钟。
观颜面之峭峭兮，其秀犹有山水之余风。
悯斯民之无知兮，久鬼覆而仙蒙。
顾穷探兮远览，究非是之所从。
因髙言而大唱，一洗世之昏聋。

客有要我八桧吟，手携八桧图来悬。
挂张满壁惕可骇，盼顾左右同嗟叹。
旁摹石刻署名状，各有凭附相夤缘。
或髙相扶互倚碍，或断欲蹷犹支颠。
强枝拗回信有力，髙干复俯蛟虬拳。
寻根及枝逮条蘖，例不拔直皆旁偏。
雷疲风休云雨去，蛇龙鬭死犹钩纒。
安分爪角与尾鬛，徒见上下相蜿蜒。
不知生时竟何谓，略不参类常木然。
宜乎今古惑昧者，揺摆舌吻归之仙。
一龙盘拳老髙大，传云聃者由飞跹。
当时驾鹿蹋以上，迹有町疃遗相连。
多应蝎残鸟喙啄，不尔诞者强镵镌。
聃能惑人已自幸，岂此上去能欺天。
借如聃功可升跃，鹿亦何幸飞相连。
于中一木特甚异，肤华逆理纽左旋。
传云聃人所自栽，我知此语定凿穿。
苟令实为聃者植，推以天意犹可言。
当年曷不纽向右，若曰世为左道牵。
如何众辄不省究，反重神怪令聃专。
乾坤中含万品彚，此独自异谁令旃。
穷思竟虑莫可索，欲世不惑谁能搴。
仙书虚荒喜诞妄，推说事理尤绵延。
世人一读即化变，日望飞奋相迷癫。
岂非此木久树此，浸渍亦为异说迁。
故其形植与生死，时以异怪招惊怜。
先时世不早斤斧，放大其老讹夸传。
当年同生好材干，半以直伐成烧燃。
凭妖附诞相树立，卒自死活终完全。
叶枝凋疏不有荫，材直弗柱曲莫辕。
不知留存护飬者，竟以何理惜不捐。
我有尺铁大刚利，久以铸斧磨山巅。
卒无柯柄尚弃置，懒乞月桂求婵娟。

转盼回岩电，分髯磔猬毛。

金庭霞标云半中，岩扉涧户凌太空。
飘飘灵气际浮景，蝉蜕万物乘高风。
吾君当天坐环极，物色异人方侧席。
岂因垂钓识羔裘，不假张罗得凫舄。
恩深况遇千龄旦，威颜咫尺隆宸盼。
问政应同牧马言，临轩几动犹龙叹。
方瞳玉骨本无羁，驰烟驭气思东归。
江南芳草正无际，林下群鶑犹乱飞。
浮丘挹袂去何处，五芝同晓仙露晞。
人间秘境不可识，千载宸章焕岩壁。

少年落魄走四方，看山听水兴难忘。
深林谁复知孤芳，十载江湖称漫郎。
紫溪风月幽思长，绿水如镜烟苍苍。
追随豪俊多清狂，春风烂醉胥山堂。
下瞰群峰耸如枪，吴侬棹歌笛灵羌。
攀萝扪壁疲获臧，经旬选胜行赍粮。
客儿经台倚高冈，共卧明月吟胡床。
投身忽落昆仑傍，征西万马随腾骧。
官军夜半填贼隍，食尽师老催归装。
将军数奇设鹰扬，斩捕不能酬失亡。
曲突徙薪语莫偿，幕中病客非智囊。
扁舟夷犹忆吴乡，晁侯平日丈人行。
生驹今始见骕骦，伯乐一盼过老南。
恐是禀质苍龙房，尤工吴语放降王。
叔敖抵掌对烛光，秋英落尽金钿黄。
玉瓮浮春醅泼香，九天广乐来新凉。
笑谈聊此共一觞，天街六翮将翱翔。
正值羿彀游中央，我老委翅无复望。
洞庭橘熟千林霜，行当拂衣解银章。
买取百花洲畔庄，世外日月何曾忙。
翛然一室生吉祥，车马还能过我墙。
夜具茗饮与柘浆，更看君诗云绵张。

北风吹云顽不散，山雨萧萧夜将旦。
起来勉强著征衣，索马踌躇就途晏。
冈泥渐滑沮遄迈，林霭正浓迷远盼。
旅怀惨郁亦所宜，安得秋阳露霄汉。

古言行路难，非独在险阻。
兹焉婺源道，登岭足劳苦。
所谓路之难，其他未足数。
跻攀上崎岖，仅与猿狖伍。
下临万丈崖，险黑不可睹。
马蹄长及腹，仆颔几著土。
俯盼飞鸟背，仰蹑游云缕。
藤萝为所依，用力必审举。
终日践羊肠，天寒汗如雨。
凝结本无心，开凿知强取。
君不见世情崄恶未易论，此岭虽高前孰御。

引手如双翼，俄然一欠伸。
须臾端顾盼，别是好精神。

胜绝瞿塘险，西陵古地形。
巴江深洞穴，蜀主旧门庭。
王气吞三峡，神工出五丁。
斜长天一线，相对石双屏。
瀑击岩峦瘦，云蒸草木腥。
众流趋灔滪，远意会沧溟。
顾盼如无地，幽阴似有灵。
白盐悬日月，黑石鼓雷霆。
镵凿余痕在，高深巨势停。
鱼龙凭险怪，烟雾锁沉冥。
念昔穷探赜，尝言骇观听。
波涛真激箭，舟楫遽奔星。
倒挂伤猿足，横飞羡鸟翎。
死生期一瞬，出没类浮萍。
叶上凭忠信，胸中混醉醒。
人烟逢瀼岸，语笑落沙汀。
沥酒重滩下，回头万仞青。
停桡询故老，借笔润图经。
二孟连称帝，三川恃建瓴。
关防虽巩固，基业旋飘零。
艺祖收长策，神旗指不宁。
彦畴空死节，曹翰首开扃。
五岭刘归国，重湖马就刑。
磨崖谁刻此，远续孟阳铭。

果山多果遍林丘，惟有黄甘格最优。
繁结几经秋雨熟，完滋宜带晚霜收。
霞余点缀青林远，星散玲珑绿叶稠。
秀色盈衢争委市，秾香浮水半通舟。
金苞烂漫差三等，乳蒂龙钟占上游。
一宴尝珍皆绝品，万钱要价或轻酬。
盘筵皎洁如圆盖，梨栗粗凡似赘疣。
蕴藉佳宾忻共赏，芬芳醇酎雅相投。
殷勤食指尝先动，顾盼馋涎已自流。
花瓣琼瑶纷落爪，云腴冰雪冷侵喉。
蒲萄锁碎终非匹，荔子肥甘仅可俦。
但效儿童贪磊落，不知牙齿怯飕飗。
力蠲消渴多年病，清酿骚吟一腹秋。
属餍且行犹掌上，闷余虽卧亦床头。
肤轻渐密衣犹重，种好悬囊子尚留。
憔悴瀼西三寸小，酸寒东望一枚休。
柽均奴仆知郎贵，橘类砆砥比玉羞。
美实旧嗟遗贡禹，嘉名今愧下温州。
多栽厚利羸栀茜，一熟经时汗马牛。
晚岁幸为安汉守，眼明重到洞庭游。
已将滋味千时好，宁免苞苴徇世求。
大嚼有谁能快意，素餐无事却成忧。
徐陵奖识诗辞古，胡济矜夸赋笔遒。
愿得新篇聊假借，庶几声望出遐陬。

名山寺多占，此寺山尤名。
妙云镇弥覆，层层结缦缨。
日光昼微开，灿射黄金城。
木老枝叶简，水长音韵清。
五峰如绀莲，中有楼殿横。
是必龙华宫，禅禅悟无生。
一灯破群暗，众灯迭相明。
纷空素葩坠，悲晚孤猿惊。
予方困邅途，寓宿骨已轻。
愿言永栖此，读尽宝藏经。
顾盼适所适，了绝物外营。
马秣仆亦饭，奈何催北征。

夜半松柏响，绕岩鸾凤音。
披衣送遐盼，明月方庭深。
楼殿遍瑶层，宝塔楼中岑。
定分付赤刀，世故仍痴淫。
六朝遗破冢，四圣崇幽林。
香厨饭玉粒，千岁闻于今。
况逢大道师，妙传诸佛心。
其徒五百人，坐忘静沈沈。
宝光泳琉璃，永无尘垢侵。
何以明归仰，顿首兴微吟。

石磴盘空逼汉槎，凭栏睇盼渺天涯。
穹窿巧凿三千界，瀑泻狂飞百里家。
歌鸟当檐喧丽日，薰风拂座舞岩花。
不须更觅蓬莱胜，此地登临亦足夸。

冰蚕不知寒，火鼠不知暑。
知闲见闲地，已觉非闲侣。
君看东坡翁，懒散谁比数。
形骸堕醉梦，生事委尘土。
早眠不见灯，晚食或敧午。
卧看盗取毡，坐视麦漂雨。
语希舌颊强，行少腰脚偻。
五年黄州城，不蹋黄州鼓。
人言我闲客，置此闲处所。
问闲作何味，如眼不自睹。
颇讶徐孝廉，得闲能几许。
介子愿奉使，翁归备文武。
应缘不耐闲，名字挂庭宇。
我诗为闲作，更得不闲语。
君如汗血驹，转盼略燕楚。
莫嫌銮辂重，终胜盐车苦。

半生才命苦嗟殊，肯更诗穷效圣俞。
清识岂期回顾盼，嘉篇聊用借虚无。
乡心岁月疑如梦，官况尘埃直未奴。
闻道南充风物好，未能归去且狂图。

秋日同文馆，晨兴不待鸡。
耽书迷甲子，行乐在东西。
静对庭柯盼，闲常柿叶题。
相期放朝后，连日醉如泥。

猗猗堂下竹，我来初萌芽。
生意甚蹇薄，才能出泥沙。
狂霖一夕作，霹雳连轰车。
回首未几日，其成何速耶。
修然数尺高，秀色蔚以佳。
余阴过盆池，喜跃见鱼鲑。
乃知地道敏，不待歳月賖。
念彼远游子，聨翩入京华。
势利勇奔趋，被服争豪奢。
外虽逐喜好，顾盼相陵夸。
中乃昏智识，有损无増加。
曾竹之不如，徒比草木花。
经风已簸落，枯槁良可嗟。
而我方涉世，浩渺无津涯。
因竹亦自悟，慨歌窗日斜。

之子咏陟冈，别我岁时晏。
后夜失群鹤，高天著行雁。
楚山远近出，江树青红间。
尊酒无足辞，离愁满行盼。

天都佳气郁葱葱，转盼江河万斛通。
可但临淮称要地，直因排泗有神功。
僧伽普照灵如在，宝椟都梁翠倚空。
惭愧使星留客厚，尘埃挥手各西东。

驱车出郊坰，涉谿上青岑。
峰头野寺不足到，先主祠堂犹可寻。
祠堂之前流水长，翠屏重叠揺清光。
老松窈窕入云汉，五月郁郁炎天凉。
庙中女巫日歌舞，神去神来何处所。
龙吟虎啸生风云，未似当时臣遇主。
三分割据霸业开，山河气象皆西来。
功名烜赫陵宇宙，顾盼可使彊敌摧。
西南历数俄迁改，岷峨霸气今何在。
万里浮云卷壮圗，空余江水东流海。
山风吹月海上来，松间云气嘘酒杯。
高歌且醉一杯酒，昔日英雄安在哉。
此时分散已陈迹，何足惨怆令心哀。

闲斋掩昼扉，疏竹间风韵。
兀坐无所为，仰高方苦峻。
闗闗两喜鹊，如以？来献。
疑其喜过常，精爽抑何顿。
谓当有嘉宾，结驷问原宪。
不然亲交书，万里来问讯。
何意二千石，新书烂盈卷。
使者入衡门，红光十余仭。
衣冠出蓬室，再拜望城阃。
开缄列宿动，芒角相辉焕。
捧读未终篇，钦降已三叹。
譬如涉春波，渺不知涯岸。
又若惊雷霆，但觉目眩转。
谁言匹夫穷，陋巷一箪饭。
箧有无价珍，贵于青玉案。
昨者鄙俚辞，惟求指瑕舋。
敢期明月珠，倾泻殊不悋。
重重借褒誉，许与良过分。
酷爱愚且直，还怜贫且困。
惟人最难知，圣哲其犹恨。
自非明如日，安得物无遁。
程孔昔中涂，邂逅适所愿。
倾盖毕所懐，日西不知倦。
圣贤欣道合，万古直一瞬。
凄凉千载余，此道谁复振。
未闻似今日，曾不拜公面。
顾遇过所亲，思知久弥浚。
重念樗散材，平生慕忠顺。
青衫百僚末，言责固所逭。
若其爱君心，岂以爵禄辨。
谓宜为民上，必与同喜愠。
谓宜食君禄，宁当复私徇。
刀斧且满前，斯诚岂磨磷。
千载幸一时，岩廊拱尧舜。
夔皋岂无人，共鲧偶未窜。
眷委一失真，聪明不无乱。
出令以便民，动皆为深患。
疲羸死饥冻，重负遭囚绊。
奔逃苟自活，父子潜分散。
以天征不义，如以雨苏旱。
箪食迎王师，东征西夷怨。
未闻百万帅，戈鋋日持玩。
南取十数洞，西开五六郡。
府库为一空，白骨成龙断。
大臣弄权柄，生杀在顾盼。
威福不有归，佞邪尚何惮。
公忠获罪咎，正直招诃谴。
幽恚郁不伸，变异以频见。
阴阳为之沴，淫潦仍干暵。
方且颂太平，长歌事赓赞。
天子九重门，深居拱闲燕。
人人懐欺匿，比周相引荐。
以侠观此时，纲维一何紊。
滔滔恐皆溺，心窃拟手援。
是以屡上章，指陈几欲遍。
初虽蒙嘉纳，终不离谗间。
弃逐来穷陬，星霜两经闰。
簪绅满朝着，大半嗟排摈。
谁为悯穷褐，粟帛推余羡。
谁为念孤独，齿牙借余论。
重伤弃逐久，不敢略自辩。
高堂有单亲，日久庭闱恋。
同时得罪人，一赦皆从便。
惟兹尚远斥，不许归宁觐。
拟扣阊阖门，明飏紫宸殿。
恨无可言路，勇决固所断。
嗟嗟道云亡，丈夫儿女懦。
势利同险巇，风云借余便。
谁非顾金钱，谁非思达宦。
孳孳顾理义，恻恻念寒畯。
如公今几人，百世绍休闻。

父子本天性，至恩无比伦。
矧公之尊府，子舍公一身。
料从少小来，迨兹壮有室。
未尝越旬月，远去慈亲膝。
借问今何之，千里具行装。
荅言为道艺，愤悱趋上庠。
有客前献言，惟道若大路。
驾子天神明，贤圣在举步。
幽堂列坟典，周孔以为师。
学成名亦遂，且不离庭闱。
荅云子言善，在予非不知。
父母生我身，劬劳靡不为。
垂髫俾之学，外不与毫丝。
乃今有室家，儿女髪已束。
分寸无所立，何以酬顾复。
如彼甲与乙，名高髦俊科。
又若丙与丁，禄位今嵳峨。
是皆予亲友，予独无所就。
是以不宁居，忙于贾求售。
昔者三千徒，负笈洙泗濵。
孟轲远游学，母老仍家贫。
尚违晨昏侍，以就德业新。
盖以慈爱心，惟期已成达。
男子四方志，安能恋房闼。
客前贺曰都，事固无必非。
子志乃如此，顾予安得知。
在家事多夺，远大非可必。
大孝在显亲，为子觧羁馽。
日月如逝波，无方可维絷。
陶侃惜分阴，仲尼犹不及。
自古力道业，寸晷重琳璆。
子今道所出，处处足浇浮。
阳和达京辇，士女方春游。
百宝妆楼台，歌喉珠宛转。
恼乱巧迎逢，偏能伺方便。
平生足持守，到此总不见。
又有非軰流，频频甚鸴斯。
顾盼借颜色，谈咲懐奸欺。
从容樽酒间，留连棋局上。
英豪俊杰心，鲜不由此放。
子今志者大，思虑宜蚤正。
慎子之朋侪，力与光阴竞。
由此期显亲，昊天其斯应。

少时驰驱走四方，马足遍踏无边疆。
北逾崦嵫薄扶桑，远陟羊肠上太行。
历参涉昴扪亢房，荡舟溟渤浮河潢。
五湖彭蠡窥沅湘，蛟龙出没鳞鬣苍。
大浪震叠钟鼓撞，怒蜃结构珠瑶光。
游鱼鲦鲿鳣鲔鲂，㶉𫛶沉浮旅𫛤鸧。
大鹏一飞凌鹔鹴，中林荃蕙杂兰菖。
妖红曼绿艳靓妆，回溪曲覆秀筼筜。
老松怪柏号风霜，桂丹枫赤橘柚黄。
阆风仙人醉琼浆，前旆虹蜺骑凤皇。
云台曲璧络奇璜，缥缈天乐非宫商。
我欲从之匪暇遑，昨朝图画纷开张。
睥睨旧游心惚慌，南岭赤日西玄霜。
愁云不开雨雪雱，变化倏忽无经常。
隆楼杰阁郁相望，远峰截嵲插雕梁。
商人骑马儿牧羊，牛车鱼艇浮纤芒。
苍鹅无声浴沧浪，熟视却顾疑腾骧。
骅骝奚为弃路傍，骨骼虽老终轩昂。
重阳篱菊开煌煌，怪见桃杏争芬芳。
梅花一枝忽自折，半篱仿佛闻幽香。
文陛网户绿绮窗，中有美人岂媖媓。
流珠蛱蝶金鸳鸯，一盼少年犹断肠。
蓬莱宫中日月长，世界凡阅几炎凉。
悠悠彼乐未遽央，棋局未知谁子强。
庞眉老僧坐道场，手捉拂子据绳床。
似达至理言虑亡，惟我知彼真荒唐。
乃知画工匪其良，倒置高下玩阴阳。
鬼神丑怪不能藏，咫尺千里无准量。
屈折海岱留缣缃，物象涕泣愁斧戕。
贵家欲得心奔忙，背锦轴玉红绨囊。
君亦爱之未能忘，苟不溺心奚所妨。
我今与公陟高冈，坐视四海超八荒。
图史罗列耀文章，前有唐虞上羲皇。
左右孔孟从庄扬，朝莫见之心肃庄。
议论兴废评否臧，卑陋不肯数汉唐。
广莫之野无何乡，我与子乐奚其将。

叠石栽花作小园，庭柯顾盼足怡颜。
尽捐势利随流水，多占声名似泰山。
细雨凫雏浮水际，微风燕子语梁间。
竹冠筇杖篮舆好，认得公从湖上还。

盛旦登高第，青衫偃壮图。
兰台收硕德，莲幕得真儒。
江左风流敝，鄱阳习俗污。
晨昏丛狱讼，利病倚谋谟。
郡政颓纲整，都民旧瘼苏。
英声传士庶，清议满江湖。
事业人之表，机筹帝所需。
大臣交荐擢，荣召计须臾。
有客材无似，谋身计大迂。
志憎时态薄，道欲古人俱。
寓迹文章苑，栖魂典籍郛。
倾螺思测海，擿埴强求涂。
不见孔之卓，安知柴也愚。
驽踪谁警策，弱质寡持扶。
与物睽违甚，惟公顾盼殊。
滞顽真瓦砾，拂拭过璠玙。
陋学惭无状，浮名出不虞。
见知虽鲍叔，蒙遇岂夷吾。
朽木依刀尺，坚金属范模。
会须终盛赐，俾得望亨衢。

霜清玉绳晓，涧谷风未号。
澄潭不可极，俛盼惊骨毛。
岂不有神物，于兹能遁逃。
海日射两崖，余辉何昭昭。
游鳞出岸穴，翻覆如银刀。
偶来殊不恶，胜事俄所遭。
聊为五字咏，远愧谢与陶。

法师安远徒，我见常磬折。
颓纲制像运，基构甚宏达。
煌煌四十载，说法倾吴越。
人天会方丈，万趾常杂遝。
蔼然如丘山，四座羞蚁垤。
投老倦挥麈，毅然辞且决。
饥鹰得秋风，转盼俄一掣。
结茅南山陲，云萝占幽绝。
昔我海上还，相寻访林樾。
夜阑叩微要，猿鸟寂不聒。
慧风洒幽襟，法雨濯枯枿。
别来今四载，寒暑惊屡阕。
相望如晨星，杳杳各天末。
何当从杖藜，一笑龙泓月。

古寺冬萧瑟，天寒色更冥。
卷帏延素月，转盼失流星。
炉底眠枯枿，窗根立冻瓶。
谈余焚柏子，一燧小烟清。

枇杷弄实梅欲黄，海气冥冥错昏昼。
僧坊亭午隘可鄙，画舸从君逐溪溜。
斗欣纷翳眼前失，但觉波光翻縠绉。
蘋花洗雨白雪香，荷柄吹风青玉瘦。
回看行人走南北，蠢蠢岸傍如蚁鬭。
一竿落日丽樵明，绕郭云山相倚构。
崭崭青壁映彤霞，转盼忽惊开锦绣。
好将杰句为余写，天乞君才多颖茂。
锦囊玉刻厌传玩，燕尾蚕头吾未究。
轻桡欲动蹇淹留，城上哀笳凄已奏。

昔公令吾乡，绿发气方壮。
鸣弦坐高堂，百里肃清旷。
良辰骋遨嬉，茧足履青嶂。
当时陪杖屦，笑语相颉顽。
论文希邺都，乐事敦可尚。
铜章既云解，余亦航海上。
悠悠亘六载，天角空相望。
朅来石头城，邂逅慰离怆。
携手雨花台，俛仰得超放。
瓶盂徙京口，冉冉抱微恙。
扁舟乱江来，起我神益王。
浮云共平生，飘忽无定向。
去年客梁园，尘土纷冗长。
狙猿失林木，憔悴无优况。
独有青桂枝，冰雪不凋丧。
惠然肯过从，香积仍接饷。
秋风迫南还，危帆高且张。
落日通津门，转盼增惋怅。
寝寐见高标，幽魂惊夜帐。
相忘同海鱼，千里各云浪。

广庭无凡株，郁郁两佳树。
扶疏饶美荫，盘错根本固。
朝披叶底风，夜泫衣上露。
禅余自循绕，百匝未忍住。
月华中天来，左右发晖素。
清景非人间，泠然洗吾虑。
缅彼大梁下，炎蒸毒朝暮。
朱门晓未开，马足已驰骛。
摧眉事权要，幸彼一盼顾。
素标插君头，扰扰独不悟。

宴馆簇金丝，绣茵呈舞旋。
云鬟应节低，莲步随歌转。
势多体不犯，妙绝乃习贯。
含笑有余情，小揖更微盼。

宵兴视星斗，侧身坐长叹。
秋风忽已至，万木鸣珊珊。
垂髫初执卷，结发乃弹冠。
功名当及时，一失何由还。
丈夫惜少壮，日月如走丸。
念躬累尚寡，筋力无所难。
白首佩黄金，意气亦已阑。
所以飞腾心，顾盼生羽翰。
诗人咏嵩高，不尔歌考槃。
胡为两未决，碌碌守一官。

明珠大贝玉玲珑，美人营营出深宫。
清𪾦一盼失英雄，羽觞行酒乐未终。
胡陵杀气回飞鸿，投杯掷箸自挽弓。
麾兵大战灵壁东，血流争波入海红。
何为羁孤铁马中，捣沙折木天北风。
突围而出追失踪，四五年间蛇作龙。

殊邦会遇喜亲依，聚散参差志愿违。
君屈清才尚南戍，我随流水欲东归。
沈吟晚日愁堪掬，顾盼江云泪满衣。
冀得佳篇慰离苦，且令行色有余辉。

式微子叹归期滞，疏钟皓月僧窗睡。
满郭丹枫已送秋，李白桃红春又至。
绿杨朱户锁娉婷，燕赵一笑谁相视。
红颜回盼能溺人，有若大川无际涘。
吾曹操行薄云天，去险就平当择地。
严君平昔教诸子，肯向赣江为此事。
勿损仁义纵欢娱，力与主张兴废坠。
不才强使酬杜诗，搦管宁能言鄙志。

盼盼初归楼上时，想如燕子长双飞。
有才将色世间少，况复节义犹堪依。
将军一去十余载，玉箫瑶瑟无心解。
岂不能死空相随，以色累公非所知。
白老曾为赋诗客，风袅花枝醉无力。
后会勋郎汉阳驿，因语歔欷已成昔。
走笔还赓美人句，犹感白杨堪作柱。
我来登赏非唐人，尚引多情聊怆神。
人生真尽皆为尘，百年一饷难留春。
高楼人散谁复亲，只有燕子年年新。

爨下得余薪，便可歌南风。
参差长路铎，鼓乐俄相同。
一弃一流落，悠然会天工。
始知盛衰际，遇与不遇中。
风清月正好，爽晤聊从容。
岂意接心期，赏叹如云龙。
千载瞬息尔，转盼归虚空。
何适非适然，神交付冥鸿。

风波末路方奔屯，屹然不动谁如尊。
岂知胸中皦十日，顾盼不接无重昏。
东观海市俯弱水，南登赤壁凌江村。
斯文未丧天岂远，出没狐鼠徒千门。
纶巾羽扇晚自得，已闻漠北几亡魂。
由来好趣入造化，地灵特出云涛根。
生平到处苦再历，隠隠似有屐齿痕。
玻璃镜里万象发，金粟堂中千偈论。
会须白玉漱寒水，更借落月倾金盆。
咄嗟菱溪成底物，混沌空夸窍凿存。

炎天熇熇如涌汤，使君置酒甘露堂。
无风但觉冷彻骨，坐来仿佛飞青霜。
使君顾客指新榜，天假此应来辉光。
八十里叟感盛事，献颂请名相激昂。
我非取专已上报，尧仁舜智方当阳。
迩来瑞应发处处，中台第一彤云章。
吾邦虽僻亦影响，明德所祐真无疆。
已而转盼欲受简，惭非叟比畴能当。
辄因胜遇强黾勉，庶几击壤同揄扬。
吾君之泽不可象，使君之惠何可忘。
才高名重偶暂屈，遗爱他日逾甘棠。
嗟予落莫徒自感，乍鸣乍已如寒螀。
安时逐境姑委化，随缘致力聊为乡。
时逢载酒问难字，未拟持棰操群羊。
但知今日不易得，纵不能饮须空觞。

君不见深山穷谷千丈潭，悬崖绝壁倒挂松。
雷霆雨电有时一洒遍八极，繁霜雪霁能邀夜月来高穹。
又不见江头龟手洴澼絖，裂地得侯终有逢。
长安大雪几千尺，高卧不愧衣玲珑。
揖人而相若反掌，登天有路非难通。
天之可上势或便，得相乃在须臾中。
朝冠貂蝉暮徽纆，曲肱何在三千锺。
方东遽北安足究，岂异海舶随狂风。
舞雩而咏吾与点，坐中客满谁知融。
屹屹杜夫子，灵芝翳深丛。
百年转盼皆腐朽，且将逸驾聊与同。
我惭圭觚刺人眼，空向霜天望飞鸿。

我生固有地，物物皆可口。
身行半天下，荐饥无不有。
读书恨未博，每索多掣肘。
一逢可意人，似对灵和柳。
老来益落寞，永日类中酒。
北舟得二妙，洗尽平生垢。
参军欲陵春，记室寒挂斗。
雍容送落日，百衲为抖擞。
崎岖等外惊，瞥眼自妍丑。
真乐极胡越，谁可论不朽。
昔人固欣慕，仅欲操箕帚。
堂皇几千仞，未易窥户牖。
逡巡即千里，转盼百年久。
一笑且低回，朱颜今皓首。

冥行眼忽明，乃是到临颍。
倦马倚风嘶，冻仆望门逞。
初非敢此期，势逼岂容倾。
是身虽无难，从者固当省。
主人颇料理，灯烛分炯炯。
炽炭解噤颐，重帷护寒领。
招魂几剪纸，感惠非尚褧。
粲然一笑开，那复嗟断梗。
我生且莫落，随遇辄自警。
转盼已归空，区区徒画餠。

疏帘弄影不惊尘，百忆恒沙认此身。
转盼回头已陈迹，那知犹作未归人。

山林与心违，日月使鬓换。
儒衣相诟病，文字奉娱玩。
自古非一秦，六籍盖多难。
诗书或发冢，熟念令人惋。
秦君锐本学，骥子已血汗。
相期骖天衢，伯乐尝一盼。
士为欲心缚，寸勇辄尺懦。
要当观此心，日照云雾散。
扶疏万物影，宇宙同璀璨。
置规岂惟君，亦自警弛慢。

水旱国代有，人神理本通。
遍雩祠小大，敢指蜺雌雄。
地厌焚惔极，天回顾盼中。
蛟龙起乖卧，星斗晦澄空。
云挟雷声走，江翻电脚红。
宠光归稼穑，滴沥在梧桐。
诐讼犹相及，时霖恐未丰。
洁斋蕲得岁，同病托诸公。

兹山何巍巍，欲上扪萝茑。
怪石虎踞蹲，老枿虬夭矫。
中有古洞天，劖然若天造。
爰从开辟来，日月自昏晓。
神龙此蛰蟠，雷玉吐淼淼。
每逢岁旱干，山老必见祷。
顾盼层云生，撖舞百川倒。
何时谢鱼虾，昂雷腾浩渺。

沾沾水中鱼，生死岂有知。
成形四气中，积渐长鳞鬐。
但喜藻可依，未谙龙可随。
茫洋天地间，寄命此郡西。
岁有竭泽例，肯纵舍者谁。
秋潦走海去，荒壕已愁饥。
方将赴烹芼，逃避计若为。
万里雷雨解，一时离兑暌。
夫何遇仁贤，顾盼成嗟嘻。
载悯口腹累，鲜能毫发遗。
支川以三千，此独数亩池。
脱尔仓猝急，吾其亡肉糜。
呼舟送中流，狡吏敢挟私。
曾是溃烂势，忽称太平时。
波澜网罟多，要在慎所之。
香饵不足爱，古言未应非。
丙寅元祐年，内相守楚夷。
恺悌见篇咏，鱼乎尔恩斯。

海陵参军不枯槁，醉忆梅花愁绝倒。
为怜一树傍寒溪，花水多情自相恼。
清泪班班知有恨，恨春相逢苦不早。
甘心结子待君来，洗雨梳风为谁好。
谁云广平心似铁，不惜珠玑与挥扫。
月没参横画角哀，暗香销尽令人老。
天分四时不相贷，孤芳转盼同衰草。
要须健步远移归，乱插繁华向晴昊。

满市花风起，平堤漕水流。
不堪春解手，更为晚停舟。
古埭天连雁，荒祠木蔽牛。
杖藜聊复尔，转盼夕烟浮。

侍臣不合出都门，为有威名蕃汉尊。
户部左曹回妙手，匈奴右臂落清樽。
挥毫珠璧生谈笑，转盼龙鸾在梦魂。
瀚海一空何足道，归来黄合坐调元。

恭闻裕陵初，文物万古先。
仁英所造士，台阁遍招延。
堂堂丹阳公，发轫自宾筵。
维我先大夫，整驾亦周旋。
一时起接武，千里称比肩。
俱陈曲台议，共校天禄编。
心期久相契，燥湿无改弦。
晚登廊庙席，玉笋照华颠。
厩马并飞盖，斋榻连修椽。
到今启事帖，尺牍余藤笺。
忆我既冠后，群趋集英前。
公持柱史橐，水镜资平铨。
谓宜掇上第，击节称奏篇。
声名竟寂寂，感遇空拳拳。
事过剧脱兔，迩来三十年。
翰墨恍未落，拱水森已圆。
嗟哉最孤露，罪戾深益缠。
迷途虽云指，顽质何由镌。
以兹众恶归，白首犹迍邅。
屡惊流夜郎，敢望尉通泉。
弦肠恐齐断，身璧欲俱捐。
岂知巢倾覆，胎卵却复全。
圣主日方中，照曜无党偏。
宸笔下霄汉，一洗空宿愆。
生还出望外，喜极悲泪涟。
诗书手自束，衣袂轻欲翾。
犹忧抱沈瘵，针石久未蠲。
朅来问医药，蹭蹬淮之壖。
追惟曩时乐，梦破无重眠。
畴知王公子，但说副车贤。
持带走穷隶，趣驾来飞旃。
劳我鬓霜雪，欢颜语{女便}娟。
北堂太夫人，备福独绵绵。
往者三殿朝，吾亲亦班联。
问讯逮妻女，悲懽深怆然。
升堂一拜阻，自痛久拘挛。
念子事方殷，使客舟车骈。
拨忙屡顾盼，尊酒劝留连。
新诗又来辱，巨轴星斗悬。
七字健欲活，靡靡争春妍。
夷途取𫘧骥，武库出戈鋋。
骤闻吴叔辩，霍然病欲痊。
感子重拜嘉，傥未沟壑填。
西风理归棹，往稼汶阳田。
王途正清廓，天子仁如天。
轩冕岂不好，于我亦青毡。
政惟萧丘火，寒焰宁复然。
亨衢子当骋，愿言早着鞭。
高闳富令息，犊子亦所怜。
世交固未替，更赖清白传。

银蟾倒挂摇清辉，当中桂子初低垂。
飞空已历万古尽，下照不使秋毫欺。
转盼冰轮涌东海，长天一派成琉璃。
栽培不畏雪霜苦，剪拂岂容刀斧为。
明河无声驾飞叶，紫府有陌驰修枝。
姮娥爱惜日已久，玉阶亦贵秋风吹。
宁论匠石可斲削，还恐风雷堪出治。
列真洞府秘不得，紫微宫阙藏其私。
金童来授玉女捧，投之宝箧那能窥。
每当方士脱凡骨，赐予一根朝帝墀。
入手既觉袨服羽，照人端不羞朝曦。
乃知不是风尘物，握出风尘真所宜。
迩来地不爱此宝，名喧东鲁夸珍奇。
千金欲易不可得，横纹错落青丝披。
胡为夫子远寄我，意以华豪惊绛帷。
低头拜赐亦已厚，我欲效报君须知。
三年大聘猎英俊，扪膺吐气生虹蜺。
揉蓝彩服俯可取，携将直上青云梯。
翱翔欢呼起拜舞，仰瞻日彩生尧眉。
鸡人忽报洞天晓，看取飞升变化时。

兴平昔丧乱，射狼恣吞攫。
雄才卧南阳，盘桓寄云壑。
良玉沽善价，高情无适莫。
风云时会合，约束非纆索。
萧公镇关中，守固惟筦钥。
韩彭冒鸣镝，阃内非所度。
成都偪仄地，草昧事参错。
顾盼乾坤静，谈笑风霆作。
东连紫髯公，北设渭滨略。
灵源挹愈盈，英风际寥廓。
明知不自假，高谈贵无怍。
宿昔何所侔，夷吾暨燕乐。

韶光入南园，芳树啭珍禽。
弄月晓烟际，吟风夕阳林。
间关调巧言，玲珑韵鸣琴。
密传青帝意，说尽阳和心。
采之芳林幽，置之华堂深。
愿言几席间，时听林中音。
朝餐屑昆玉，雕笼饰南金。
引盼结绮疏，弄影高梧阴。
三旬春欲暮，写此如簧吟。

浣纱溪上浣纱女，野服山花照寒水。
含嚬惨淡不胜愁，犹使东邻骇西里。
山鸟渊鱼无定识，俯见潜逃仰惊起。
矜花眷月春复秋，长恐朱颜成暮齿。
君王抡选入吴宫，吴宫寂寞无桃李。
芙容一笑君意倾，宰嚭言行子胥死。
姑苏台榭游麋鹿，阖闾城阙生荆杞。
蛾眉倩盼应自成，筑宫教习胡能美。
当时掩抑无人顾，今日为君除国耻。
君莫怪𫘧骥盐车弭耳时，谁人不作驽骀比。

朝坐前庑西，晚坐前庑东。
日当正午时，置榻两楹中。
予生本多羸，忧患百箭攻。
三十已白发，岁常苦严冬。
凝阴昼墐户，拥火裘蒙茸。
寒气深刺骨，有如婴利锋。
晨曦忽入牖，心喜旧疹空。
开门曝晴暖，暄酣春意融。
温温百骸舒，渐发两颊红。
乃知万物生，阳德有全功。
天轮浩无际，冥冥转洪蒙。
卢敖游八极，妄欲求初终。
卒然至蒙谷，见呵鸢肩翁。
阳乌出扶桑，振辔驰六龙。
转盼亿万里，夸父走追踪。
遗策化邓林，狂奔如捕风。
我今观天运，四序周无穷。
东西逐日车，不出环堵宫。
上古有至人，御风登璇穹。
手挈日月行，返景回高舂。
阴阳在掌握，默坐与天通。
固知二子愚，可叹如蠰虫。

雨断云犹在，风回气已明。
林花含宿润，露沼散余清。
喜静心常澹，居闲意寡营。
流光随转盼，所向达吾生。

东园花下记相逢，倩盼偷回一笑浓。
书簏尚缄香豆蔻，镜奁初失玉芙蓉。
歌阑燕子楼前月，魂断凤皇原上钟。
寄语虞卿谩多赋，九泉无路达鱼封。

窘墙堵之伏潜兮，登斯楼以遐观。
匪吾居之为隘兮，乾坤曶其盂盘。
仰攀甍而拊楯兮，宇旷旷而益宽。
彼何大而能舒兮，吾何眇而莫闲。
霜肃垄而木枯兮，潦收窦而泽干。
蓬鸣野而相追兮，知海冰而天寒。
左睇兮城闉，右盼兮林坰。
商贾纷其昼合兮，陶冶蓊其烟兴。
之罘杳以在东，双柏近而青青。
物暇遽之不同兮，余亦不知其何情。
聊浮游以相羊兮，初怫郁而中清。
彼坱圠之无垠兮，人驹隙之暂更。
道本夷而世险兮，夸夺餍而卒平。
周垣兀其跨衍兮，逝千古于樵耕。
春与秋之不淹兮，岁忽忽其峥嵘。
招摇指于北陆兮，澹黄宫之阳生。
固天道之反复兮，气默会而孤萌。
朝卷箔而极望兮，稍雾廓而日晶。
及旸景之方中兮，晞余发乎南荣。
浮云起而景翳兮，四暝合而睹星。
风摵摵而感轩兮，雀啾啾而赴楹。
收百为以清虑兮，施余裯而榻横。
漠汹汹而非声兮，邈冉冉而非征。
形欺魄而若存兮，神无亏而靡成。
目瞳眬而罔觌兮，坐待日之方升。
夜寥寥而未央兮，羌不寐而无营。

修身贵日新，如草陈叶换。
请看弦上矢，岁月不可玩。
文章得蛙釜，虎以皮遘难。
兹事从古然，吾党奚独惋。
秦君好学勇，决胜百马汗。
宵行委明月，屡得按剑盼。
鄙夫晚更事，前猛窘新愞。
怜君亦自喭，意满怀不散。
谁为倾国媒，尚此琼英粲。
期君似椓罝，无以无人慢。

貂裘白马谁家子，拥戟弦弧囊劲矢。
褰身欲与鸟争飞，触处尘埃云四起。
长绳驱逐狐兔惊，骄鹰掣臂流双睛。
飞扬云间电光闪，旋复草际无遗生。
鸷肠久厌鲜肥饵，顾盼方能伺人意。
但矜鼎俎有余甘，贪餐谁怜殄生类。
安得淑气回严秋，徐令困拙同鸣鸠。
林间百鸟恣孳乳，虽欲击搏知无由。

昔我游京室，交通五陵间。
主客各英妙，袍马相追攀。
千金具饮啜，百金顾吹弹。
缨弁罗广席，当头舞交竿。
鲜妆耀渌酒，锦缬生风澜。
灯烛暗夜艾，士女纷相班。
欢娱易徂歇，转盼如飞翰。
亹亹负孤愿，离离衔永叹。
山鸟窥茗饮，檐花笑蔬餐。
弃捐勿重陈，事定须盖棺。

琬琰非世珍，昔以羊皮换。
嗟君复何求，众弃乃所玩。
十年少游兄，闭口受客难。
二毛才一第，俗子犹愤惋。
人间异巧拙，善琢贵颜汗。
婵娟守重闺，倚市争倩盼。
君胡宝滞货，屡辱访衰懦。
譬犹卧仆涂，更侑觥与散。
球然瑚琏质，磨琢争璀璨。
迟君三年鸣，更用惊我慢。

襄王坐上微词客，子建车前步水妃。
瞥过低鬟流盼处，争先含笑独来时。
东边日下终无雨，阙上书时合有碑。
肠断吴王烟水国，扁舟何日逐鸱夷。

宇宙同无穷，景物各有趣。
心目要领略，未始为细故。
山僧彻障蔽，便得江山助。
远迩入盼睐，左右供指顾。
千容与万态，不约相与遇。
何须更登眺，便可休杖屦。
一览既无余，怀抱良以悟。
欲图无妙笔，欲咏无奇句。
聊为揭佳名，于焉赏心寓。

东街柳色拖烟雨，西巷桃华相映红。
左顾右盼看不足，一时分付与春风。

氤氲蟠巽隅，峥嵘干斗魁。
芜城佳气缅，茂林朱槛开。
竹月静荫扃，松风绿摇杯。
开轩清流度，隠几遥山来。
恪公昔优游，弭节此裴回。
言念平生容，翻然九泉哀。
张老颂赵寝，雍门悲孟台。
歌榭奄凝尘，燕阁郁生苔。
侈靡一转盼，金碧复成埃。
独无不忘者，安用尔为哉。
恪公古遗直，劲气腾九垓。
岂惟甘棠爱，将与故国偕。
传家有元凯，上客尽邹枚。
聊兴胜士想，愧无能赋才。

秋江冒后土，余潦满沟浍。
行人泥没辀，腐黍乱荒荟。
结客山中游，风雨在颠沛。
峥嵘栋宇下，磊落宜我辈。
还同竹溪逸，笑傲盼庭桧。
繁阴阻杖屦，曀曀几弦晦。
谁能决顽云，共此明月对。

我登步兵台，缅怀昔来游。
英声入万壑，奇气盘九幽。
转盼迹已陈，况今仍千秋。
鸾凤吟苏门，奚用愧彼俦。
堪笑刘越石，幸胜功遂收。
登高君能赋，乃是子安流。
作诗已可人，洗我万古忧。

翠幕春云合，场登看舞鸡。
冥搜人不到，惊盼日沉西。
矒学愁精鉴，英材喜巨题。
何人当首选，双觡起蚖泥。

豪商破浪随东风，辘轳相继沧溟中。
回环极目渺无际，万石之载裁飘蓬。
一朝六鶂不得进，十舟八九成虚空。
一舟邂逅脱鱼腹，开帆岂暇论西东。
大明出没夜复旦，何许清越鸣晨钟。
舟人侧耳正惊喜，忽瞻水际排奇峰。
落帆沉矴泊古岸，介然荒径云间通。
鄞川书生托舟尾，见之踊跃追猿狨。
扶疏怪木进十里，突兀古院题天宫。
入门长廊转寂寂，堂上高拱厖眉翁。
左右侍立满三百，谈玄演义声玲珑。
相逢问劳悯流落，旋启虚室栖行踪。
纷纷袍布欺腊雪，独此锦帐朝霞红。
黄金白玉荐丰馔，药苗蔬甲青茸茸。
主翁自言避巢寇，朅来不与中原同。
于今天子果谁氏，语罢默默如盲聋。
日遣二子共游处，因得细诘开冥蒙。
皆云我辈号处士，名字非列神仙宗。
三等三百奉一主，上等第一裴休公。
提携峻陟几千丈，笑秦亭上聊从容。
秦皇可笑笑不已，声撼亭角摧穹隆。
徐福曼倩亦何在，前后石壁犹房栊。
举头指似蓬莱岛，霜雪直上磨苍穹。
波涛作势撞山脚，鲁有神圣躬磨砻。
欲令异物知所畏，周遭水面盘蛟龙。
书生名利浃肌骨，尘念日久生心胸。
老翁照见辄微笑，血盆再入宁易攻。
蓬莱有路尔常睹，此别旷劫无由逢。
吾今舟楫助尔往，尔其登览庶可穷。
日轮迎晓傍山出，水声先沸惊寷窿。
赤光散合动天地，顷刻气候分春冬。
高低殿角屹相向，一一镌凿非人工。
穷晨不复值仙子，卿云瑞雾空蒙茏。
询之处士盖有谓，近世人迹几相重。
鸾骖鹤驭厌凡肉，矫然远举归鸿蒙。
先生吕翁独于此，一年三四眠松风。
书生尘念竟不断，主翁但问何所供。
人参如人更长大，愿乞数本扶疲癃。
翁言此物有神护，特经海道须罹凶。
良金美玉亦至宝，尔诚欲之吾当从。
殷勤教告岂一事，尤戒卧语详初终。
楞严秘密偈四句，奉以周旋宜恪恭。
书生再拜起沉矴，转盼已入鄞州封。
还家妻子久黄壌，单形只影反匆匆。
却思投翁事清净，天南天北惟飞鸿。
茫然进退真捕景，一生颠倒终狂童。
君不见秦皇汉武操利势，自许神仙力能致。
海边方士日从横，毕竟千非无一是。
书生径步蓬莱巅，况乃天人勤指示。
若为名宦苦死坚，失脚青云坠平地。
仙兮仙兮一何异，求不求兮两莫遂。
我虽忘情亦欷歔，仲尼之门非所议，率然作诗纪其事。

从容白露前，转盼一岁隔。
念我方促装，夫君复来客。
疏篁生晚音，霁月澹秋色。
此会岂易谐，未用询长陌。

道人千里来，触热废寝膳。
问其何所为，但云求识面。
南方诸公门，二年走略遍。
亦有苦苦留，诸事颇安便。
念未见侍郎，跋涉遂忘倦。
皇帝与天同，深恩满州县。
瘴乡宁久留，行复侍金殿。
卖药至京师，礼数隔贵贱。
姓名且难通，况敢冀垂盼。
汝言岂吾知，答之一笑倩。

屏迹人间二十年，下帷搰搰究陈编。
新书曾入老商盼，高弟谁如颜子贤。
策杖青山元有约，挥金红药故无缘。
岂宜便隐双溪去，优诏行闻坠日边。

一箔珠帘掩映垂，房栊清染麝香枝。
佳人盼影横哀柱，狎客分光缀艳诗。
禁锁翠明初唱漏，宫窗红短尚围棋。
长宵且秉欢游去，无限风情见古辞。

昭亭载严祠，休祐穰穰布。
森罗绝涧松，盘屈中阿路。
凝眸盼平野，仿佛披寒雾。
水远露微阳，山明照红树。
数尺渔艇归，几点秋鸿度。
唯思圜室静，更祷余粮富。
天末望白云，帝乡深所慕。

湖山随顾盼，薄俸亦甘心。
穷鬼不教富，诗魔长使吟。
支颐闻落叶，隐几见栖禽。
此意竟谁喻，萧萧秋夜深。

天竺崎岖绝海边，何人分作赣江禅。
鹫山巧叠三峰石，葛坞深疏两派泉。
一醉风光能几许，十年尘迹尚依然。
欲题豹隠还相笑，盼断长空簇暝烟。

梅公小斋内，度越幽人占。
何年孤山下，得此双石剑。
纯钩鱼肠姿，拔地势匪渐。
柙藏不忍窥，往往发光焰。
丈人夙好奇，领略无一欠。
晚得此嶙峋，顾盼未云厌。
此公活国胸，正直天所鉴。
高堂挂斯图，令人动深念。

楚东之国饶为大，程氏之子吾所爱。
读书尚友有能事，夙昔一见即倾盖。
平生诛茅崒萧爽，十顷青铜就空旷。
朱甍碧瓦俯清流，菱叶荷花映荡漾。
春风一吹百花妍，载酒处处开绣筵。
千株竹柏上参天，白日萧梢朱夏寒。
客来枕簟曲肱眠，丈人颇有前贤风。
藏书万卷插架同，芝兰玉树阶庭内。
道山延阁顾盼中，薄寒中人木叶下。
久客将归秣高马，送君南浦泪盈把。
临岐执手求我歌，老矣奈此登瀛何。
呜呼何时履声上君阁，尚能为公赋濠乐。

冰井曷无水，为与火山对。
真宰福梧人，命名适相配。
炎炎火之性，所至能为害。
冰焉压其气，转否还高泰。
祥光每发时，州人同福赉。
乃至井若冰，其义故有在。
我来酌冰井，其美同沆瀣。
初疑蓬岛脉，又雅林泉派。
井窦倘依然，古基尽亡昧。
半为土烟没，半为石缺坏。
于时初下车，未暇整颓溃。
州城百舍敝，缔创岂容怠。
旧者为之新，露者为之盖。
卑污易以高，狭小易以大。
于公无所侵，于私无所贷。
一诚与规划，黾勉及三载。
始来想井基，指示经数辈。
引绳取其直，立标正其界。
开凿三尺余，适与古基会。
西偏甃坚完，界不差井怪。
三隅仿佛见，砖师且徐缀。
此井信有神，州人亦嗟怪。
井前为开池，引水成沟浍。
所防三伏天，饮者成群队。
井名未磨灭，自我发沉晦。
□□□□□，所虑规模隘。
堑崖基坎穴，伐木除荒秽。
装点自天成，可为州胜概。
碧塘寺之腹，青山寺之背。
环翠既控引，泉水亦襟带。
三宝杂装严，七宝旧豪迈。
对面瞻神霄，出门远阛阓。
登临益增价，顾盼无凡态。
往往市人来，如在琼壶内。
往往士人来，如出尘笼外。
我常引客至，五马随双旆。
暂脱簿领巾，忽然无障碍。
怡神八极远，濯体清风快。
临池似山涧，酩酊常所戒。
屡作谢公游，敢望苍生待。
虽无异政绩，薄有循良最。
寄语此冰泉，为我留遗爱。

此自是我辈物，而乃落君家房。
尚喜周旋顾盼，无忧荦确风霜。

天工剖山腹，翻然纳虚秀。
环冈插修荫，斜巅倚寒溜。
危轩列层级，横梁跨深窦。
浮烟羃轻缕，飞禽引鸣脰。
冲襟得清盼，佳致绝纤垢。
梦想脱冠来，尘缘苦相逗。

月轮一夜离天毕，山川吐云翳朝日。
飞廉吼空驰霹雳，雨势霶{雨/沱}两溪溢。
横流不复相望轶，浪花飞起三千尺。
我时舣舟酣战栗，眼看民居半沉溺。
邑令之贤谁等匹，为治公居寄家室。
顾盼奔涛心暇逸，寓居恰倚青山脊。
吁嗟此惊身未历，折腰远来甘恐惕。
餐霞先生今铩翼，附郭相君无所食。
愁霖谢子虽非敌，少宦徐郎良未怿。

公不见金谷楼台插寥廓，珠玑映出琉璃薄。
满甑青螺甲第空，富贵回头惊旅泊。
又不见渊明三径似元卿，蓝缕茅檐仅容著。
心知侈汰非远谋，寄傲南窗安所托。
二子薰莸古至今，遗臭传芬皆自作。
中郎天机湛秋水，涵泳源流漱芳酌。
小斋容膝思易安，顾盼俗缘嗟自缚。
琴书对眼助清闲，杖履从人笑疏略。
红尘一点不到处，只许炉香度帷箔。
吁嗟淡静世所艰，此味要之属丘壑。
能以膏粱甘寂寥，道德高风信玄邈。
真长标置自非凡，区区乃念东山乐。
见嗤逸少固所宜，讵识此生如寄壳。
会须掩关友松菊，俗子扣门从剥啄。
挥残麈尾虽可佳，弄绝韦编良不恶。

伯父有画美且都，丹青仿佛颜色渝。
尘埃渍渍相染污，惟有笔画存规模。
隔步看之有若无，想像人物沦烟芜。
刲羊刺鹿皆糢糊，皮毛狼籍血盘盂。
巨索悬鼎地为炉，薪火炎炎胜西隅。
庖人握刀盼精麤，几上兽肉纵横铺。
中有一人与众殊，戴帽被甲腰属镂。
昂藏形貌长髭须，眼看手指如典徒。
一奴秃首携酒壶，酌之饮众苏劳痡。
众人得酒停烹屠，延颈饮之举两腢。
有坛数级如闉阇，坛侧毅然一武夫。
负弓韬矢手执殳，左右不敢肆阚{门俞}。
此是胡中祭天图，故应先日事庖厨。
微生见之尝觊觎，好之不啻千金姝。

大江北理，长淮西逝。
厥隩射阳，城邑岳峙。
凿渠而漕，首淮江尾。
舳舻岢峨，连樯千里。
青雀翩翩，彩虹嶷嶷。
梁跼舟蹐，限兹潢水。
昔我至止，得二国士。
箪瓢相乐，汪吕氏子。
于今几年，乖隔生死。
梗泛萍飘，乃复于此。
菱花浄吐，鹭羽徐起。
如欲我留，盼睐以喜。
俯仰山川，感念成毁。
一瞬千古，寓非予耻。

潘侯平生心，初不喜婚宦。
中年又丧妻，二子尚幼丱。
孤灯秋梦寒，颇思美目盼。
初时似不堪，既久亦习惯。
斯人天机深，坚壁却忧患。
浊醪只独斟，布衣谁补绽。
岂不溉釜鬵，无人煮藜苋。
买婢供使令，颇遭俗子讪。
北风吹枯桑，天寒岁云晏。
人生不百年，一世如梦幻。
勿谓渊泉深，巨鱼亦可汕。
何当呼蹇修，便可买羔雁。
中馈端有人，嫁娶岂难办。
为君乞樊素，伴我老山涧。

昔年讲学城南馆，君余二十我方冠。
读书兀兀敝精神，刺口纷纷谈治乱。
集英赐第偶追随，慈孝题名容齿间。
欲将步武踵夔龙，肯以功名论管晏。
一时意气若风狂，二纪光阴如梦幻。
青眼全稀苦贱贫，白头太早伤忧患。
塞上逢迎心骨惊，尊前太息容颜换。
哀哉田叔墓已拱，老矣朱公人所慢。
分甘位下莫相怜，赢得身强聊自谏。
君去方趋魏阙朝，我归乍解军书绊。
河南河北地比邻，春后秋前花烂熳。
兴来命驾岂吾难，会访蓝桥容一盼。

春光骀荡满皇州，袅袅垂杨夹御沟。
新燕梁间调好语，雏鶑林内啭歌喉。
当筵幸与多才遇，好景须还雅韵酬。
多谢东君多顾盼，免教重罚一生羞。

默李吾所畏，文字班马流。
空斋锁长夜，尺渎横吞舟。
谁令效方朔，顾盼侏儒羞。
不如谈天李，高论隘九州。
能为齐谐语，自许监河侯。
浮沈闾里间，与世真无求。

解组归来遁里门，庆源贻后继臧孙。
幽寻此日扶鸠杖，荣遇当年驾鹿轓。
高义共夸贤者出，廉风端遣薄夫敦。
紫坛熙事专优老，盼篚行看下九阍。

五柳先生同旧科，壶觞终日盼庭柯。
一行作吏事皆废，三径就荒君若何。
问字有谁堪载酒，谈经许我或操戈。
平生独自赏音者，听此殷勤劳者歌。

上帝通明阙，神霄广爱天。
九光环日月，五色丽云烟。
紫宙开三极，琼璈列万仙。
希夷尘境断，仿佛玉经传。
妙道逢昌运，真王抚契贤。
龟图规大壮，龙位正纯干。
穹昊亲无间，皇居掇自然。
刚风同变化，梵气共陶甄。
层观星潢上，重闉斗柄边。
摩空七雉峻，冠峤六鳌连。
梦想何尝到，阶升信有缘。
昕朝初放仗，密燕忽闻宣。
清禁来鸣佩，修廊列并肩。
兽铺金半阖，鸾障绣微褰。
霁景流庭砌，雷文绘桷梴。
宫帘波锦漾，殿榜字金填。
花拥巍巍座，香浮秩秩筵。
嵩呼称万亿，韶奏侍三千。
华岁称尧历，元玑候舜璿。
冰霜知腊后，梅柳认春前。
造化应呈巧，芳菲已鬬妍。
樛枝雕槛小，多叶露桃鲜。
错落飞杯斝，锵洋杂管弦。
承云歌历历，回雪舞翩翩。
黼幄祥氛合，铜壶永漏延。
镐京方置醴，羲驭自停鞭。
乃圣情弥渥，诸臣意更虔。
宗藩亲鲁卫，相芾拱闳颠。
侧弁恩光浃，中觞诏跸旋。
宝薰携满袖，御果得加笾。
要赏嬉游盛，俄追步武遄。
腾身复道表，送目夹城堧。
仰揖苍龙象，旁临艮岳巅。
讴谣纷广陌，箫鼓乐丰年。
赫弈攒轮幰，珍奇集市鄽。
博卢多袒跣，饮肆竞蹁蹮。
蕃衍开朱邸，崔嵬照彩椽。
桥虹弯矗矗，江练泮溅溅。
击柝周庐晚，张灯别院先。
余霞摇绮晕，列宿泻珠躔。
浩荡三山岛，棱层十丈莲。
再趋天北极，却立榻东偏。
既用家人礼，仍占圣制篇。
兕觥从酩酊，蟾魄待婵娟。
转盼随亲指，环观得纵穿。
曲屏红浪蹙，巨柱赤虬缠。
光透垂葩井，晶衔带璧钱。
萧台千级峻，重屋八窗全。
就席花墩匝，行尊紫袖揎。
交辉方烁烁，起立复阗阗。
邃宇会宁过，中宵胜赏专。
铺陈尤有韵，清雅不相沿。
户箔明琼串，栏釭水碧棬。
规模商甗铸，款识鲁壶镌。
秦曲移筝雁，唐妆俨鬓蝉。
窄襟珠缀领，高朵翠为钿。
喜气排寒冱，轻飔洒静便。
层床藉玑组，方鼎炷龙涎。
玛瑙供盘大，玻瓈琢盏圆。
暖金倾小榼，屑玉酿新泉。
帝子天材异，英姿棣萼联。
频看挥斗碗，端是吸鲸川。
推食俱均逮，攘餐及堕捐。
海螯初破壳，江柱乍离渊。
宁数披绵雀，休论缩项鳊。
南珍夸饤饾，北馔厌烹煎。
赐橘怀頳卵，酡颜釂宝船。
言归荷慈惠，末节笑拘挛。
放钥严扉启，笼纱逸足牵。
冰轮挂银汉，夜色映华鞯。
人识重熙象，功繄独断权。
五辰今不忒，六气永无愆。
天纪承三古，时雍变八埏。
比闾增版籍，疆埸罢戈鋋。
文轨包夷夏，弦歌遍幅员。
恢儒荣藻茅，作士极鱼鸢。
肯构诒谋显，多男景祚绵。
迓衡常穆穆，遵路益平平。
亭障今逾陇，耕耘久际燕。
恩渐鲸海涨，威窜犬戎膻。
东拟封云岱，西将款涧瀍。
琳科宣蕊笈，玉府下云𫐌。
帝籍勤初播，宫蚕长自眠。
茧丝登六寝，稃米秀中田。
庙鹤垂昭假，坛光监吉蠲。
灵芝滋菌蠢，甘醴涌潺湲。
合教庞风革，颁经众疾痊。
雨随亲祷降，河避上流迁。
执契皇猷洽，披图福物骈。
太和输橐籥，妙用绝蹄筌。
此会君臣悦，应光简册编。
雅称鱼罩罩，颂述鼓咽咽。
讵比千龄遇，犹闻四始笺。
羁臣起韦布，陋质愧驽铅。
骤俾陪机政，由来出眷怜。
恩方拜纶綍，报未效尘涓。
密席叨临劝，凡踪第曲拳。
虽无三峡水，曾步八花塼。
圣谕知难称，才悭合勉旃。
钧天思尽赋，賸续白云笺。

十年在空山，未觉与世殊。
再来抚城郭，始悟非吾庐。
岂不有华屋，旌旗拱王都。
峨冠坐清旦，百吏前走趋。
而我麋鹿姿，砖然若囚拘。
忽看北山岑，突兀当坐隅。
欢言顾之笑，便欲凌崎岖。
似我槿篱间，层峦俨相扶。
瞻不得往，起步空长吁。
少年四方志，顾盼略九区。
衰慵一如此，毕愿终田闾。
拙艰固应尔，岂但悲老夫。

竺法暨华土，出传骨与书。
金仙屹不动，坐使四海趋。
山川第一胜，尽为佛者居。
葱葱灊之谷，蛟鸾互盘纡。
一为飞锡先，方士回云车。
顾盼榛楚地，翚檐涌层虚。
英灵护泉脉，饮此白足徒。
当年盖国众，莫挽碧眼胡。
传衣到三叶，此地滋焦枯。
异气生杰阁，宸奎动天枢。
神龙尽倾向，宝此明月珠。
三圣陟帝所，云章久宁渝。
余霑及婆塞，岁复六七夫。
堂中老沙门，古态几皇胥。
定知黄龙窟，不着点额鱼。
门开两山峡，萃然七浮图。
沙步对石麓，溪流清且徐。
危甍隐深樾，间见碧与朱。
朝来雨脚断，云气尚卷舒。
悬知磴道滑，一水不复逾。
州家有造诣，上马及未晡。

昔年京江夜，飞梦投云山。
仍追谪仙老，啸咏层崖巅。
左盼俯无地，苍峦生紫烟。
当时赋幽赏，妙境竟莫宣。
今我来自东，扶桡漾荆川。
饱闻张公洞，怪绝骇所传。
聊从二三子，一结青山缘。
北灵敞奇观，下瞩壶中天。
恍然惊昨梦，了了堕我前。
仄径缭危栈，重扃护灵渊。
奇礓互圾倚，侧洞时钩穿。
初疑天台聚，纳此一室间。
夸娥运神化，不隘亦不颠。
又疑清都客，翩然下云𫐌。
幢旄俨行立，导从森蝉联。
丹梯香雾湿，玉室珠璎悬。
撑虚一柱屹，戴重三能骞。
铅灶久已冷，青骡那可鞭。
香坛望八景，东晨开五便。
坡陀忽度险，宛转漫无边。
或深如列厦，或迮才容肩。
高跻乍扪顶，偊步欲垫泉。
不知行远近，一步目九迁。
噫嘻此天设，端在太古先。
恨无少陵手，写之黄绢篇。
聊书梦中梦，投笔一粲然。

睡起无一事，怡然盼庭柯。
绿阴微缺处，最得南飔多。

睡起昭阳暗淡妆，不知缘底背斜阳。
若教转盼一回首，三十六宫无粉光。

平生惯见有司空，肠断苏州一盼中。
此夜相忘千里月，他年应恨五更风。
坐中不乐无三粲，客里相逢祗两翁。
急雨催诗更萧瑟，小窗寒夜一灯同。

云藏红树三生缘，地涌青莲诸佛现。
又见冰华此夜开，一盖亭亭倚天半。
月中桂树影婆娑，海底珊瑚光璀璨。
褰帘已化白银阙，照室尽成青玉案。
悬知不受众目怜，端为使君娱一盼。
何用孤松腹上生，行向三槐庭下见。

衰容迫迟暮，驱车厌行役。
路逢玉孱颜，庶用慰愁寂。
谁知九鳯群，夐与秋水隔。
落日自凄迷，转盼失虗碧。
幸兹登临间，会遇晚乃获。
玲珑八九峰，模写在寻尺。
欎云开层巅，飞瀑挂苍壁。
凛然削寒玉，秀色粲可摘。
缅怀融结初，岌嶪自开辟。
悬知孤客恨，为了爱山癖。
聊将小岩峦，入我寻山屐。
何时解尘鞿，卜筑在泉石。
遂当挹诸峰，罗列归几席。

东南富佳郡，此地复名城。
拜策奉温诏，谒帝辞明庭。
悠悠出金阙，旆旆摇熊旌。
兰风蔼微和，玉露湑以零。
征鼙肃郊垒，啸咏闲斋铃。
微生等薜萝，托根符余荣。
误遭一笑盼，永怀千古情。
千古不足多，喜遇罕所并。
白璧勿漫予，按剑徒取憎。

幽兰出深林，得上君子堂。
置之顾盼地，蔼蔼振余光。
春风茁其芽，暗淡飘天香。
刈防岂无用，授梦方荐祥。
纫佩美屈子，披风快襄王。
秋髙白露下，摧折增感伤。
愿与菊同瘁，羞随莸并长。
收根归旧林，肯改无人芳。

吏隐声藏雾，天游更御风。
分携方举白，转盼复堆红。
北去豺狼尽，春回雨露同。
向来相对饮，应复念邻翁。

天上旌旗照海隅，规模想像百年余。
雷霆号令推神笔，龙虎风云识谶书。
顾盼八方平僣乱，讴歌几世乐耕锄。
他时谁唱纷更术，不念艰难树立初。

徜徉清水曲，盼恋绿杨边。
欲并师商席，同登傅说船。
万荷齐舞扇，一苇独行天。
满目江湖趣，无劳涉大川。

泉石有膏肓，料理费和缓。
风埃客子游，梦想略相半。
端如餍羊酪，投匕念乡馔。
怀哉小玲珑，旧赏记酣宴。
玉女下云窗，轻我年未冠。
诛茅老三间，此意已悬断。
少须草堂资，两足那可绊。
谢公爱东山，自结寻幽伴。
诗筒忽相先，纸价岂容贱。
流传从使君，感此归思乱。
撷兰蹑危根，漱石俯长磵。
野性等麋鹿，百嗜宁食荐。
揽衣中夜兴，测漏疾流盼。
扃步愧驽筋，卑飞伤短翰。
正使屐齿折，未救斧柯烂。
时节脱复徂，迟莫空浩叹。
何当脂下泽，去路郁交贯。


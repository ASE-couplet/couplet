娜婀风前竹，空蒙雨外山。
孤云心共远，短艇兴俱还。
酒有双莲胜，诗无一字闲。
因君成怅想，时到梦魂间。

杨妃睡未足，西子妆太华。
余妖媚东君，化为枝上花。
娇羞沁红玉，袅娜揉春霞。
少陵恐添愁，不欲诗句夸。

驱奴分送海棠花，袅娜枝头剪碎霞。
插向铜壶当爱惜，且留春色在吾家。

拨云来谒野僧家，刮眼秋光望里赊。
槛菊凋零金蕊碎，庭花袅娜玉冠斜。
遣怀诗笔摛春锦，破闷茶瓯捧雪花。
却笑远公延靖节，何须把盏醉流霞。

袅娜云容献瑞葩，晓云轻罩认笼纱。
喜施繁艶迎诗客，羞寄清香入酒家。
妙质本能兼五德，芳名今复冠群花。
可怜一种婵娟态，醉倚秋风脸有霞。

荪桡兰楫芰荷衣，袅娜愁予二八时。
嫁与湘君捐袂褋，玉搔头映白罗帷。

寒花婀娜露凝香，风叶摇秋凤尾凉。
梦入画堂银烛下，翠屏深处隠红妆。

袅娜修茎青玉攒，凫翁濯罢翠痕干。
湘君直寄江湖乐，要作风汀雨濑看。

散漫飞绵阿娜枝，家家眺赏霁霜威。
尽将烟叶偷眉妩，不为章街走马归。

巫山一何高，羽衣飘婀娜。
归宁金媪到瑶池，烂熟蟠桃求一颗。

梁苑花销去，黄台果自薰。
不同鶑子粟，别是石榴裙。
婀娜才胜掌，参差莫梦云。
王郎寻水竹，驻履几殷勤。

旧观三峡图，常谓非人情。
意疑天壤间，岂有此峥嵘。
画师定戏耳，聊欲穷丹青。
西游过沔鄂，莽莽千里平。
昨日到峡州，所见始可惊。
乃知画非妄，却恨笔未精。
及兹下牢戍，峰嶂毕自呈。
下入裂坤轴，高鶱插青冥。
角胜多列峙，擅美有孤撑。
或如釡上甑，或如坐后屏。
或如倨而立，或如喜而迎。
或深如螺房，或疏如窗棂。
峨巍冠冕古，婀娜髻鬟倾。
其间绝出者，虎搏蛟龙狞。
崩崖凛欲堕，修梁架空横。
悬瀑泻无底，终古何时盈。
幽泉莫知处，但闻珩珮鸣。
怪怪与奇奇，万状不可名。
久闻三游洞，疾走忘病婴。
窦穴初漆黑，伛偻扪壁行。
方虞触蛰蛇，𫖯见一点明。
扶接困僮奴，恍然出瓶罂。
穹穹厦屋宽，滴乳成微泓。
题名欧与黄，云蒸苍藓平。
穿林走惊麕，拂面逢飞鼪。
息倦盘石上，拾樵置茶铛。
长啸答谷响，清吟和松声。
辞卑不堪刻，犹足寄友生。

春风初来满刀州，江水照人如泼油。
犊车芳草南陌头，家家倾赀事遨逰。
万里桥西系黄骝，为君一登散花楼。
半年长斋废觥筹，兴来忽典千金裘。
小桃婀娜弄芳柔，红兰茁芽满春洲。
垆邉女儿不解愁，鬭草才罢还藏钩。
可怜世人自拘囚，盎中乾坤舞蜉蝣。
百年苦短去日遒，问君安用万户侯。

遥知夜相过，对语冷无火。
险辞鬭尖奇，冻地抽笋笴。
唫成欲寄谁，谈极唯思我。
学术穷后先，文字少许可。
敢将蠡测海，有似脂出輠。
必饿尝见忧，此病各又果。
弊驾当还都，重门不须鏁。
到时春怡怡，万柳枝娜娜。
定应人折赠，只恐絮已堕。
行橐且不贫，明珠藏百颗。

巽二初分北帝权，忽飘瑞叶表丰年。
随车逐马难为比，入隙开帘绝可怜。
冻锁官梅枝袅娜，寒欺塞雁影联翩。
袁安门闭惟高卧，遥忆溪头访戴船。

丹砂九转世莫传，羽衣婀娜飞朝天。
凄然风露洗尘世，星斗一天随转旋。
空余丹鼎在岩际，夜夜虹光腾霁烟。
天遗紫阳弭绛节，点石成玉公须专。
朝来金锁开洞府，丹火已灰当复然。
离龙坎虎玄又玄，不须人间询谪仙。
黄熊跑号青兕舞，争欲舐鼎严笞鞭。
岩头风高卷衣袂，嘶断玉龙云满川。
怡然上池漱琼液，鼓枻下濯丹溪泉。
云间双鹤傥未下，招隠为我歌长篇。

所居汴水近，未有鼓吹蛙。
昨日春雨晴，车骑临我家。
我家苦僻远，庭下无泥沙。
为撇瓮面醅，为煎鹰爪茶。
乳羹芼紫莼，蜜果饤干瓜。
与我相对饮，但恨诸友遐。
笑语虽同昔，放浪不少加。
忽观壁间字，坐叹目昏花。
公壮尚若此，我老死岂赊。
门前卖桃李，呼买婀娜华。
东檐大槐树，上有鸟雀哗。
恃旧无猜嫌，醉弁已倾斜。
将去还见规，礼数何检差。
后从江韩来，褫带欢莫涯。

冷局少风景，买花栽作春。
前时樱桃过，今日雀李新。
搦条红蓓蕾，婀娜含雨匀。
旧来蔷薇丛，饶借与近邻。
始移棣萼密，不惭车下榛。
日暮缀书罢，暂赏举杯踆。

晴日暝复出，烟云尚飞浮。
东风解人意，松间作飕飗。
罢马不用鞭，正惬道涂修。
凉气濯毛骨，百疾洒然瘳。
萦纡草根泉，激激冰玉漱。
篱头蔷薇花，娜娜新妇头。
空林人语寂，野鸟时啁啾。
名山无窘步，春色况未休。
盘礴翠微寺，判作三日留。
曾非耽禅寂，聊此乐深幽。
文移暂见贳，清境与心谋。
晞发五峰影，濯足双涧流。

百年厦屋尽良材，客位经年长紫苔。
失马塞翁翻有得，抚松陶令盍归来。
门前婀娜千行柳，墙角轮囷一树梅。
满壁图书非诧事，锦囊成箧未曾开。

袅娜柔条不自持，锁窗深处最相宜。
试教纤手簪双鬓，莫遣新愁上两眉。
子建洛神空有赋，乐天杨柳可无诗。
为君唤起温柔梦，春草池塘日正迟。

如麻密雨不收脚，妒花恶风常打头。
那无一日好天气，只有千山供客愁。
垂杨未系金袅娜，隔叶倦听黄栗留。
南坡是处堪欣赏，把酒还曾酹我不。

无定若游丝，神人荐玉衣。
飘摇思远举，婀娜怯空归。
晚色檀心重，春寒酒力微。
牵肠无柳眼，香絮雪花飞。

山丹吹出青藜火，金蝶窥丛何妸娜。
朱槿更作猩袍红，夸道风人尝印可。
没利从旁粲然笑，奄有诸香谁似我。
素馨萧然山泽臞，至香不数脂粉腴。
众芳固自有酝藉，要是傍人之庭除。
何如琉璃千顷水，涵碧淤泥不解污。
芙蕖幽兰独自倚修竹，生来未始受诸触。
深知抱此竟安用，用多亦岂芙蕖福。
若以滋味属厌人，虀粉此身人不足。
今夕何夕新风露，入秋一雨天西顾。
止斋有兄永难老，止斋之弟爱莫助。
但以清白传之万子孙，岁供兰花美无度。

春风虽高却不寒，扶杖起散腰脚顽。
昨朝阴晦忽开霁，造物变化胡可原。
休嫌出游日色薄，大胜坐听檐声潺。
百岁光阴人易老，一年时节春易阑。
但知良辰合大醉，岂羡显官乘高轩。
桃花飘零李花在，垂柳袅娜芳草繁。
谁能有药扶我足，使我郊野穷跻攀。
山公接{罒离}自倒著，吾发已秃久不冠。

楼头一夜寒声促，但怪重衾惯藏六。
小窗起听枯叶鸣，更觉凝寒透肌粟。
乃知龙公修故事，幻作轻细巧翻覆。
抟空积势欺檐楹，过眼随风满坑谷。
云涛衮衮浩无际，顷刻庭前三万斛。
小山爱我已霜鬓，老尽苍崖垂布瀑。
儿童爱雪不爱身，堆削形橅笑盈掬。
风梢袅娜困无奈，一一扶头恣敲朴。
我来苕霅四寒暑，破漏怜渠数间屋。
无人推户起僵卧，漫把清风继前躅。
寒炉夜拨终不焰，冻笔呵吟已先秃。
人间忧乐有定分，邻家乃奏琵琶曲。
回飚落屑点翠袖，纷纷花映花奴肉。
杜陵老眼不禁寒，只有诗筒再三读。
请君早办雪儿歌，唤取诗翁醉醽醁。

不缘雨雪不缘风，九十风光半已穷。
袅娜熟眠杨柳绿，夭娆浓醉海棠红。
客怀不直韶光好，诗兴犹因景物雄。
投分东君未应薄，乞花偿酒强迎逢。

小春催出倾城色，笑倚墙头若招客。
芬芳犹帯秋风残，婀娜岂宜江路侧。
诗眼惊红狂欲呼，熟看似细又似粗。
花神留为菊后乘，天意遣作梅先驱。

岱舆山峩东海头，招摇山峩西海陬。
两山相望几万里，月桂满巅花长秋。
罗浮山峩南海岸，道取东西盖其半。
衔种非资化鹤功，谁其有力移此粲。
广东使者富民侯，函丈虽褊余清幽。
眼前开辟一混沌，墙角峥嵘小罗浮。
侯睨罗浮吞八九，摩挲缩地挟山手。
雷霆骤下震以惊，赑屃争前负而走。
罗浮故与蓬莱连，蓬莱新与罗浮迁。
琼瑶古木叶覆地，玗珠老树枝参天。
花环实娜涵沆瀣，天上那知在鳌背。
炎州寖作广寒宫，鲍肆薰为香积界。
元戎大字蟠蛟虬，扁椠为侯揭殊尤。
一丽山氏一苍颉，幸自同与造化游，何当同与造物休。

婀娜江南大小姑，大姑从儿小从夫。
丫头如许尚从母，学绾云鬟撩月梳。
谚谓女生俱外向，丫头非有难婚相。
来婿曰赘嫁曰归，固不敢请岂无望。
云鬟久绾行且笄，长成不似从母时。
拟学小姑嫁夫去，又恐夫荡去不归。
夫去不归安所仰，终日望夫更惆怅。
不如老死作丫头，庶免春闺恶情况。
丫头休强笑望夫，世间梦想俱是妄。

山梅且翩翩，溪柳向婀娜。
群行欲何诣，僧屋惟所可。
连朝谩蕲尔，作意终败我。
此事且复然，吾生信多坷。

与君结交深，相济同水火。
文章发春葩，节行凛筠笴。
吾才已愧君，子齿又先我。
君恶予所非，我许子云可。
厥趣共乖时，畏涂难转輠。
道肥家所穷，身老志弥果。
每嗟游从异，有甚樊笼锁。
天匠染青红，花腰呈袅娜。
苟能杯酌同，直待冠巾堕。
无欺校雠贫，盐米尚余颗。

吾尝思醉翁，醉翁名自我。
山林本我性，章服偶包裹。
君恩未知报，进退奚为可。
自非因谗逐，决去焉能果。
前时永阳谪，谁与脱缰锁。
山气无四时，幽花常婀娜。
石泉咽然鸣，野艳笑而傞。
宾欢正喧哗，翁醉已岌峩。
我乐世所悲，众驰予坎轲。
惟兹三二子，嗜好其同颇。
因归谢岩石，为我刻其左。

寒窗明夜月，散帙耿灯火。
破砚裂冰澌，败席荐霜笴。
废书浩长吟，想子实劳我。
清篇追曹刘，苦语侔岛可。
酣饮每颓山，谈笑工炙輠。
驾言当有期，岁晚何未果。
幽梦乱如云，别愁牢若锁。
雪水渐涟漪，春枝将婀娜。
客心莫迟留，苑葩即纷堕。
何当迎笑前，相逢嘲饭颗。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

生息同宇宙，形骸通物我。
天寒雪盈尺，灶冷炉无火。
酒面生红光，花枝娇婀娜。
虽然太守乐，亦要民安妥。

艳质妖娜放早春，谁教帝主溺初心。
椒房一睡才扶起，彻动渔阳鼙鼓声。

画阑倚玉对偎红，娜袅翻阶放艳秾。
自笑主人无个事，年年携酒祝东风。

东风满地吹瑶草，水煖双流山四抱。
参差楼观倚晴空，林霭乍收初日杲。
杏桃婀娜开花早，蝶遶鶑迁鱼在藻。
人家篱落动耕桑，溪女往来翁唤媪。
务头腊酒贱仍好，麦熟官清农晏保。
岝崿峰高多醉游，天目潭深无旱祷。
谁把丹青能一扫，点缀毫芒殊可考。
分明融荡紫溪春，路入烟霞是仙岛。

晴日禅台一树梅，似愁非怨向人开。
地销腊雪扶疏起，天近春云婀娜来。
立尽竹根空浩荡，坐移山顶更徘徊。
凌风却月诗何在，全藉清香发酒杯。

婀娜烟中梅，花飞有底急。
蜂触香车来，烟凝为谁湿。

玉妃笺天收雪权，东皇领春行人寰。
恍如身在五云表，游到海上神仙山。
翠凤婀娜竹夹道，苍龙偃蹇松当关。
寿藤络崖半青白，文藓绣径全斓斑。
亭台隠映树石罅，楼观突兀烟霄间。
遥峰前后献奇峭，流水左右供潺湲。
珍禽倏来不可致，瑶草已种何容删。
目光贪玩忽炫焜，足力亦倦难跻攀。
日斜路转归意迫，忽见洞府临银湾。
洞中仙官笑呼客，光风霁月冰雪颜。
云是四明石窗主，新自五老峰头还。
猿留鹤恋不觉久，碧落有诏行催班。
却愁曳履践台斗，三十六峰花木闲。

庄居深僻处，敲户小童譍。
此地清如许，前时到未曾。
柳腰金袅娜，苔发翠鬅鬙。
山上茅亭子，扶衰为一登。

日月飞双毂，如何驻黑头。
才看敷密友，又见拆彊仇。
叶聚棱棱峭，花垂娜娜稠。
晚凉芬烈甚，欲睡更迟留。

露渍风揉娇婀娜，烟笼日炙绿鬅鬙。
风流名字时方污，亦为仪容太不矜。

宇宙浩浩谁诗鸣，遗响阒寂如英茎。
更无高谈细论者，唐末婀娜江西清。

过雨麹尘缲浅绿，倚风绶带娜殷红。
稍知春在酒深处，尤觉日长书课中。
典记误令参邺下，封囊也拟学新丰。
黄云催熟崆峒麦，破敌何须鹤唳风。

昆岳有佳人，婀娜苍松姿。
金石结根柯，绿叶琼瑶枝。
抱阳炉峰春，毓英巴水滋。
丝苓濯繁霜，清樾摇坤陲。
亭亭拔烟萝，渠厦谁当支。
工师胡弗来，岁寒心自知。

黄钟宫动夏秋分，夜来一雨如倾盆。
炎云洗尽金天浑，老人星见程家门。
老人降生叙南村，昔日闻名今共论。
耆英侍坐聆嘉言，八窗玲珑笑语温。
千载一朝逢漆园，夹拶小涧开窗轩。
云鸡月犬闻朝昏，衰情晚态常相存。
翠竹紫凤高腾骞，梧枝袅娜栖雏鹓。
琴弹碧玉箜篌蕃，炉养白砂贤弟昆。
胎仙三叠舞翩翻，玉液九转朝昆仑。
沆瀣为饮霞为餐，菊酒酌客香盈樽。
欲随枕石漱潺湲，只恐鼎养归天阍。
九老图中姓字尊，月倦指点诗轻扪。
莫学刘阮穷溪源，尽教亲见眼前七世森仍孙。

重阳佳节菊花贵，婀娜如金叶青翠。
傍篱傍落一婆娑，发在秋天为祥瑞。
引步登高甚奇见，想此仪形植霄汉。
恣情采折手中叉，满袖冠簪香不散。
日飞黄鸟何老讶，看取丛丛光台榭。
愿细观瞻向眼前，含珠露色应无价。
好是侵晨半开坼，风摇去住还难得。
清霜未布转白云，喜亦非常意南北。
柳岸烟沈和水渌，独尔今朝看不足。
倏忽时间胜于春，随分狂心无拘束。

去年七月七，直庐闲独坐。
西日下紫微，东窗晕青琐。
露柳蜩忽鸣，风帘燕频过。
寂寂红药阶，槿花开一朵。
时清无诏诰，性澹忘物我。
兀然何所营，横枕通中卧。
梦入无何乡，蛱蝶甚幺麽。
孰谓处深严，自得放慵惰。
中官传宣旨，御诗令属和。
惊起俨衣冠，拜舞苍苔破。
逸翰龙蛇走，雅调金石播。
洋洋百世音，乃赓强牵课。
暮随丞相出，自谓天上堕。
归来备乞巧，酒肴间瓜果。
海物杂时味，罗列繁且伙。
家人乐熙熙，儿戏舞娑娑。
宠辱方若惊，倚伏忽成祸。
九月谪商于，羁縻复穷饿。
凤仪困鸱吓，骥足翻鳖跛。
山城已僻陋，旅舍甚丛脞。
夏旱麦禾死，春霜花木挫。
吾亲极衰耄，吾命何𫐘轲。
稚子啼我前，孺人病我左。
玄发半凋落，紫绶空垂拖。
客计鱼脱泉，年光蚁旋磨。
昨夜枕簟凉，西郊忽流火。
河汉势清浅，牛女姿婀娜。
商土本硗瘠，商民久劳瘅。
霜旱固不支，水潦复无柰。
居人且艰食，行商不通货。
郡小数千家，今夕唯愁呵。
吾儿索来禽，倾市得一颗。
举家成大笑，愁眉略舒軃。
自念一岁间，荣辱两偏颇。
赖有道依据，故得心安妥。
穷乎止旅人，达也登王佐。
匏瓜从系滞，糠秕任扬簸。
批凤不足言，失马聊自贺。
委顺信吾生，无可无不可。

古岭才成径，荒林间有家。
柳眠腰袅娜，桑老骨槎牙。
野麦三分草，山篱一半花。
挟书来万里，飘泊负生涯。

婀娜姮娥处玉宫，秋来梳洗越当空。
阴晴圆缺天何意，离合悲欢事与同。
好去画楼歌舞地，莫来清馆别愁中。
应知人不能如月，月且团圆月月逢。

垂柳有两种，有长有短垂。
唯兹长一种，偏与静相宜。
院宇深春后，亭台晚景时。
不胜烟羃羃，无柰日迟迟。
霡霂雨初过，清泠风乍吹。
章台街左右，华表柱东西。
起眼出墙树，拂头当路枝。
翩翻绿罗带，缥缈缕金衣。
荡飏飘晴絮，缤纷舞暖丝。
丝牵寸肠断，絮入万家飞。
婀娜王巷韵，婆娑赵后姿。
修妍张绪少，柔软沈侯羸。
濯濯青拖地，毵毵翠遶池。
般添花灼灼，引惹草凄凄。
郁郁笼山馆，踈踈映酒旗。
赠人人自泣，驻马马还嘶。
影里咿哑去，阴中𫐆辘归。
凄凉装暝霭，淡薄挂斜晖。
懊恼轻攀折，忧愁重别离。
早衰缘傍道，先茂为临溪。
楼外蝉才噪，桥边莺又啼。
生憎遮望眼，死恨学妆眉。
远客莫知数，长条曾系谁。
经霜尽憔悴，来岁却依依。

欹眠困萧寺，晓视天宇晴。
细马金盘陀，路出东南城。
狞飚碾花作红埃，十里八里青松栽。
云埋塔影铃铎语，水落石洪风雨来。
仙君一去今几年，断碑苍藓留层巅。
鹤归华表作人语，石卧沉香生晚烟。
蚁穴蜂房三万户，山上清明山下雾。
可怜当日跨龙人，依旧思归入城去。
我愿山头拾桃颗，归种云根春妸娜。
从渠一实三千年，不向人间食烟火。

物得气之清，锺秀莫如竹。
是谓东南美，群植可奴仆。
虚心而独立，劲节不囘曲。
傍屋着数挺，能洗尘万斛。
截之作凤鸣，雌雄相配六。
杀以为汗青，奚啻十年读。
有体兼有用，迥异凡草木。
骚人互题品，国风尝纪录。
子有步仞丘，殆类筼筜谷。
老筠依云根，错出胜千陆。
矫虔相长雄，高下森立玉。
霏霏雾滴翠，滟滟浪翻绿。
蟠根龙蛇走，密叶鸾凤蹙。
林飚振微响，环珮声戛触。
琐碎流金辉，霁晓弄清旭。
熙阳发菁华，婀娜舞桂纛。
滋萌长云仍，一一锦{衤朋}束。
火轮行长空，炎歊暑方酷。
枕簟入幽深，洒若寒露沃。
秋月映婵娟，清影夜相属。
岁寒交胜友，南枝花倚伏。
四序景无涯，风月任追逐。
人谓小渭川，我忝共淇澳。
邀朋对此君，岂惜醉醽醁。
七贤迹已远，遗响犹可续。
冰雪生襟袖，云烟散毫牍。
祇欠与可俦，写入鹅溪幅。

妸娜绿杨阴，深于夏屋深。
居来身自在，胜与俗浮沉。
坐暑堪忘箑，乘风或散襟。
清闲消不尽，乞与野鶑吟。

忽忆南秦为客日，洛阳东望隔秦川。
云山去此二千里，岁月于今十九年。
柳色得非新婀娜，江声应是旧潺湲。
衰躯设使能重往，畴昔情怀柰杳然。

吾友多称君，思见寒附火。
气温玉开籍，才敏镞加笴。
尝于师鲁书，言词屡及我。
乖疏久益新，慕合迎已可。
奈何縻组绶，无路动车輠。
近乃得百篇，能诗今信果。
清寒水石春，怪险蛟螭锁。
远念烟鸿去，呈妍露葩娜。
古人虽已矣，风流未应堕。
东来勿后期，山桃缀红颗。

我来烟水远，渔艇夜鸣榔。
万仞巫山耸，一宵秋梦长。
金翘何婀娜，玉佩遽叮当。
月冷天鸡晓，空余枕屏香。

小蕊清香真有韵，柔条纤叶不胜春。
承平时节移新主，离乱风尘见故人。
泪重阑干添婀娜，香残笃耨驻絪缊。
旧恩深浅君自会，莫问谁家时与亲。

钜典崇邦祀，精禋展国阳。
泰元神授䇲，癸亥日宣光。
艺祖郊天始，高皇受命长。
后庚基再造，先甲迓殊祥。
率育歌时夏，仪刑咏我将。
天街澄析木，农扈庆金穰。
筑塞惩獯鬻，梯山谢越裳。
宗祈严美报，亲享荐嘉尝。
周士咸奔走，尧民共颂扬。
青冥收夕雨，华耀炳朝阳。
月御金波穆，星流珠幄黄。
九重纷羽卫，十二驾龙骧。
𫓶玉琳琅展，轩朱磬管锵。
时行肃天步，安坐集神鴹。
圣孝昭初祼，元良俨贰觞。
旗常森妸娜，黼黻罢周张。
柴焰千灵堕，兰膏百末香。
金鸡初日丽，丹凤德风翔。
薄海乾施博，垂云解泽滂。
批周仍蹋晋，蹴汉亦超唐。
臣浅来蓬户，君仁点玉堂。
恩书容稿进，嘉颂愧辞荒。
有道帝能享，难谌圣敢康。
畏威勤夙夜，万寿祝君王。

寒窗明夜月，散帙耿灯火。
破砚裂冰澌，败席荐霜笴。
废书浩长吟，想子实劳我。
清篇追曹刘，苦语侔岛可。
酣饮每颓山，谈笑工炙輠。
驾言当有期，岁晚何未果。
幽梦辞如云，别愁牢若锁。
雪水渐涟漪，春枝将婀娜。
客心莫迟留，苑葩即纷堕。
何当迎笈前，相逢嘲饭颗。

难将羯鼓唤春回，一种风光傍雪开。
婀娜水仙难作弟，山矾犹自欠清才。

干涵坤毓万汇伙，独得为人赖钧播。
八尺身为天地赘，一寸心将天地裹。
道眼自应非肉眼，以心观物无不可。
灵台光洁日月悬，肯使一丝挂尘堁。
老寿龟鹤夭蠛蠓，博大鹏鲲小蜾蠃。
王侯云霄纵翱翔，奴隶泥涂淹坎轲。
雷霆起蛰春生儿，霜露敛华秋结果。
防风九亩霸十围，痿痹支离蹒跚跛。
二五之精形相禅，彼胡魁梧此么么。
天所赋予各有命，女子岂羡弧矢左。
蝼蚁君臣雁弟兄，道理大处无细琐。
洪纤各遂逍遥游，续凫之颈尔其叵。
徐侯读书得玉匙，圣人门户启关锁。
用宾屡扬北上鞭，大隠荐鼓南游柁。
筑室金陵割锺山，临川僻学百义堕。
千古子在川上心，想见解衣盘礴裸。
梧桐杨柳竹阴间，菱荷叠重花婀娜。
弄丸一卷经世书，内篇外篇夜灯火。
静寂动感来无穷，昭布森列俱帖妥。
通达居然今贾傅，岂容栖迟老江沱。
乘流止坎大厥观，进退久速不预揣。
熏天富贵腊毒味，涎讵肯流颐敢朵。
窗前草青鹿共眠，槛外沙白鸥同坐。
忘机得意茅三间，焉用陶朱西施舸。
况又义方延硕师，乃父析薪子克荷。
此诗擿抉宇宙秘，察君襟抱吾亦颇。
世间俗物未必识，我知鱼乐子非我。

过峡水不清，浑浊甚他处。
今朝喜得晴，看月莫犹豫。
尽力掀篷开，浄着两眼觑。
月色更婀娜，炯然洗积虑。
前矶水冲撞，传若小灔滪。
令人厌水程，惟祝江灵助。
天地境界古，恨无槁梧据。
余樽就手沥，适口乏啖茹。
嗫嚅味自佳，不须劳举箸。
醒去掩篷眼，零落故衾絮。
呼天招仙游，同学列子御。
傥转北头风，穏涉芜湖去。

秋云淡不飞，霜水清欲落。
维舟坐近浦，悲风满衡薄。
良游未为晚，佳节止在昨。
湛湛觞醪醇，娜娜菊枝弱。
天时倏代去，所恃有行乐。
何能学次公，忉咄谢多酌。

悠悠循涧行，磊磊据石坐。
林垂短长云，山缀丹碧颗。
蓼花最无数，照水娇妸娜。
何知是节序，风日自清妥。
群童竞时新，藕果间蔬蓏。
欣然为之醉，乌帽危不堕。
此日山中怀，孟翁不如我。

晓出城南信杖藜，江乡小圃百花开。
侑尊妓女骑馿去，顶笠僧官跃马来。
几架秋千红袅娜，数行箫管绿低徊。
隔河小艇人歌舞，摇荡春光不肯回。

行都元帅千蹄马，腰佩角弓箭盈把。
浣花溪头具小舟，击鼓吹箫行酒斝。
舞腰袅娜锦缠头，风吹金缕随东流。
公孙弟子背面笑，拔剑一击蛟龙愁。
万里桥西有茅屋，杜子当年来卜筑。
湘江一醉不复归，四松寂寞擎寒玉。

青山多乔木，柳枝低婀娜。
春风在毫端，高迁无不可。

宿露蒙晓花，婀娜清香发。
随风入怀袖，累日不消歇。

秦中物专美，榅桲为嘉果。
南枝种府署，高树立婀娜。
秋来放新实，照日垂万颗。
中滋甘醴酿，外饰素茸裹。
彦思摘晨露，满合持赠我。
复侑以佳句，再拜极所荷。
珍之不敢尽，玩已即深锁。
兹焉遂名产，沙苑忽幺麽。

盱江郭东门，江水湛虚碧。
东南望群峰，连延倚天壁。
长林相蔽亏，苍翠浮日夕。
青冥窗户寒，居者非咫尺。
子初得从谁，有此烟雾宅。
燕坐远世喧，及门无尘客。
筑亭更求深，缓带聊自适。
时花笑婀娜，山鸟吟格磔。
家酿熟新樽，欢言命良席。
故已轻华簪，宁论珍拱璧。
我亦有菑田，相望在阡陌。
安得巾柴车，过从伫三益。

画舡齐泊倚青山，正值春风阻往还。
江作鼓鼙声浩渺，树为城障绿回环。
幽花婀娜偏当眼，啼鸟交加亦解颜。
使者文章工不浅，尽将模写寄柴关。

徐熙丹青盖江左，杏枝偃蹇花婀娜。
一见真谓值芳时，安知有人槃礴裸。
同朝众史共排媢，亦欲学之无自可。
锦囊深贮几春风，借问此木何时果。

纯金出镕𬬻，烜赫掩炽火。
锦成洗春江，众目炫莫奈。
鱼盐物诚微，误用幸不涴。
君家兄弟贤，我见始惊伙。
文章露光芒，藏蕴包丛脞。
关门当自足，何暇更待我。
固知仁人心，姑欲恤穷饿。
苟论才不才，自合弃如唾。
忆昨西来初，戚惕侍客坐。
交持驾说口，张阖不可鏁。
间发辨经义，铁舌莫摩挫。
髙文忽下投，白日骇天堕。
眩怖欲前掩，布帛不可裹。
初视固宜惊，独获亦堪贺。
又如遇贵人，绣锦饰婀娜。
回眸忽自鉴，恶面复窭裸。
屈降心巳甘，叹愤志亦颇。
雄髙岂复争，爱恤亦加荷。
大诗又来及，推与太浮过。
自无贤可称，以是恶甚播。
譬如享尫人，豆食止则可。
苟强担石负，蹉跌适足祸。
何以论报心，结草效鬼颗。

吾虽不善书，晓书莫如我。
苟能通其意，常谓不学可。
貌妍容有𪾸，璧美何妨椭。
端庄杂流丽，刚健含婀娜。
好之每自讥，不独子亦颇。
书成辄弃去，谬被傍人裹。
体势本阔落，结束入细么。
子诗亦见推，语重未敢荷。
尔来又学射，力薄愁官笴。
多好竟无成，不精安用伙。
何当尽屏去，万事付懒惰。
吾闻古书法，守骏莫如跛。
世俗笔苦骄，众中强嵬騀。
锺张忽已远，此语与时左。

昔日双鸦照浅眉，如今婀娜绿云垂。
蓬莱老守明朝去，肠断帘间綷縩时。

西方犹宿师，论将不及我。
苟无深入计，缓带我亦可。
承明正须君，文字粲藻火。
自荐虽云数，留行终不果。
正坐喜论兵，临老付边锁。
新诗出谈笑，僚友困掀簸。
我欲歌杕杜，杨柳方婀娜。
边风事首虏，所得盖幺麽。
愿为鲁连书，一射聊城笴。
阴功在不杀，结草酬魏颗。

堂上岐阳碑，吾兄所与我。
吾兄自善书，所取无不可。
欧阳弱而立，商隠瘦且椭。
小篆妙诘曲，波字美婀娜。
谭藩居颜前，何类学颜颇。
魏华自磨淬，峻秀不包裹。
九成刻贤俊，磊落杂幺麽。
英公与褒鄂，戈戟闻自荷。
何年学操笔，终岁惟箭笴。
书成亦可爱，艺业嗟独伙。
余虽谬学文，书字每慵堕。
车前驾骐骥，车后系羸跛。
逾年学举足，渐亦行𫘟騀。
古人有遗迹，{是}短不及鏁。
愿从兄发之，洗砚处兄左。

堂后病石榴，及时亦开花。
身病花不齐，火候渐已差。
芳心竟未已，新萼缀枯槎。
谁言石榴病，乃久占年华。
邻家花最盛，早发岂容遮。
残红已零落，婀娜子如瓜。

庭鹊营巢初一枝，余寒未便夹罗衣。
春风娜娜还吹霰，岁事骎骎已发机。
上国遨游谁信老，中年情味祇思归。
和诗应觉添新懒，过尽长空雁北飞。

蜀中酴醾生如积，开落春风山寂寂。
已怜正发香晻暧，犹爱未开光的皪。
半垂野水弱如坠，直上长松勇无敌。
风中娜娜应数丈，月下煌煌真一色。
故园闻道开愈繁，老人自恨归无日。
百花已过春欲莫，燕坐绳床空数息。
朝来满把得幽香，案头乱插铜瓶湿。
一番花蕊转头空，谁能往问天台拾。

千株相对复相重，袅娜繁枝夹路红。
疑是当时锦步障，至是留得罩春风。

南邻歌舞隔墙听，想对朝窗晕倒青。
莫望唤人看娜袅，只凭幽梦寄丁宁。

先生素坦率，元日慵拜贺。
独从耶溪翁，掩门作清坐。
一尊对喧哗，酒酣巾帻堕。
忘形到挽须，困倒相枕卧。
一虫辄堕耳，忽觉风雨过。
隆隆竟不已，亟起呼灯火。
颇疑含沙流，射影阴中祸。
虫亦意堕井，咨嗟恨坎坷。
岂曰无意出，欲出但未果。
惊忧发清诗，怨语终婀娜。
夫子英伟姿，奇韵出羁锁。
那知乘一醉，遭此微物挫。
鬬螘真鬬牛，此事古亦伙。
置之勿复疑，自可平物我。
我诗无好句，聊复相唱和。
恐亦有佳句，一笑千愁破。

集英金屋起清秋，式宴千官拜赐优。
宴罢瑶仙迎翠辇，霞衣袅娜逐风柔。

我来自南今几月，万里不曾看点雪。
舣舟江南烟水湾，雪作春风更奇绝。
冻云漠漠愁锁空，初闻冰霰响窗蓬。
鲛人泣下玉盘碎，珠玑乱落层霄中。
须臾雪片大如指，密洒江干浩无际。
白帝从以万玉妃，婀娜旗常堕雪水。
回风飘舞转交加，坐看汀洲铺玉沙。
已惊绿柳早飞絮，更讶黄芦还带花。
沙头凫雁自俦侣，天暝云寒去何处。
渔翁独立钓清江，披得一蓑非好句。
梁谿居士初归来，对此超然慰所怀。
家在淮东阻行色，晴天且为片时开。

上元春色压轻寒，故事宾僚集晚筵。
合坐香浮花袅娜，卷帘风定月婵娟。
闾阎尽道宜新岁，灯火何妨减去年。
堪笑樽前穷太守，只愁老病欲归田。

长丝袅娜拂溪垂，乳絮风吹漠漠飞。
全惜东风与为主，年年先占得韶晖。

病折丹心一寸灰，犹怜花月照云罍。
碧腴既许投交分，黄菊从教却放开。
上客醉时花婀娜，绮筵歌罢月迟徊。
白头贺监频三请，好客从前招不来。


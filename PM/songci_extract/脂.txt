溟蒙烟景似江皋，静赏何须郭外遨。
点点暗滋花气色，祁祁尽作麦脂膏。
洗开玳瑁湘妃竹，裛损烟脂阿母桃。
昨日君王倚栏看，东风吹湿赭黄袍。

溟蒙烟景似江皋，静赏何须郭外遨。
点点暗滋花气色，祁祁尽作麦脂膏。
洗开玳瑁湘妃竹，裛损烟脂阿母桃。
昨日君王倚栏看，东风吹湿赭黄袍。

天上鸡人唱晓筹，严妆钟动景阳楼。
千门竞洗燕脂面，流作香波入御沟。

腊日天寒苑猎迟，猎回诸卫龊枪旗。
女真王子新朝觐，旋遣黄门赐口脂。

风排香阵拂瑶墀，御苑新晴烂漫时。
十五素娥羞水色，三千红面洗胭脂。
宫腰暎酒思轻舞，檀口偎笺欲咏诗。
铁石心肠为君变，多情多恨一枝枝。

江柳弄风颦翠黛，山光着雨湿胭脂。
却收短棹拈长笛，一叶舟中仰面吹。

欲识东君用意工，故将残叶衬轻红。
可怜雨洗胭脂湿，只怕风吹翠幄空。

来禽花高不受折，满意清明好时节。
人间风日不贷春，昨暮烟脂今日雪。
舍东芜菁满眼黄，胡蝶飞去专斜阳。
妍嗤都无十日事，付与梧桐一夏凉。

春雨夜有声，连林杏花落。
海棠已复动，寒食岂寂寞。
人间有此丽，赴我隔年约。
花叶两分明，春阴耿帘幕。
东风吹不断，日暮胭脂薄。
何可无我吟，三叫恨诗恶。

二月巴陵日日风，春寒未了怯园公。
海棠不惜胭脂色，独立蒙蒙细雨中。

微雨湿清晓，老夫门未开。
煌煌五仙子，并拥翠蕤来。
烟脂洗尽不自惜，为雨归来更无力。
老夫五十尚可痴，凭轩一赋会真诗。

娥眉淡淡自成妆，驿使还家空断肠。
脂粉不施憔悴尽，失身未嫁易元光。

镂裁雪羽元同质，合辑龙沈更一家。
气袭禅僧鼻端白，葩敷溪女鬓唇斜。
牵缠芗色诚虚幻，结习因缘可叹嗟。
芍药调和传汉殿，酴醾脂泽有浑耶。

豁眼桃红思圣解，袭人兰郁比修能。
面脂靡曼负涂泽，绘彩化工夸斲冰。
蒨粲芳秾触吟境，艳阳风色嗾狂朋。
倾壶箫管黳蓬鬓，沈顿金觥雹凸棱。

半夜丝簧纷养耳，舞袖香风散沉水。
高堂嬉笑坐生春，不诵式微惊游子。
孟公投辖虽知人，故乡千里儿曹嗔。
毅然竟把刀头舞，百日梦归今日真。
依前瘦马登高绝，未应却笑此行拙。
邑人脂膏子弗求，况是丘侯帽无铁。

芙蓉之枝，丹山之儿。
一丝联自信，三昧约谁知。
珊瑚寒月堕影，琥珀老松流滋。
诸缘豁净兮山空秋壮，万态变通兮华丽春脂。

嗟余命偏奇，一生堕枯槁。
虽无青菁饭，颜色亦自好。
富贵点污人，修洁终可保。
居处既悠悠，衣食亦草草。
静观天宝间，脂泽逞淫姣。
冰山赫日来，随例须崩倒。
所得无纤毫，所丧不到老。
施施若无事，忧心惄如𢭏。

瘴雨蛮烟西复东，海棠岭下占春风。
清肌本自同梅洁，晕脸应知是酒红。
澹著燕脂春未透，半匀胡粉日初烘。
此花不与凡花并，桃李休矜造化工。

新诗等𫄨绣，文采照座右。
尤怜继绝唱，峥嵘竞高秀。
词源眉山长，句法杜陵旧。
相从今老矣，岂独歌邂逅。
香林在何许，溢沸发岩窦。
其流渐清温，脉助草木茂。
岁旱添苗槁，一溉十倍收。
追游记畴昔，我仆苦痛疚。
别来隔兵火，荆榛挂猿狖。
温温自然汤，蠲疴古非谬。
我闻泉所发，江海远相透。
其温本硫黄，气味自同臭。
大哉无碍浴，天地不轻授。
严霜与烈日，冬夏特异候。
人生困凌薄，往往少中寿。
飘飘澡雪力，狴犴忽蒙宥。
春寒不喜出，块坐拨残槱。
晦阴又连朔，夜雨屡通昼。
谁能慰穷愁，邵州有贤守。
开箧出大轴，令我和其后。
此意重虚辱，勉彊忘固陋。
吕侯卿相家，博学靡不究。
会当似前人，嘉猷日告后。
君看华清宫，诲淫似招寇。
当年从千官，车马所奔辏。
渔阳一炬火，曾不半钱售。
争如寄僧房，泠泠灔苔甃。
常遂尘土濯，永免脂粉漱。

白莲如玉人，高洁谢脂泽。
圆荷作翠盖，掩映秋水碧。
小亭日相对，无言倚轻策。

西湖春晚未全热，湖上山光互明灭。
往来冠盖竞骈阗，断续笙箫共伊咽。
我怜湖山山见怜，波间涌出佳人钿。
太真一去不复返，圆荷万点胭脂钱。
船头美眄珠的皪，不必洞房深处觅。
忽然相值更相呼，嫩蓝衫子山争碧。
肠断骚人一轴诗，细看烟柳想腰肢。
明年我亦西湖去，迟日光风二月时。

耻同流辈弄胭脂，一様新裁雪白衣。
何日与君携酒去，两般分取载将归。

门掩飞花欲曙时，起来忽接湛卢诗。
清新尽夺冰霜气，婉丽浑无脂腻辞。
题品江山今已了，登庸廊庙不宜迟。
高沙父老休专惠，宣室今兴夜半思。

佳哉木芙蓉，秋晚芳意足。
偶植华堂下，似续渊明菊。
眷此好颜色，可玩不可触。
始见开二三，旋已放五六。
濯濯晨风吹，鲜鲜宵露浴。
非闗竞时节，庶用慰幽独。
我老百念空，扫迹坐林谷。
犹作烟霞想，久绝脂粉欲。
三径阻幽事，吟苦颠毛秃。
河洛未休兵，愧负杯中绿。

朔风吹同云，万木不敢芳。
黄衣何许仙，窈窕来离房。
终期赏心会，未恨冰雪乡。
向来脂粉流，睨睥谁敢当。
宜于风露晨，置在清净箱。
更招能赋客，苾茀咏奇香。
楚人意已疏，亡闻为操章。

新妆间花光，口脂杂蘂气。
相对两生春，停杯自成醉。
高歌白苎舞西施，半夜雨来宫锦移。
明日重来歌舞地，宫水浮花绕宫树。

雪尽径泥干，团栾遶树看。
玉梅呈素艶，霜重月华寒。
一萼半含春意密，数苞未破胭脂粒。
斜枝倒浸碧池深，罗衣暗惹香风湿。
须知贾午最多情，绣囊偷佩芳筵惊。
又疑仙人下姑射，玉容寂寞幽态清。
去年梅花开，干戈犹未扫。
今年梅花开，劝君休草草。
莫待子规啼，梅花满地蝴蝶飞。

浣纱何处是，空翠隔崔嵬。
嫩绿连山暗，妖红照水开。
惜春嗟婉娩，载酒约徘徊。
莫怪胭脂湿，曾经夜雨来。

春风荡漾花如织，排摈深岩天地窄。
桃李芳菲鬬艳阳，嫣痕尽染胭脂色。
含丹欲吐娇不胜，獭髓遥分点琼额。
杨妃睡足口无语，嫁作游丝怨风雨。
花神泣罢还欲诉，不愿柔枝荐繁市。
愿得常亲君子傍，秋深静绾紫绡妆。
孤桐独立擎素月，芙蕖零落无辉光。
瑶枝重整临秋水，蓼蒲历历羞无香。
赏心况有双凫仙，琴声夜夜醉婵娟。
碧霞觞泛海棠醉，曲栏丽影何蹁跹。
君不见南朝百里花无数，郁郁纷纷吐烟雾。
载岁无人禁采樵，丹干琼姿尽摧仆。
兰蕙当门动见锄，草间惟叹璇霓卧。
兹花胜植瀛蕊苑，一承顾盼犹未晚。
冉冉临窗如有心，嬛舞清歌乐事远。
蔓露凝霜色倍妍，夔州何独无诗篇。
兹花有诗便不朽，吁嗟托根良不偶。

寥阳洞口风烟好，枯木槎牙撑云岛。
重重金锁遶婵娟，满地落花常不扫。
萧郎闻说已乘鸾，空余九转烧丹灶。
烟霞截断绝非尘，凡夫踪迹无由到。
高阳有客携佳侣，访异寻幽豁襟抱。
琼楼饮散恣欢游，误入蓬壶如梦觉。
云关初叩闲无人，松梢鹤唳如惊报。
须臾奓户迎者谁，吴宫女儿面凝脂。
指点兰堂篆烟袅，珠箔玲珑窣地埀。
高擎翠袖轻轻卷，半露妖娆素莲脸。
嫣然一笑启檀唇，唤我跻堂语声软。
相随环坐一轩秋，旋列杯盘供雅宴。
倚风仙蘂似有情，竞吐芳苞喷香远。
朝云一段下阳台，绰约标容尘世鲜。
黛眉轻拂远山青，明眸斜盼秋波剪。
兰柔柳弱不禁风，睡起芙蓉香体颤。
樱桃缓启歌贯珠，夕阳花外流莺啭。
曲终低语愈含情，自诉芳心犹未展。
苞藏惟恐泄真香，寻常娇怯羞莺燕。
为怜坐客俱多才，拼羞试许求相见。
嫣然若有惜花情，愿丐锦章镌琬琰。
温柔惠性已无双，更听斯言真绝艳。
放怀卷白不暂停，酷嫌鹦鹉杯中浅。
醉玉颓山卧绮窗，秋水一床凝角簟。
悠飏好梦入巫峰，泄泄融融兴正浓。
蘧然惊觉一何有，点缀余霞散眼封。
依约余香虽满袂，行云缥缈已无踪。
壶中天地古来有，默想风物遥应同。
我闻刘阮曾迷路，武陵邂逅如花女。
灵丹咀嚼顿轻身，脱洗红尘已仙去。
又闻仙去有萧防，曾耦双成饮玉浆。
一朝误入华阳洞，于飞终许学鸾凰。
仙凡异境无凭据，毎笑前闻但虚语。
岂意亲逢事偶符，始信人间有奇遇。
归来灯火欲黄昏，隠几无聊暗追慕。
濡毫试作梦仙谣，端欲梦魂重默愬。

寂寂园林照日迟，花梢经雨漫胭脂。
轻烟薄縠笼深坞，细草长茵蘸小池。
暖力着人添醉圣，韶华入眼逼诗脾。
赏心不惜千金价，冷笑闾阎数米炊。

十日愁阴病不出，卧看春归无计惜。
诗翁遣送淮海春，衰眼熨开云雾拆。
胭脂注脸匀未遍，肉红借酒生真色。
了知造物着意深，倾倒春工不余力。
年来不顾溱洧女，载酒非公复安适。
且将妙句写余妍，欲立佳名付精识。
一春颇困歌酒污，回首纷华三太息。
愿言乞与洗心方，归对炉香诵周易。

木落天未霜，君归定何时。
相思如惊鹊，中宵未安枝。
梦中见阿连，锵然咏新诗。
寤惊衰叶翻，谓是步屧移。
揽衣下中庭，风露浩淼弥。
遥知客衣薄，归来一何迟。
平生短檠灯，相对忽解颐。
万古一舒卷，佳处良在兹。
是中及物心，上与稷契期。
援古以自例，自笑无乃痴。
夜叉叱九阙，侧足不敢窥。
坐令一寸心，日抱二柄疑。
迟君商略此，恐得儿辈嗤。
况乃绿发亲，倚门鬓欲丝。
狶膏非凤喙，车辖无可脂。
再拜寿百分，斑衣舞参差。
秋芳未云歇，采采黄金蕤。
万锺不足乐，古人岂吾欺。

一丘胸次有余师，空此淹留岁月迟。
黄墨工夫怜我倦，箪瓢风味要君知。
新诗落笔惊翻水，俗学回头笑画脂。
伊洛参同得力句，还家欲举定从谁。

俗学回头笑画脂，我今羞悔子何疑。
恐输灵运先成佛，莫学汤休苦觅诗。

穿山复履塍，忽望翠林杳。
渐近一崦环，茅檐净而小。
赴君鸡黍约，仍被酒壶绕。
烂烂庭下花，迎予遍开了。
谁将淡燕脂，染雪团枝袅。
枯碁忘胜负，响铁听窈眇。
烦襟浣一笑，至乐如此少。
爱君富才艺，守约自强矫。
诸子如松筠，意气在云表。
幸是田舍邻，不作离别悄。

美禄无过酒，星泉奠两仪。
端由皆作圣，意趣少人知。
肇命惟元祀，迎春祝寿祺。
功深资药石，力厚起疲羸。
若羡千锺美，休嫌九酝迟。
忘情惟大禹，无量乃宣尼。
抔饮觞初滥，留连祸始基。
先王防以礼，后世利其资。
默识人情异，参稽俗习移。
放怀无事矣，问口纵言之。
惑溺终长夜，奢残竟作池。
包茅齐服楚，奏鼓胤征羲。
大泽斩蛇后，当炉折券时。
彭城正高会，睢水已填尸。
谪去忧占𫛳，归来喜受厘。
缾盆感田父，𫗦餟念湘累。
壑谷中宵问，糟丘一篑亏。
怒排樊哙盾，吐卧允之颐。
击帻笼钱凤，争权杀魏其。
脱靴惭力士，飞燕忤杨妃。
司隶要殊切，虞人猎已驰。
魏文敦信义，王猛用钤锤。
有客言虽吃，何人字识奇。
裸身荒已甚，涤器事还卑。
软饱深形颂，醒狂屈受讥。
虽将齐物我，亦合悼功缌。
渭水歌初阕，高阳伴蚤稀。
湖船回太白，水殿燕西施。
薤露停杯唱，鲸鱼入海骑。
缅怀七子会，怅望八仙期。
潇洒斜川影，风流曲水湄。
日斜休百拜，罍耻便三辞。
头上巾频漉，腰间锸自随。
谅难操北斗，且复坐东篱。
西海桃垂实，南山豆落萁。
无违商士诰，宜葺杜康祠。
李脱朱温阱，刘为石勒縻。
死生当有在，王伯岂由斯。
五斗酲方解，三人影对嬉。
高谈倾坐听，痛饮亦吾师。
责味曾围鲁，提筒更忆郫。
安能洗晏粉，聊复涨黄陂。
章子以孝显，酆舒因俊危。
夫妻不成属，父母或贻罹。
讵比华茵污，宁虞窟室隳。
壁悬疑角影，车载号鸱夷。
口不挂臧否，酰犹和薄醨。
立苗讽锄恶，种秫待充饥。
雨落香檀注，春融绿髓脂。
云轻浮蚁子，金嫩写鹅儿。
滴滴葡萄颗，涵涵鹦鹉卮。
胸吞九云梦，笔走万蛟螭。
风月江山好，宾朋笑语宜。
绣帘初静卷，银烛已高垂。
俨雅神仙坐，纷罗水陆奇。
色深迷琥珀，光溢艳琉璃。
绿笛翻罗袖，红潮上玉肌。
献酬俱缱绻，沾洽尽融怡。
不问檐花落，惟愁画角吹。
初筵何抑抑，屡舞忽僛僛。
寒食梨花发，重阳菊蕊披。
龙山犹可想，洛浦尚能追。
月满倚琼树，雨余攀柳枝。
高飞鸿鹄远，左手蟹螯持。
贤圣分清浊，青齐辨等衰。
市沽难共食，家酿恐成私。
算爵商壶矢，忘杯泥夹棋。
资深酣道韵，端的露天倪。
翠竹沉云色，酴醿浸玉蕤。
过咽输浩渺，赴吻重涟漪。
卷尽青荷叶，颠飘白接篱。
野畦供鼓吹，幽鸟奏埙箎。
但看朱成碧，那知玉作瓷。
长瓶卧荒草，山郭飐青旗。
目井欣投辖，窥门怅絷骊。
提壶留客住，杜宇劝人归。
碧嶂下红日，飞霜点黑髭。
邴原良自苦，毕卓未为痴。
处士林泉适，骚人景物悲。
放臣离国恨，迁客去乡思。
须藉杯中物，聊舒镜里眉。
𫏐时浇磊磈，到处吐虹霓。
但戒零霜露，无劳洒涕洟。
从教禁网密，莫遣醉乡迷。
为沃尘生肺，应防水克脾。
破除闲病恼，断送老头皮。
埋玉空烦酹，挥金莫计赀。
三行何法制，五齐孰官司。
喜怒或交作，阴阳因并毗。
达人眇天地，曲士谨毫厘。
夜汲文园井，朝餐大谷梨。
渴心便渌醑，大户怕甘酏。
滋味将何比，经纶倘在兹。
一尊常准拟，三顷要耘治。
吾道久榛莽，世途多虎貔。
黄封忆内酝，𫄨绣念宗彝。
傅说膺新命，曹参守旧规。
群生思覆护，寰海厌浇漓。
倘负膏肓疾，须凭国手医。
欲传方法者，把盏咏吾诗。

春事已惊飞柳絮，香醪何日酿松脂。
要平万点风前恨，莫遣千锺醒后知。

春光过似不春光，自念曾无作法凉。
鞍马固先均臭味，薰莸安得更芬香。
画脂敢谓名堪惜，食榄今知味更长。
珍重好辞皆发药，颇惭宫征顾周郎。

仲春告言归，道次古长葛。
水穷既舍舟，仆具始脂辖。
南登高原望，天宇莽庨豁。
溱{氵冀}澹无波，芣騩森相轧。
春鸠日夜鸣，阳膏浅深达。
田畯挈壶浆，稚子勤襫袯。
驱牛洒先稑，趣车载输秸。
郊柘色欣欣，梢沟流活活。
县官恩泽美，农节未尝夺。
贤牧谨诏书，民隠罔遗察。
射蠲赘聚劳，赋检诛求猾。
我亦占一廛，闻兹慰饥渴。
矢诗虽不多，要附许风末。

秋日苦凄凄，味若虀臼辛。
如何多感地，更送将归人。
高盖浮清旭，长缨缚素尘。
惨色动车仆，离言发坐宾。
霜珂响征马，星脂滑行轮。
契阔何所道，良饭自宠珍。

鄱江细壤如凝脂，陶成小炉圆浄姿。
色含三秋玉沆瀣，韵压六尺金狻猊。
明窗澹澹浮薰起，故人警余良有以。
心清闻妙游无方，万石只在吾家傍。

无复连云战鼓悲，英风凛凛在双祠。
气吞骄虏方张日，恨满孤城欲破时。
幽鸟自啼檐际树，夕阳空照路傍碑。
平生不作脂韦意，倚棹哀吟两鬓丝。

幽姿淑态弄春晴，梅借风流柳借轻。
初种直教围野水，半开长是近清明。
几经夜雨香犹在，染尽烟脂画不成。
诗老无心为题拂，至今惆怅似含情。

一刀残月淡觚棱，遥望林梢晓色升。
寂寞小帘风露冷，玉盆脂水已生冰。

老松寒不死，密壤聚流脂。
小𣃁凌苍翠，深藏发怪奇。
应怜霜鬓客，为寄玉婴儿。
屑饵消残疢，同寻汗漫期。

悲哉为儒者，力学不知疲。
观书眼欲暗，秉笔手生胝。
无衣儿号寒，绝粮妻啼饥。
文思苦冥搜，形容长枯羸。
俯仰多迍邅，屡受胯下欺。
十举方一第，双鬓已如丝。
丈夫老且病，焉用富贵为。
可怜少壮日，适在贫贱时。
沉沉朱门宅，中有乳臭儿。
状貌如妇人，光莹膏粱肌。
襁褓袭世爵，门承勋戚资。
前庭列嬖仆，出入相追随。
千金办月廪，万钱供赏支。
后堂拥姝姬，早夜同笑嬉。
错落开珠翠，艳辉沃膏脂。
妆饰及鹰犬，绘彩至蔷薇。
青春付杯酒，白日消枰棋。
守俸还酒债，堆金选娥眉。
朝从博徒饮，暮赴娼楼期。
逢人说门阀，乐性惟珍奇。
弦歌恣娱燕，缯绮饰容仪。
田园日脧削，户门日倾隳。
声色游戏外，无余亦无知。
帝王是何物，孔孟果为谁。
咄哉骄矜子，于世奚所裨。
不思厥祖父，亦曾寒士悲。
辛苦擢官仕，锱铢积家基。
期汝长富贵，岂意遽相衰。
儒生反坚耐，贵游多流离。
兴亡等一瞬，焉须嗟而悲。
吾宗二百年，相承惟礼诗。
吾早仕天京，声闻已四驰。
枢庭皂囊封，琅玕肝胆披。
但知尊天王，焉能臣戎夷。
新州席未煖，珠崖早穷羁。
辄作贾生哭，谩兴梁士噫。
仗节拟苏武，赓骚师楚累。
龙飞睹大人，忽诏衡阳移。
帝曰尔胡铨，无事久栖迟。
生还天所相，直谅时所推。
更当勉初志，用为朕倚毗。
一月便十迁，取官如摘髭。
记言立螭坳，讲幄坐龙帷。
草麻赐莲炬，陟爵衔金卮。
巡边辄开府，御笔亲标旗。
精兵三十万，指顾劳呵麾。
闻名已宵遁，奏功靖方陲。
归来笳鼓竞，虎拜登龙墀。
诏加端明职，赐第江之湄。
自喜可佚老，主上复勤思。
专礼逮白屋，悲非吾之宜。
四子还上殿，拥笏腰带垂。
父子拜前后，兄弟融愉怡。
诚由积善致，玉音重奖咨。
资殿尊职隆，授官非由私。
吾位等公相，吾年将期颐。
立身忠孝门，传家清白规。
但愿后世贤，努力勤撑持。
把盏吸明月，披襟招凉飔。
醉墨虽欹斜，是为子孙贻。

西北有高楼，氛氲临大路。
飞檐转春风，绮窗琐云雾。
姣服者谁子，倾城此容与。
娟娟长眉青，不受脂泽污。
娉婷惜不嫁，恐为荡子悮。
写心泛清瑟，独不怨迟暮。

联事春将半，去官春未归。
儒冠真蹭蹬，祖席有光辉。
罢遣亲刀笔，勾牵坐钓矶。
同寮多俊彦，投老失亲依。
坐席丘无煖，扁舟蠡亦肥。
泉声清梦寐，山色浄裳衣。
竹杖随时拄，山杯信手挥。
荷天将土苴，为我易烟霏。
州县徒劳耳，箪瓢殆庶几。
不糜公廪粟，元长故山薇。
白发心犹壮，丹途计益非。
人生今殄瘁，世路只歔欷。
苦潦人将溺，思援手病痱。
道孤谁叹息，迹蹇共嘲讥。
去矣犹回首，忧之欲奋飞。
古今难骨鲠，风俗易脂韦。
深峡真浮海，温泉当浴沂。
空山猿择木，丰草马辞鞿。
已遂孤云远，犹通一径微。
年年如问信，深觅薜萝扉。

长谢椒房草，终为薄命身。
那教兰蕙质，翻与雪霜亲。
脸腻匀脂浅，妆残促恨颦。
故知关北夜，无分汉南春。
红泪残胡月，轻衣半洛尘。
琵琶凄切语，愁杀路傍人。

屈指云程路尚赊，脂车秣马闹栖鸦。
梦魂正入无何有，谁著长钩恼睡蛇。

行尽千山与万山，钟情偏在此烟岚。
海波神阙今饶六，仙女巫峰尚欠三。
雨润蒙条生翠滴，云封叠颖莹脂涵。
却思九坂修梁第，空使斯民命不堪。

视印宜春一月过，宁知平地起风波。
未成黔突真如传，俄复脂车去似梭。
虽快征君还北牖，却思太守类南柯。
流行坎止何须问，似觉闲中所得多。

古人花谱名浮实，独有海棠真第一。
我家千树足奇花，晚得此花尤杰出。
每逢春色鼎来时，争逞新妆媚晴日。
浑如酒晕入香腮，宛似胭脂施玉质。
雨后妖娆倍有情，天然富贵曾无匹。
夜深烛下更端相，睡起还疑春思郁。
老来百事尽疏慵，颇喜与花时款密。
岂知牢落向江城，骤尔乖离心若失。
试从僻陋强搜寻，偶得一株天所乞。
纤枝虽瘦不禁春，亦有花光相照拂。
一时游子睹争先，共叹凡花难跂及。
愈令倦客忆故园，不觉泪沾衫袖湿。

一夜飘琼屑，雕镌竟孰施。
主张归白帝，勾引自云师。
飞洒斜穿牖，连翩乱入池。
漫空疑柳絮，着树混梅枝。
月射光偏莹，风回势转危。
联华怜鹤发，耐冷羡冰肌。
万壑填将合，千林压欲垂。
拂檐轻似粉，绕砌白于脂。
公已齐高洁，吾方守钝迟。
共欣占嗣岁，仍喜没多歧。
政已腾民颂，忠宜结主知。
会看颁紫诏，早晚下丹墀。

露湿燕脂泪脸寒，独将幽恨倚阑干。
精神不比篱边菊，莫把寻常醉眼看。

谿山朔雪销篱落，始闻花信惊梅萼。
韶华一瞬掉头去，满眼园林成翠幄。
谁知幽谷犹藏春，万蒂千跗意态新。
霞光分彩气欲热，露浥燕脂色未匀。
墨工绘句谩称好，不见此花空到老。
子美羞看黄四蹊，退之不数红云岛。
天下健步吾能用，拟擘云头骑彩凤。
叫阍乞与生香归，只许牡丹名并飞。

石蹊万折冻欲裂，两岸梅英照天发。
于中更有锦薰笼，芳菲不待勾萌达。
奇姿苒苒来仙源，从此横枝不直钱。
东风零乱委泥土，只为山家作玉田。
岂若夫君有真色，紫葩碧叶从初得。
几将消息露人间，纷纷尘俗谁能识。
晚居卢阜声名飞，蕙帐悠悠春梦迟。
起来鼻观犹馥郁，杖藜便觉香风随。
夭桃谩说燕脂染，落絮徒云白毡糁。
品题一著佳客称，并使丁香风味减。
蓝溪夫子诚好事，赠我此花良有为。
平生岩壑在胸中，培殖根荄年不记。
故应谓我知花谱，千夫彩綷来吾圃。
拜嘉欢喜不敢当，直欲美芹羞帝所。
昔扈龙舆白石川，回銮小憩玉津园。
曾见此花千百本，较量今者端无前。
若居御苑逢膏泽，车载盆栽惟所适。
吾王顾盼即生春，不费阳和些子力。

粟蕊抟金叶凝碧，独在秋林逞颜色。
岂知东溟史氏居，别有奇标人不识。
嫦娥侍女盈万千，一一姿貌皆无前。
为厌此花忒淡薄，渥丹乞与春争妍。
媒滋燕脂霜染蒨，殖根只向广寒殿。
几尘俗韵不可干，清凉唯许金风扇。
何年移到蓬莱乡，钜万索直谁敢偿。
盘纡栏槛久不曜，一日名飞群国香。
豪贵争看期缩地，载酒迟来烦鼓吹。
园丁闻之竞采撷，夜深不使花神睡。
接枝换骨离四明，飘飘爽气排妖氛。
遂令禁篽成真赏，余馨賸馥常氤氲。
芙蓉寒菊不足数，包羞正似无盐女。
从渠摇落动秋声，独步唯兹遍寰宇。
我尝对此倾葵金，却思四海状元心。
殷勤劝花宜且住，寒士人人折得去。

天阙移楼观，来供帝子亲。
明光扶日域，远势接星津。
瑞霭常蒙润，清风每拂尘。
图书惟左右，脂粉却参辰。
觅句多诗髓，开谈即道真。
槐阴瞻五学，芸馥见三神。
雨露恩方渥，江山景倍新。
愿言增万柱，寒士并栖身。

盈盈伫立傲秋霜，露染胭脂作靓妆。
正似瑶池见金母，醉归未脱绿云裳。

名出本南山，来依琼苑间。
陈主歌前树，杨妃醉后颜。
为嫌脂太赤，故著粉微斑。
共言攀折处，已获宝枝还。

未容谷雨泪胭脂，且趁晴风小小吹。
镜里日高酣睡起，也须瘦了一分肌。

飞上桃花玉颊儿，小红轻踏碧萎蕤。
莫教啄破枝头雨，怕见胭脂泪点垂。

负土筑新阡，松楸手亲艺。
结庐居墓傍，猿鹤为垂涕。
屈指几星霜，精诚动天帝。
三宵神泽零，霏霏洒松盖。
晓看岁寒枝，厌浥满苍翠。
初含红日光，颗颗金珠缀。
味分饴蜜甘，香夺芝兰气。
亭午若凝脂，青丝系千穗。
赤城千里传，冠盖日相继。

沙晴草软羔羊肥，玉肪与酒还相宜。
鸾刀荐味下麹糵，酿久骨醉凝浮脂。
朝来清香发瓮面，起视绿涨微生漪。
入杯无声泻重碧，仅得一醉夫何为。
君不见先王作诰已刺讥，后来为此尤可悲。

江路岁峥嵘，酸风更萧瑟。
发兴访梅花，主盟得诗伯。
孤芳有余妍，初不带脂泽。
香度竹篱短，影摇谿水碧。
同时饮中仙，着我林下客。
春槽沸滴红，满坐喧举白。
浇胸独茗碗，臭味曾不隔。
公今日边去，陛下正前席。
请看枝头春，中有和羹实。
反骚试与题，不碍心铁石。

晓日五更鸡咿喔，银缸明灭烧余脂。
家家呼牛逐耗鬼，牛归谁家鬼何之。
皇都朝会我无与，西畴春事行及期。
弟兄成行拜亲老，犹胜去年身未归。

尔俸尔禄民膏脂，下民易虐天难欺。
圣训昭昭日月垂，刻石于庭励官师。
臣庭坚字尤瓌奇，光尧宸翰增光辉。
坤维门户州名夔，庭前戒石□□□。
笔画微茫观者疑，太岁在酉嘉平时。
吉日丁亥刑□□，命工举石少高之。
一新栏槛严謢持，银钩照眼光陆离。
天威咫尺颜不违，虐民之事焉可为。
勿谓苍苍不吾知，与尔同僚共孜孜。

少陵诗史有遗阙，海棠名花辄湮没。
孤芳千载逢苏仙，竹篱一笑嫣然发。
我从蜀锦亭边来，遥入苍苍烟雨窟。
绮霞晓抹神女肌，香醪春醉明妃骨。
鲜鲜丝蘂垂更袅，点点燕脂匀未歇。
半含欲吐不胜情，沐露梳风睡明月。
为开酒尊苦多病，欲挿一枝羞白发。
照眼千株未观蜀，回首十年深忆越。
何人好事呼名友，姚魏不容矜阀阅。
凝香有地胡不植，负郭无园何处谒。
不烦飞鹄衔子来，自买芳根带花掘。
明年高堂来燕子，想见繁红映林樾。
栽花老守在何许，雁荡山中采薇蕨。
凭谁为问花消息，有梦遥惊山突兀。
自惭不是召伯棠，那得诗人歌勿伐。

君以民脂膏，禄尔大夫士。
脂膏饱其腹，曾不念赤子。
贪暴以自诛，诛求不知耻。
指呼有鹰犬，嗜欲肆蛇豕。
但言民至愚，孰谓天在迩。
昭然甚可畏，殃必反乎尔。
圣训十有六，简严具天理。
大字刻山骨，朝夕临坐起。
一念苟或违，方寸宁不愧。
清源庭中石，整顿自今始。
何敢警同僚，兢兢惟敕己。

君以民脂膏，禄尔大夫士。
脂膏饱其腹，曾不念赤子。
贪暴以自诛，诛求不知耻。
指呼有鹰犬，嗜欲肆蛇豕。
但言民至愚，孰谓天在迩。
昭然甚可畏，殃必反乎尔。
圣训十有六，简严具天理。
大字刻山骨，朝夕临坐起。
一念苟或违，方寸宁不愧。
清源庭中石，整顿自今始。
何敢警同僚，兢兢惟敕己。

左庙崇清烈，前郊赴享期。
瞻言七世室，并荐一元祠。
乐变𪭢金备，天行步玉迟。
香茅均奠鬯，锦册不惭辞。
有诏回宸辇，他宫奉母仪。
衣冠对游月，脂泽感平时。
俟献庭虚次，登歌拜受禧。
大哉王者孝，万叶焕烝彝。

沙麓披祥牒，金刀袭裔昆。
嫔虞冠妫汭，生子首姜嫄。
自昔仪椒壶，乘时正翟轩。
袆褕躬象服，黄老好名言。
慈荫天同广，柔风律并暄。
露光流月姊，秘纬应星鼋。
嗣统开横兆，遵遗奉寿原。
爱亲周道始，加太汉仪尊。
参务丝言慎，临朝玉色温。
从容携日月，指顾靖乾坤。
尽散脂田邑，亲缲茧舍盆。
纪功彤管史，贻训濯龙门。
宝稼兴东户，佳兵戢左鞬。
万灵翔气辨，五始匝春元。
夜陨西方雨，神清积石源。
良时标历凤，延祝动廷鸳。
缫玉虹光射，丝囊露采翻。
斋科蕊珠馆，供会佛家园。
荐寿超千劫，同寅望九阍。
南风来助曲，北斗下临樽。
瑞鉴红摇旭，香罂碧袅昏。
钦承子道至，奉养母仪敦。
雉翣横霏雾，仙盘滟瑞暾。
紫云回幄影，银蒜动钩痕。
我有吹笙宴，朝均湛露恩。
伻图迈明辟，杂霸掩曾孙。
束帛霑群后，张旜答树惇。
思贤君子荇，循法大夫繁。
賮贝南浮海，邦图北际鲲。
此时归宝算，仙石奉绵存。

遗馔行将彻，哀笳咽不前。
风惊长乐树，月苦鲋隅天。
恤典袆章备，神涂騩驾联。
故奁脂泽具，留待上陵年。

亭亭独立望天津，四畔无家石作邻。
螺髻不梳千载晓，蛾眉空扫万年春。
雪为铅粉凭风传，霞作胭脂仗日匀。
莫道岩前无宝鉴，一轮明月照夫人。

轻雷入树惊花魄，白浪浮空涨水脂。

不用胭脂涴玉姿，精神偏在月明时。
凭将一盏浇妆酒，博得花阴无限诗。

落落乔松说九华，远移霜骨想专车。
沦脂此地能和药，结实殊方却入茶。
村女拾钗分翠叶，野人敲粉聚黄花。
翛然一径穷芝岭，晓见飞云夕见霞。

芝丛盈百见闻希，不数嘉禾连理枝。
紫盖堆云光点添，金茎蒙露色凝脂。
一时竞秀园林胜，十载深藏天地知。
急办轩楹尊瑞物，泥封诏墨有来期。

肤莹过凝脂，香浓远随步。
应有看花人，入园心见妒。

雪艳燕脂萼，京都核远来。
游人初识面，不作李花猜。

桂椒发芳辛，水泉佐澄洁。
风味可人哉，酝藉固佳客。
清非伯夷隘，和异柳惠亵。
壶子与俱来，表里清彻骨。
素魄吸沆瀣，枯肠濯埃{土盍}。
东家欲毋我，漆园强齐物。
物我傥未融，平地森剑{卓戈}。
非秦亦非越，有国名建德。
恬流不须航，坦迳无辙迹。
笑渠秉周礼，况复用萧律。
聚粮适千里，叱驭履九折。
劝君反尔辕，神尻徐而疾。
伯伦驾予车，元亮脂我辖。
胚浑未兆前，羲轩乃叔末。

陋哉纨绮习，染人甚脂膏。
倾五湖三江，未易濯秽臊。
冰霜竹林游，粪土戎与涛。
富贵比贫贱，所去宁一毛。
公家全盛时，束带辖百寮。
朱轮照华欀，龟紫映翠貂。
绿帻走童奴，清弹沸娥媌。
连床不同梦，君乎吾愿交。
一觇鸾鹤姿，颇疑出衡茅。
神驹足万里，威凤心九皋。
夜窗四壁空，抱卷灯屡挑。
往往出妙语，遗音叶咸韶。
于此定不凡，举步即扶摇。
朅来署纸尾，丞哉叹徒劳。
官事竟何如，亦似是马曹。
置之勿复问，朝爽西山高。
北风送征骖，扰我心郁陶。
判此别袂难，愧彼漆与胶。
君去千仞冈，我归一枝巢。
升沉何必恨，书来慰萧条。

登山临水远送君，征鸿掠天不堪闻。
临岐握手惜此别，车已载脂仆在门。
骊歌未残心欲动，剪烛夜谈如昨梦。
茂林已扫山阴迹，地黄犹注床头瓮。
明朝咫尺隔沧溟，烟波渺渺迷羌津。
我亦归来念离索，孤坐手取柏子焚。
君绝畛畦我平易，肝胆相倾无复讳。
春风万斛撒金莲，迟君更作连宵醉。

荒亭旧刻书火池，火从水出如燎脂。
五行生克谬常理，异事傥恍令人疑。
居人只言数里近，驱车欲前仆夫愠。
谁能博学辨痴龙，寄我此诗聊一问。

东西燕鸿长差池，二十五年车载脂。
观河性在故应尔，化鹤人归空自疑。
年来于道觉差近，此心颇已忘欣愠。
吾儿亦复能此诗，镊白老人休更问。

十日愁阴病不出，卧看春归无计惜。
诗翁遣送淮海春，衰眼熨开云雾拆。
胭脂注脸匀未遍，肉红借酒生春色。
了知造物着意深，倾倒春工不余力。
年来不顾溱洧女，载酒非公复安适。
且将妙句写余妍，欲立佳名付精识。
一春颇困歌湮没，回首纷华三太息。
愿言乞与洗心方，归对炉香诵周易。

木落天未霜，君归定何时。
相思如惊鹊，中夜未安枝。
梦中见阿连，锵然咏新诗。
寤惊衰叶翻，道是步屐移。
揽衣下中庭，风露浩淼弥。
遥知客衣薄，归来一何迟。
平生短檠灯，相对忽解颐。
万古一舒卷，佳处良在兹。
是中及物心，上与稷契期。
援古以自例，自矢无乃痴。
夜叉叱九阍，侧足不敢窥。
坐令一寸心，日抱二柄疑。
迟君商量此，免得儿辈嗤。
况乃绿发亲，倚门鬓欲丝。
狶膏非凤喙，车辖无可脂。
再拜寿杯分，斑衣舞参差。
秋芳未云歇，采采黄金蕤。
万锺不足乐，古人岂我欺。

唐世花名寖显时，才如韩白尚无诗。
本朝盛赏唯西雒，万幄千庖泣玉脂。

浓淡燕脂千树开，崇光香雾袭人来。
如今不共梅花笑，步绕行吟日几回。

二八女儿初弄容，妆成意态有纤秾。
点乱胭脂痕片片，潮生醉脸晕重重。

玄冥也自不落莫，探借春风红树枝。
姑射身全映霞珮，寿阳妆误点胭脂。
长于山杏难为弟，配以江梅合作妃。
满面发红缘底事，如逢宋玉莫相窥。

门无容车高，庭止旋马广。
富贵固易耳，正恐卿惭长。
时情竞脂韦，家法独肮脏。
静处看纷纷，桔槔劳𫖯仰。

霜叶无停声，脂车有行色。
正悲南浦秋，又送清湘客。
啼饥儿颊红，待养亲发白。
努力事上官，世路日已迫。

倚锦瑟，击玉壶，吴中狂士游成都。
成都海棠十万株，繁华盛丽天下无。
青丝金络白雪驹，日斜驰遣迎名姝。
燕脂褪尽见玉肤，绿鬟半脱娇不梳。
吴绫便面对客书，斜行小草密复疏。
墨君秀润瘦不枯，风枝雨叶笔笔殊。
月浸罗袜清夜徂，满身花影醉索扶。
东来此欢堕空虚，坐悲新霜点鬓须。
易求合浦千斛珠，难觅锦江双鲤鱼。

海棠已过不成春，丝竹凄凉锁暗尘。
眼看燕脂吹作雪，不须零落始愁人。

我行浣花村，红杏红于染。
数树照南坡，一林藏北崦。
虽惭岭梅高，繁丽岂易贬。
雨丝飞复止，云叶低未敛。
似嫌风日紧，护此燕脂点。
身闲得纵观，无语吾所歉。

风雨长亭话别离，忍看清涙湿燕脂。
酒光摇荡歌云暖，不似西楼夜宴时。

鼓声晨紞紞，角声莫呜呜。
作官了何事，空叹岁月徂。
送兵稍稍集，秣马脂吾车。
风霜迫揺落，残暑亦已无。
野渡明丹枫，破驿吹黄榆。
聊收作诗料，未用厌征途。

𫐆辘毡车赴密期，追欢最数牡丹时。
新春欲近犹贪喜，旧爱濳移不自知。
宝镜尘生鸾怅望，钿筝弦绝雁参差。
玉壶莫贮胭脂泪，从湿泥金带上诗。

万里西风吹幅巾，即今真个是闲人。
堆盘菱熟燕脂角，藉藻鲈新淡墨鳞。
姥岭蹇驴寻雪径，娥江孤艇系烟津。
飘然乐事真当勉，远付十年无此身。

我庭有素鸡，翎羽白如脂。
日所虑狂犬，未尝忧孽狸。
暝栖向檐隙，朝啄循阶基。
每先乌鸟鸣，不失风雨时。
虽吾囷廪薄，尚汝稻粱遗。
昨宵天气黑，阴物恣所窥。
潜来衔搏去，但觉声音悲。
开门俾驰救，已过墙东陲。
呵叱不敢食，夺然留在兹。
涌血被其颈，嗋呷气甚危。
皓臆变丹赤，霜翅两离披。
悯心欲之活，碎脑安能治。
委瘗从尔命，孰忍姜桂为。
犹看零落毛，荡漾随风吹。
念始托兹地，蒙幸信可知。
充庖岂云患，度日无苦饥。
如何遇凶兽，毒汝曾不疑。
斯事义虽小，得以深理推。
邓生赐山铸，未免终馁而。
人道尚乃尔，怆焉聊俛眉。

遥知夜相过，对语冷无火。
险辞鬭尖奇，冻地抽笋笴。
唫成欲寄谁，谈极唯思我。
学术穷后先，文字少许可。
敢将蠡测海，有似脂出輠。
必饿尝见忧，此病各又果。
弊驾当还都，重门不须鏁。
到时春怡怡，万柳枝娜娜。
定应人折赠，只恐絮已堕。
行橐且不贫，明珠藏百颗。

往岁陪祠泰坛下，始一相见如相知。
我今入幕君有待，喜得款语胜前时。
便嗟陈事日侵汨，虽欲数面曾无期。
忽闻兵吏已迎候，马有行色车将脂。
贺君有意事清简，太守亦鄙寻常为。
骐骥步骤岂局促，凤皇羽翼多威仪。
汉家近亲不复有，召父旧闻于今隳。
隳由狂者生利害，曾未略究民间宜。
祇言引水幸圭赋，矫请罢毁功何施。
千载厚惠一日去，至今农亩空嗟咨。
夫子才高识且远，勿畏势力重扶持。
他年人作去思颂，愿以大字书长碑。

昔读韦公集，固多滁州词。
烂熳写风土，下上穷幽奇。
君今得此郡，名与前人驰。
君才比江海，浩浩观无涯。
下笔犹高帆，十幅美满吹。
一举一千里，只在顷刻时。
寻常行舟舻，傍岸撑牵疲。
有才苟如此，但恨不勇为。
仲尼著春秋，贬骨常苦笞。
后世各有史，善恶亦不遗。
君能切体类，镜照嫫与施。
直辞鬼胆惧，微文奸魄悲。
不书儿女书，不作风月诗。
唯存先王法，好丑无使疑。
安求一时誉，当期千载知。
此外有甘脆，可以奉亲慈。
山蔬采笋蕨，野膳猎麏麋。
鲈脍古来美，枭{炙火=肉}今且推。
夏果亦琐细，一一旧颇窥。
圆尖剥水实，青红摘林枝。
又足供宴乐，聊与子所宜。
慎勿思北来，我言非狂痴。
洗虑当以浄，洗垢当以脂。
此语同饮食，远寄入君脾。

寒溪浸楮舂夜月，敲冰举帘匀割脂。
焙干坚滑若铺玉，一幅百钱曾不疑。
江南老人有在者，为予尝说江南时。
李主用以藏秘府，外人取次不得窥。
城破犹存数千幅，致入本朝谁谓奇。
漫堆闲屋任尘土，七十年来人不知。
而今制作已轻薄，比于古纸诚堪嗤。
古纸精光肉理厚，迩岁好事亦稍推。
五六年前吾永叔，赠予两轴令宝之。
是时颇叙此本末，遂号澄心堂纸诗。
我不善书心每愧，君又何此百幅遗。
重增吾赧不敢拒，且置缣箱何所为。

楚王手自格猛兽，七泽三江为苑囿。
城门夜开待猎归，万炬照空如白昼。
乐声前后震百里，树树栖乌尽惊起。
宫中美人谓将旦，发泽口脂费千万。
乐声早暮少断时，莫怪栖乌无穏枝。

前年度岭踏斜阳，曾卜松阴置草堂。
只倚气吞云梦泽，竟无钱买雪堆庄。
烟脂菱角空频摘，火齐杨梅已再尝。
事不如心居十九，往来常羡捕鱼郎。

感慨常自悲，发为穷苦辞。
偪仄不少伸，梦中亦酸辛。
脂车思远道，太息令人老。
中原宋舆图，今仍传胡雏。
此责在臣子，诸公其可已。
谈笑复旧京，令人忆西平。

藤冠草屦病支离，门外纷纷百不知。
解箨有声惊倦枕，飞花无力点清池。
闲思旧事惟求醉，老感流年只自悲。
绿树阴中红练起，一团零乱湿胭脂。

发已凋疏齿已摇，高谈谁与慰无聊。
苦心虽呕何由出，病骨非谗亦自销。
玉雪细尘烹瑞草，烟脂小把𣃁灵苗。
贺公吴语吾能似，太息遗魂不可招。

羸病偶不死，端居思出游。
山寒麦苗短，天阔雁声遒。
学剑元痴绝，脂车久罢休。
邻翁独眷眷，同好自相求。

忘却晨梳满把丝，楝花嫌不似胭脂。
起来一笑看清镜，惟插梨花却较宜。

桃李成尘浑不数，海棠也作胭脂雨。
清明未到春已空，枝上流莺替人语。
逢春日日合醉归，莫笑典衣穷杜甫。
生时不肯浇舌本，死后空持酹坟土。
门前三百里湖光，天与先生作醉乡。
银杯羽化不须叹，多钱使人生窟郎。

老子年来百事慵，不妨诗课尚能供。
残花已觉胭脂淡，煮酒初尝琥珀浓。
羸病不堪连日雨，孤愁偏怯五更钟。
旧交只有乌藤在，且伴禅床莫化龙。

一身膏脂略瘦尽，万卷简编如隔生。
祇欲移家若耶去，乱云深处听滩声。

八月石帆秋，聊为汗漫游。
本因寻友去，却为看山留。
小草题僧壁，长吟上驿楼。
月能从剧饮，天可寄闲愁。
高下评泉品，纵横记酒筹。
花开遇门入，水长信船流。
肮脏人虽弃，脂韦我自羞。
此心君不信，试往问沙鸥。

蓐食寒灯下，脂车小市傍。
驿门犹淡月，街树正清霜。
触目关河异，兴怀道路长。
丈夫当自力，双鬓易苍苍。

常年看花时，辄苦风雨厄。
今年独异此，游人满阡陌。
翩翩出联骑，往往醉堕帻。
转盼桃杏空，遂见辛夷坼。
海棠尤可念，不耐暖日炙。
胭脂成白雪，其意亦自惜。
曾未淹旬时，春事欲扫迹。
安得爱花心，坚顽如铁石。

燕脂斑出古铜鼎，弹子窝深湖石山。
老去柴门谁复过，天教二友伴清闲。

终日颓然蠹简中，门前烟水浩无穷。
百年等是一枯冢，四海应无两放翁。
栗玉长枝挑苦笋，胭脂小把翦防风。
地偏日永闲无事，拟著珍蔬谱一通。

薰风南来，木荣于兹。
木荣几时，黄落从之。
逝其须臾，坐成四时。
今我不学，殆其已而。
天旋地游，日月其根。
形息气徂，不亡者存。
去乡离家，莫肯过门。
猗欤先师，不我疵陋。
褰衣示珠，俾我复旧。
自我来归，十年不富。
孰蠹孰蛊，惟汝自疚。
冉冉荣木，霜华将坠。
天黑路长，屹蹶可畏。
隶也不力，奚取六骥。
脂车着鞭，一息而至。

午醉醒来一梦非，匆匆玉树逐春归。
胭脂却作千年计，不似愁魂四散飞。

雾雨胭脂照松竹，江南春风一枝足。
满城桃李各嫣然，寂莫倾城在空谷。
城中谁解惜娉婷，游子路傍空复情。
花不能言客无语，日暮清愁相对生。

春入林梢一再风，破寒匀染费天工。
虽然媚荡新妆别，只与横斜旧格同。
午枕乍醒铅粉退，晓奁初罢蜡脂融。
后来颜色休论似，夹路漫山取次红。

帝德重尧绪，天心与舜禋。
庆期符后甲，元日际初辛。
土纬扶南极，旄胡拱北辰。
律谐风自艮，衡正斗垂寅。
桂燎灵宫晓，萧脂太室晨。
百神森壁垒，万卫密钩陈。
日月青旗色，雷霆玉辂尘。
洗兵银汉水，收雪紫坛春。
天步临黄道，仙班像玉宸。
陶匏宗素朴，琮璧慕精纯。
秘祝裒时对，高斿欻下宾。
金钟鸣杰簴，朱火熭芳薪。
日丽鸡竿矗，天旋凤律新。
端门敷锡后，六合共絪缊。

海棠雨后沁胭脂，杨柳风前撚绿丝。
香篆结云深院静，去年今日燕来时。

春工叶叶与丝丝，怕日嫌风不自持。
晓镜为谁妆未办，沁痕犹有泪胭脂。

送客多情难语离，仆夫无情车载脂。
平生飘泊知何限，少似新津风雨时。

秋风魏瓠实，春雨燕脂花。
彩笔不可写，滴露匀朝霞。

低花妨帽小携筇，深浅胭脂一万重。
不用高烧银烛照，煖云烘日正春浓。

麦黄秧碧百家衣，已热犹寒四月时。
雨后觅春无一寸，野蔷薇发酽燕脂。

梅花耿耿冰玉姿，杏花淡淡注燕脂。
两花相娇不相下，各向春风同索价。
折来双插一铜瓶，旋汲井花浇使醒。
红红白白看不足，更遣山童烧蜡烛。

白莲半莟未开时，看作红莲更不疑。
到得欲开浑别了，玉肤洗退淡胭脂。

何人双赠水精瓶，梅花数枝瓶底生。
瘦枝尚带折痕在，隔瓶照见透骨明。
大枝开尽花如雪，小枝未开更清绝。
争从瓶口迸出来，其奈堪看不堪掇。
人言水精初出万壑时，欲凝未凝如冻脂。
上有江梅花正盛，吹折数枝堕寒镜。
玉工割取到人间，琢出瓶子和梅看。
至今犹有未凝处，瓶里水珠走来去。
只愁窗外春日红，瓶子化作亡是公。

万金家书寄中庭，牍背仍题双掩并。
不知千里寄底物，白泥红印三十瓶。
瓷瓶浅染茱萸紫，心知亲宾寄乡味。
印泥未开出馋水，印泥一开香扑鼻。
江西山间黄羽衣，纯绵被体白如脂。
偶然一念随世网，身插两翼那能飞。
误蒙诸公相俎豆，月里花边一杯酒。
先生与渠元不疏，两年眼底不见渠。
端能访我荆溪曲，愿借前筹酌酃渌。

茸茸翦熟丝，雨染燕脂晕。
满树敛黄昏，槿花无此分。

食藕莫问浊水泥，嫁婿莫问寒家儿。
寒儿黧黑面无脂，骥子纵瘦骨骼奇。
买臣贫贱妻生离，行歌负薪何愧之。
高车来驾建朱旗，铜牙文弩擐犀皮。
官迎吏走马万蹄，江潮昼起横白霓。
旧妻呼载后乘归，悔泪夜落无声啼。
吴酒虽美吴鱼肥，侬今豢养惭猪鸡。
园中高树多曲枝，一日挂与桑虫齐。

十一月将雪，寒谁计有无。
云横冻𫛳翼，霰集泣蛟珠。
万里风为使，千门玉作枢。
缟衣来自郑，涛鹭卷从吴。
积甲闻熊耳，观鹅入越都。
庭槐高臃肿，屋盖素模胡。
骋巧能藏丑，论功解饰枯。
巢禽皆白凤，来兽必驺虞。
辽俗休夸豕，燕丹久望乌。
袒裘无壮臂，附火念焦{骨卢}。
歌竹休王满，餐毛活使苏。
亡羊何可问，别鹤不应孤。
靡密同脂网，萦回似舞姝。
渐深由片片，取重本铢铢。
日月方收照，乾坤不辨隅。
虽轻自相压，更絜亦终渝。
饥虎僵幽谷，游龙脱劲须。
佳人调密蔗，公子拥貂狐。
共是空囊客，曾非暖席儒。
黄昏特过我，兴与灞陵俱。

春风骋巧如翦刀，先裁杨柳后杏桃。
圆尖作瓣得疏密，颜色又染燕脂牢。
黄鹂未鸣鸠欲雨，深园静墅声嗷嗷。
役徒开汴前日放，亦将决水归河槽。
都人倾望若焦渴，寒食已近沟已淘。
何当黄流与雨至，雨深一尺水一篙。
都水御史亦即喜，日夜顺疾回轻舠。
频年吴楚岁苦旱，一稔未足生脂膏。
吾愿取之勿求羡，穷鸟困兽易遁逃。
我今出城勤送子，沽酒不惜典弊袍。
数途必向睢阳去，太傅大尹皆英豪。
试乞二公评我说，万分岂不益一毛。
国给民苏自有暇，东园乃可资游遨。

春风骋巧如翦刀，先裁杨柳后杏桃。
圆尖作瓣得疏密，颜色又染燕脂牢。
黄鹂未鸣鸠欲雨，深园静墅声嗷嗷。
役徒开汴前日放，亦将决水归河槽。
都人倾望若焦渴，寒食已近沟已淘。
何当黄流与雨至，雨深一尺水一篙。
都水御史亦即喜，日夜顺疾回轻舠。
频年吴楚岁苦旱，一稔未足生脂膏。
吾愿取之勿求羡，穷鸟困兽易遁逃。
我今出城勤送子，沽酒不惜典弊袍。
数途必向睢阳去，太傅大尹皆英豪。
试乞二公评我说，万分岂不益一毛。
国给民苏自有暇，东园乃可资游遨。

蜀州海棠胜两川，使君欲赏意已猛。
春露洗开千万株，燕脂点素攒细梗。
朝看不足暮秉烛，何暇更寻桃与杏。
青泥剑栈将度时，跨马莫辞霜气冷。

终南下临长安城，峻栏高槛黄金嬴。
嵩山亦近洛阳陌，鲜车怒马一日程。
大梁平广匝千里，不见云峰来眼底。
其间自有高趣人，扫室呼工岩壑启。
初疑巨灵勇擘华，不比将军能聚米。
暗雨轻烟满室中，尘事如脂一朝洗。
又将余力作修竹，石上数茎风撼玉。
叶斜枝亚寒声尽，节老根狞生意足。
何须践苔眠绿阴，然后始为嵇阮公。
三贤歌咏已见意，舞女不须频整簪。

前时君家饮，不见吹笛姬。
君言彼娉婷，病疟久屡治。
隔日作寒热，经时销膏脂。
医师尤饮食，冷滑滞在脾。
次闻有鬼物，水火阴以施。
乃因道士逐，实得鬼所为。
手洒桃枝汤，足学夏禹驰。
呵叱出门墙，勿复顾呕遗。
今虽病且已，皮骨尚尫羸。
岂暇理旧曲，未能画蛾眉。
当期重相见，风月临前墀。

古龙水底鸣素秋，江云不飞江贾愁。
金陵旧族天禄游，家有善笛能娱侯。
忆侯前年罢姑孰，自买蕲州饱霜竹。
腮肥顶瘦裁青玉，钻凿商声五音足。
牛渚矶边夜泊时，平波不起月中吹。
老鱼跳舞龟出泥，雌蛟怨泣雄鼍悲。
新还中都人罕知，交亲奏酒隔帘帏。
丹唇一发妙响驰，醉客欲见宁非痴。
昨夜刘郎辞玉卮，主人勤谢当勿疑。
渠今缠疟尚苦羸，他日海蟾圆未迟。
圆未迟，凉肝脾。
畏肝热，生脑脂。
生胫脂，不得窥。

古龙水底鸣素秋，江云不飞江贾愁。
金陵旧族天禄游，家有善笛能娱侯。
忆侯前年罢姑孰，自买蕲州饱霜竹。
腮肥顶瘦裁青玉，钻凿商声五音足。
牛渚矶边夜泊时，平波不起月中吹。
老鱼跳舞龟出泥，雌蛟怨泣雄鼍悲。
新还中都人罕知，交亲奏酒隔帘帏。
丹唇一发妙响驰，醉客欲见宁非痴。
昨夜刘郎辞玉卮，主人勤谢当勿疑。
渠今缠疟尚苦羸，他日海蟾圆未迟。
圆未迟，凉肝脾。
畏肝热，生脑脂。
生胫脂，不得窥。

神武立四极，收兵销众豪。
输粮来万国，积庾下千艘。
貔虎肥于豢，麒麟老向槽。
中州无殍饿，南土竭脂膏。
黄鼠群何畏，青鸠啄且嚎。
古梁生菌耳，朽堵出蛴螬。
树腹悬蛇蜕，丝窠挂鸟毛。
尘埃虽自汨，朱墨亦能操。
直宿愁风雨，经年弊褐袍。
仲尼犹作吏，我辈勿为劳。

君家世典史，君复续祖为。
兰台未成书，汶阳从已知。
将行我何赠，一诵溪堂诗。
闻彼多蒲鱼，可助鼎与卮。
在昔阮嗣宗，初赴东平时。
醉扶乘蹇馿，图画犹可披。
今见国门外，徒驭不驱驰。
十里马一歇，五里车一脂。
不得同雁群，相送过寒陂。

芳梅何蒨蒨，素叶吐层层。
近腊寒犹劲，先春气已承。
冷香传去远，静艳密还增。
有意常欺雪，无功合镂冰。
早烟笼玉暖，冻雨浴脂凝。
汉女新妆薄，燕姬瘦骨棱。
压枝唯恐折，簇萼似难胜。
神物终来护，江乡未解矜。
独奇心岂欲，寄远客何曾。
不见黄鹂度，宁防粉蝶凌。
月光临更好，谿水照偏能。
画轴开云雾，宫刀翦彩缯。
都无笔可衒，莫信巧堪凭。
丹杏尘多杂，夭桃俗所称。
故林尝渴望，大庾更愁登。
重和阳春曲，声辞猥愧仍。

春雨{雨/朁}{雨/朁}鸣百舌，林花淡淡洗燕脂。
眼前耳底催人杀，不醉三杯大是痴。

秋风白虎嗥，长庚光如刀。
水源缩窍穴，木根潜脂膏。
啄实已细毳，啮枯皆竖毛。
鬼啼竹篱梢，月黑为朋曹。
小儿莫畏声，破管偶值遭。
挂掇青红蕡，拆剖皱刺韬。
熟坠存虚房，瘦敛由失薅。
西吹几万里，乃起东海涛。
衡舂困龟鱼，白沫丘岳高。
原扬烂屋茅，岸裂枞船篙。
贫门易{艹狼}藉，远游难撑操。
驱云失巫宫，迸雨入楚壕。
搅空神兵发，穿窟乖龙逃。
唯恐五色石，女娲补不牢。
摆落缺西北，赤子何熬熬。
常娥近天箕，学簸不学溞。
欲使糠秕尽，撼死千岁桃。
王母不敢诉，倚日黄人豪。
自与穆天子，终朝醉酕醄。
后得汉武帝，述以再种劳。
因之来横汾，作辞心切忉。

淮南寄我玉醅酒，白蚶海月君家有。
欲持就味明日期，穷羹易覆已反手。
从事开筵不可辞，燕脂秀脸罗前后。
长颈善讴须賸讴，只恐老来欢意休。

木蕖何似水芙蕖，同个声名各自都。
风露商量借膏沐，燕脂深浅入肌肤。
唤回春色秋光里，饶得红妆翠盖无。
字曰拒霜浑不恶，却愁霜重要人扶。

桃花薄相点燕脂，输与梨花雪作肌。
只有垂杨不脂粉，缕金铺翠衬腰支。

桃花薄相点燕脂，输与梨花雪作肌。
只有垂杨不脂粉，缕金铺翠衬腰支。

一点胭脂染蒂旁，忽然红遍绿衣裳。
紫琼骨骼丁香瘦，白雪肌肤午暑凉。
掌上冰丸那忍触，樽前风味独难忘。
老饕要啖三百颗，却怕甘寒冻断肠。

江夏无双小道士，一丘一壑长避世。
裁云缝雾作羽衣，芦花柳绵当裘袂。
身骑鸿鹄太液池，脚踏金蟆攀桂枝。
渴饮南阳菊潭水，饥啄蓝田栗玉芝。
今年天田秋大熟，紫皇遣刈神仓谷。
一双凫舄堕云罗，夜随弋人卧茅屋。
卖身不直程将军，却与彭越俱策勋。
解衣戏入玉壶底，壶中别是一乾坤。
水精盐山两岐麦，身在椒兰众香国。
玉条脱下澡凝脂，金叵罗中酌琼液。
平生学仙不学禅，刳心洗髓糟床边。
诸公俎豆惊四筵，犹得留侯借箸前。
昔为飞仙今酒仙，更入太史滑稽篇。

红残绿暗已多时，路上山花也则稀。
藞苴余春还子细，燕脂浓抹野蔷薇。

大武尾裔名季狸，目如点漆肤凝脂。
江夏无双字子羽，九月授衣先著絮。
何如苗国孤竹君，排霜傲雪高拂云。
子孙总角遁归根，金相玉质芝兰芬。
三士脂韦与风节，借箸酒池俱胜绝。
先生胸次有皂白，一醉不须向人说。

大武尾裔名季狸，目如点漆肤凝脂。
江夏无双字子羽，九月授衣先著絮。
何如苗国孤竹君，排霜傲雪高拂云。
子孙总角遁归根，金相玉质芝兰芬。
三士脂韦与风节，借箸酒池俱胜绝。
先生胸次有皂白，一醉不须向人说。

楼子燕脂色，灯前艳更鲜。
看花直到晓，今夕不成眠。

夜雨朝晴花睡余，海棠倾国万花无。
馆娃一样三千女，露滴燕脂洗面初。

只道花无十日红，此花无日不春风。
一尖已剥胭脂笔，四破犹包翡翠茸。
别有香超桃李外，更同梅鬭雪霜中。
折来喜作新年看，忘却今晨是季冬。

李花十里纵长围，漏出桃花片子儿。
千丈越罗初水冻，中间一点涴燕脂。

大江西畔米流脂，敛散新陈倚绣衣。
旗展春山千岭暗，霜飞暑路万艘归。
朝家法备农商信，台府官闲案牍稀。
庐阜虎溪天下景，未妨行部款禅扉。

造化平心混万殊，高低一色眩离朱。
如何尚爱南枝瘦，偏以凝脂助曼肤。

叹息闺房秀，霜摧鬓未华。
女功丞相念，妇道里人嗟。
石窌脂田废，涛江粉旐斜。
西风看花泪，寂寞小窗纱。

雨浥燕脂落，肌丰骨肉匀。
方知杜陵老，曾写此花真。

江南十月方肃霜，小槽初滴鹅儿黄。
颇思指动异味尝，门正张罗谁末将。
披绵强来推不去，枯虾欲进止之户。
羊膻豕腥尤可厌，肪截脂凝在何处。
草玄子云黄门郎，遗我黑质而白章。
形之硬语弩力强，写以奇字侔史苍。
愧无纤手色倾国，压糟磨刀走臧获。
喜于左手持蟹黄，美胜八珍熟熊白。
古来狸首歌侯门，名以牛后真屈君。
从今玉汝洗俗谚，好与纨袖陪梁园。
公诗如貂不烦削，我续狗尾句空着。

破腊惊春意，凌寒试晓妆。
应嫌脂粉白，故染麹尘黄。
缀树蜂悬室，排筝雁著行。
团酥与凝蜡，难学是生香。

深院锁凉秋，西风坐间好。
几净窗明尘不飞，似蹑红云至三岛。
数枝淡淡桂新香，千带垂垂柳初老。
此邦天下秀，多士邹鲁无。
负薪或解谈王道，被褐无非怀璧夫。
五兵夺目库观武，大嚼快意门过屠。
谁言扳才古难必，披沙求金要须得。
回思裹饭然脂烛，一心敢拟思鸿鹄。

积雨新晴耳目醒，长堦柳色静闲庭。
已看桃萼胭脂湿，未有杨花雪片零。
客路汝应怀稚子，家居吾亦念樵青。
须知两地无百里，不用阳关肠断听。

萧萧亦好耐寒枝，天与风流一段奇。
刻玉不惟工傲雪，施朱端欲妙凝脂。
佳人赪颊今才见，公子酡颜顷未知。
便好作轩名顿有，二难连璧赋清诗。

不与骊山脂水并，独于庐阜占佳名。
我来试作泉间浴，一洗平生病恼轻。

水于天地间，体物而不倚。
其数为天一，众有之所始。
其辰为壬癸，重任之所揆。
其德为智端，非非而是是。
其声为羽音，宇覆而物止。
精为九霄月，脉为百川水。
上为云千峰，下为雾五里。
春雨散膏腴，秋霜敛华靡。
露滋夏畦活，雪唤冬麦起。
五行虽异生，宰割由一轨。
火蒸妃合卺，金铸母生子。
凿土得乱泉，斲木出脂髓。
瀑垂石山巅，汞出砂坑里。
盛德其神乎，有生皆具此。
虽然此其源，万变难比拟。
盍往观其流，庶几有穷已。
前稽夏书意，后考周雅旨。
河为中国经，江作南邦纪。
济溢陶邱阴，汉合武昌涘。
桐柏濬灵源，鸟鼠导幽趾。
弱水沈一毛，泾泥灌千埤。
八水壮函秦，三川贯熊耳。
汾潞表参墟，睢漳雄楚芈。
洞庭汩南放，彭蠡浩东迤。
震泽古垂声，巢湖晚呈诡。
东南有巨海，万派所奔委。
有海无乾坤，朝昏浸渊毁。
或云尾闾泄，难测大荒理。
源流皆莫究，却立但瞪视。
小人竟何知，但识农圃技。
蓄为陂与塘，凿为沼与沚。
大者川浍储，小者沟洫偫。
蔬畦行溉泽，花径分汛洒。
麦畴散余润，稻畎入清弥。
掘井资釜鬵，渔溪得鲂鲤。
暑饮救行暍，舟泛苏{斤}履。
温瘳病夫疡，寒漱居士齿。
追惟平生事，日用无不以。
誓言报之德，反复谋诸己。
嗟叹之不足，咏歌聊复尔。
形容万分一，赖有真画史。
淋漓元气湿，浩荡入神鬼。
朝瞻首九顿，暮拜膝再跪。
置之茅檐中，惊吓走童稚。
共惟大丞相，盛德宜此比。
智如源之深，泽如委之被。
穷测理难言，沾丐人自喜。
清台候鹑火，成数肇弧矢。
小人有溪芹，不敢持送似。
再拜献此图，与水千万禩。

一官全似飞鸿翼，不在天南即天北。
朝辞白马阿得脂，暮长蛮夷老夫国。
不知广源洞里侬智高，何似仇池顶上杨难敌。
傍人自叹吾自歌，静处安身最长策。
蝤蛑闻说背如鼋，龙眼见来形似橘。
桄榔之粉白于面，椰子之泉甘胜蜜。
妇能瀹餠儿啖果，翁自右浮还左执。
天明坐衙将吏走，饭罢收厅乌鸟佚。
人生如此亦何求，但愧君恩与民力。
君不见江陵有叟白髭须，一榻十年穿两膝。

花草春时迹远，风霜急处心夷。
生怕枕帏收去，粉香脂气薰肌。

主人厨中鱼尾红，把酒一笑相为容。
燕脂炼就玉雪汁，琥珀光透琉璃锺。
酒酣万事忽惊散，捽耳顿足歌年丰。
连缸拗倒同一醉，尺铁为我髠园菘。

山人采药晞乔松，披云扶石松根空。
捣霜饵玉得不死，大药真与神灵通。
论功合在金石上，何意坐随脂泽融。
谁令千古玉环秽，涴此万壑寒林风。
煎膏桐乳彼何物，滑咽润颊夸微功。
嗟哉可吊不可贺，吾道至此宁非穷。
梁公一生面如铁，阿武家儿看花月。
鲁公言言秋霜烈，作文佞仙要仙诀。
曲江翻爱软美人，此理至今吾未彻。
元忠独立孟青时，晚岁脂韦事凄切。
微之年少本不凡，老作瓜蝇岂非拙。
精金和铅怕先缺，脂麻煮茗那可说。
千年妙质当珀化，一啜微甘差剑吷。
作诗自警勿示人，同志相期在全节。

山人采药晞乔松，披云扶石松根空。
捣霜饵玉得不死，大药真与神灵通。
论功合在金石上，何意坐随脂泽融。
谁令千古玉环秽，涴此万壑寒林风。
煎膏桐乳彼何物，滑咽润颊夸微功。
嗟哉可吊不可贺，吾道至此宁非穷。
梁公一生面如铁，阿武家儿看花月。
鲁公言言秋霜烈，作文佞仙要仙诀。
曲江翻爱软美人，此理至今吾未彻。
元忠独立孟青时，晚岁脂韦事凄切。
微之年少本不凡，老作瓜蝇岂非拙。
精金和铅怕先缺，脂麻煮茗那可说。
千年妙质当珀化，一啜微甘差剑吷。
作诗自警勿示人，同志相期在全节。

山人采药晞乔松，披云扶石松根空。
捣霜饵玉得不死，大药真与神灵通。
论功合在金石上，何意坐随脂泽融。
谁令千古玉环秽，涴此万壑寒林风。
煎膏桐乳彼何物，滑咽润颊夸微功。
嗟哉可吊不可贺，吾道至此宁非穷。
梁公一生面如铁，阿武家儿看花月。
鲁公言言秋霜烈，作文佞仙要仙诀。
曲江翻爱软美人，此理至今吾未彻。
元忠独立孟青时，晚岁脂韦事凄切。
微之年少本不凡，老作瓜蝇岂非拙。
精金和铅怕先缺，脂麻煮茗那可说。
千年妙质当珀化，一啜微甘差剑吷。
作诗自警勿示人，同志相期在全节。

我缨却要沧浪清，我足但可云门行。
头颅四十中底用，阿婆纵好难为新。
强涂脂粉老自愧，旋学鬓鬟梳不成。
忆初少日心自惊，蹙踏万里长风生。
昂藏天马出西极，浩荡河汉方东倾。
老矣只今无许事，菰蒲深处一鸥轻。

铁石心肠宋广平，赋含脂粉太多情。
固应却有柔荑手，淡拂横枝彻骨清。

晓窗依约见凝脂，争挽南枝问别离。
幸有今年春较早，避人何事却开迟。

黄雀飞鸣处，交交异窃脂。
稻粱求易足，罗网去何迟。
味厚资偏嗜，谋踈阙自为。
韩彭尚葅醢，么么尔诚宜。

双剑峰高削玉成，芒寒色淬晓霜清。
脑脂压眼人高卧，谁斩天骄致太平。

素香无脂粉气，好语谐韶濩音。
有人问西来意，门前秋水沉沉。

夜深耿不寐，鼻息闻比邻。
家童亦倡酬，轰雷隠床漘。
病夫默欹枕，愈觉展转频。
天籁寂不闻，独此声轮囷。
悬知鼾睡夫，定非识字人。
不然事纷纠，岂得全其真。
世上学书儿，颇结烦恼因。
多识一丁字，便欲了八垠。
谁甘冻龟缩，竞作寒螀呻。
今日为何时，酣寝图安身。
往往中夜兴，起舞徒逡巡。
大哉出世士，天地衾枕均。
首压西山巅，气盖北海滨。
死生一梦觉，寒暑同屈伸。
时于两踵间，出息疑氤氲。
蝴蝶亦翩翻，客主谁疏亲。
譬如善饮人，号呶观众宾。
又如富家翁，经营笑弥贫。
优游木雁际，卒岁谁斧斤。
问我无眼禅，答君妙入神。
我亦起洗盏，软脚长安春。
垂我大鹏翼，脂我神马轮。
未经华胥国，聊追葛天民。
梦回复惘然，唤起啼丛榛。

岷峩山中千岁松，枝虬干直摩青空。
雪霜剥落中不槁，膏液下与灵泉通。
龟跧凫伏自磊砢，金坚玉洁仍丰融。
篝明夜取喜得隽，煮鼎朝听如吟风。
杵成坐上看飞雪，更和酪乳收全功。
当知至味本无味，子若服之寿莫穷。
巽岩脊梁硬如铁，冠峩切云佩明月。
百好都随春梦空，大药独传鸿宝诀。
中霄咀嚼不摇头，玉池生肥咽不彻。
怜我百虑形蚤衰，裹赠扶持意何切。
丹砂著根谩尔传，脂泽酿黍计已拙。
由来妙道初不烦，此法莫从儿辈说。
径思举袂揖浮丘，下视尘世真一吷。
朱颜留得亦何为，追逐同坚岁寒节。

要识吴同蜀，须看线海棠。
燕脂色欲滴，紫蜡蒂何长。
夜雨偏宜著，春风一任狂。
当时杜子美，吟遍独相忘。

缀缀红梅肥似蜡，蒙蒙飞雨洒如脂。
吴郎齿软食不得，翻忆张公大谷梨。

我实山野人，不识经济宜。
闻歌汴渠劳，谩缀汴渠诗。
汴水源本清，随分黄河枝。
浊流方已盛，清派不可推。
天王居大梁，龙举云必随。
设无通舟航，百货当陆驰。
人间牛骡馿，定应无完皮。
苟欲东南苏，要省聚敛为。
兵卫讵能削，乃须雄京师。
今来虽太平，尽罢未是时。
愿循祖宗规，勿益群息之。
譬竭两川赋，岂由此水施。
纵有三峡下，率皆麤冗资。
慎莫尤汴渠，非渠取膏脂。

一听履霜霜满足，再听绿水声缘谷。
我行日月候春波，嫩苔沙雨侵鱼目。
渔歌晚唱泛水来，天浸沧浪光可掬。
坐中此意自弦生，中郎五弄人难熟。
人知难熟独善弹，弹拍未终脂驾速。
郑卫古来多喜闻，卒章为我歌淇奥。

车螯与月蛤，寄自海陵郡。
谓我抱余醒，江都多美酝。
老来饮不满，一醉已关分。
甘鲜虽所嗜，易饫亦莫问。
娇女巧收壳，燕脂合眉晕。
贫奁无金玉，狼藉生恚忿。
妻孥喜食之，婢妾困扫{扌弃}。
行当至京华，耳目饱尘坌。
此味爽口难，书为厌者训。

朝读百纸书，夜成几篇书。
明明白昼有阳乌，黕黕暗室无蟾蜍。
目睛须藉外物光，日月不到卑蔀居。
君能置以清油壶，暝照文字灯焰舒。
妇将膏发云鬓梳，缾底浊浓留脂车。
所益既如此，所感当何如。

尝闻蜀国海棠盛，因送李侯宜有诗。
日爱西湖照空锦，醉看春雨洗燕脂。
郡无公事中园乐，民喜群邀匝树窥。
望帝鸟啼空有血，相如人恨不同时。
最鲜深浅非有染，解赋才华未得知。
闻说赵昌今已老，试教图画两三枝。

自从陆羽生人间，人间相学事春茶。
当时采摘未甚盛，或有高士烧竹煮泉为世夸。
入山乘露掇嫩觜，林下不畏虎与蛇。
近年建安所出胜，天下贵贱求呀呀。
东溪北苑供御余，王家叶家长白牙。
造成小餠若带銙，鬭浮鬭色倾夷华。
味甘回甘竟日在，不比苦硬令舌窊。
此等莫与北俗道，只解白土和脂麻。
欧阳翰林最别识，品第高下无欹斜。
晴明开轩碾雪末，众客共赏皆称嘉。
建安太守置书角，青蒻包封来海涯。
清明才过已到此，正见洛阳人寄花。
兔毛紫盏自相称，清泉不必求虾蟆。
石缾煎汤银梗打，粟粒铺面人惊嗟。
诗肠久饥不禁力，一啜入腹鸣咿哇。

鹁鸪知雨在桑中，雄逐雌飞自不同。
胡粉未生轻蝶白，燕脂先绽野樱红。
高高树里秋千月，猎猎墙头蓓蕾风。
晓下祠坛多寄咏，衣冠方侍大明宫。

天子赐烛昏夜时，嫦娥闭月栽桂枝。
称量高下唯妍辞，相与尽心无附离。
求安去病如上池，照耀不容毫发私。
品藻一定何可移，光焰夺昼资尔为。
宣王徒美庭燎诗，魏帝自彻月殿披。
我朝好士万古垂，搜索贤俊登蒿藜。
孰不力吐肝胆脾，枉用宴饮生胫脂。
云龙将见升骙骙，燃此必欲无所遗。
收残喜气如蒸炊，蜜蜂惭愧空多知。

浅绽燕脂紫蜡芳，深斟吴酎白琼觞。
凤池人忆去年艳，雉省客无今日狂。
髣髴物华先上苑，依俙歌吹下昭阳。
平明社雨莫催促，应玩移床欲近傍。

刓方利禄媒，抱道俗不省。
诗书工发冢，孰起世儒病。
钱侯挺直节，蛮徼复兰省。
剑气夜星明，雕翮秋霜耿。
上前论世务，万乘为首肯。
平生中原虑，壮岁左符请。
不作黄阁想，拟试白羽秉。
孤忠当宁知，宏图时宰领。
群儿须圆曲，谓可力胜命。
彼此计乘除，得甓丧崇鼎。
平生信所得，一鉴照万境。
幕中辞脂韦，客右进严冷。
主簿聱牙伯，评俗怒生瘿。
令君强项翁，争事不藏颕。
但有周舍思，可无卫武警。
我亦意行者，泥古志未逞。
朝来听名理，剪烛延落景。
寸田殊易荒，有赖剔榛梗。
效奇乏良策，汲深惭短绠。
惟期佩公言，不堕颓俗阱。

读书祇博双鬓斑，诗好岂解留朱颜。
平时无客怜辙鲋，触处有人嘲饭山。
相府略尝唤宜禄，木门不梦窥铜环。
多病但结药裹伴，得酒间发诗囊悭。
频频终慊鸒斯饱，浩荡拟逐江鸥闲。
未死更费屐几两，此生祇欠茅三间。
丁年悔不全吾高，正坐枵腹守不毛。
卑官糊口竟何补，捐弃什百收一毫。
执版仰看上官面，可复直气陵群豪。
夜剔残灯赋招隠，愁追交情广楚骚。
丰约仅足优龙具，污隆真可付马曹。
共嗟孔奋不自泽，政复所至无脂膏。
向来枯策苦伤生，涂穷却用陶性灵。
故人肯来问牢落，河畔罢吟草青青。
夫谁急草修期檄，夫谁大刻班超铭。
孽虏游魂须晷刻，燕然苍石高峥嵘。
横槊千篇月三捷，是责舍子谁当能。
可遽学我赋归来，临流欲濯襟袂埃。
老子期君旧不浅，看上要津舒壮怀。
乌惊兔急易寒暑，尧蓂不办供合开。
文字玩世请少息，盛时难得君念哉。
昔人听谋取一得，勿以老耄资笑咍。
君不见壮岁一跌子陈子，江湖毕世甘低回。

桃李争先不待催，梅花转首已青苔。
即今蜀种胭脂树，压倒群芳尚懒开。

脑脂侵眼耐昏眵，诗卷犹便小字题。
浪信奇方须损读，即今刮膜胜金篦。

夜𦶟松脂火，朝焚柏子香。
举家来万寿，佳节遇重阳。
雨止云穿日，风高天欲霜。
吾庐篱下菊，应怪未还乡。

银潢快泻天无声，秋光漾出圆蟾明。
玉关晏眠柝不惊，筹帷坐见万里情。
健儿饱食细柳营，猛将思奋抚剑鸣。
摘试一二来帝京，表里百万皆精兵。
此时崧岳风更清，寿酒消得如渑倾。
天子神武恢八弦，一贤制难真长城。
鸿钧对斡三阶平，珠连五纬荐玑衡。
天开地辟霖雨成，中书之考远作程。
回视万卷纷拏撑，一编自足垂勋名。
书生脑脂眯短檠，莫耶挂壁吼长鲸。
相公办取崧高行，不惜携之上峥嵘。

弟官辟廱邻藏室，肤如凝脂眼如漆。
人言自是仙中人，何乃反求还白术。
少年苦学知苦心，心为发根宜早侵。
黑间见白犹堪镊，白既还短难胜簪。
我老闭门师不二，病足挛拳百药试。
草玄尚白从客嘲，摅尾奋鳞任宾戏。
我闻医国为上医，子方诚良盍济时。
百二之名殽函固，谁与问津君当知。

缃桃绯杏琴心叠，睡起海棠收醉颊。
麝煤输彻锦薰笼，金脂染就来禽帖。
姚家魏家苦留春，花信未先红一捻。
卖花老翁正自痴，预喜荷钱出小池。
却恨身非殷七七，一日之中成四时。
不念书生抱孤节，昨夜东风长华发。

新雨不可待，故人犹作疏。
有方能煮字，无策与脂车。
洒地亲霜簟，敲冰想玉壶。
端能乘月过，重赋碧芙蕖。

竞春人去客苔侵，喜对安仁理玉琴。
百尺游丝非助我，一声啼鴂是知音。
湘桃作意红兼白，碧柳随宜浅更深。
昨日胭脂今日雪，可怜墙角两来禽。

晚羃花房露霭霏，晓绷初脱笋芽肥。
海棠已退来禽舍，滴滴胭脂正满枝。

风紧灵犀怯镇帷，晓来白尽远山眉。
石蹲错认盐形虎，地煖应知穴处狸。
色混江梅无眼目，润添陇麦有膏脂。
朱门酒肉嗟遗臭，蓝缕樵夫不掩肌。

风回雪急巧穿帷，黄竹歌残更敛眉。
燕集几家寻鹄鹭，猎围何处问狐狸。
长饥政自愁黄独，高卧谁能管窃脂。
赖有寒梅为老伴，也应冻减一分肌。

崇桃积李巧争新，红胜胭脂白胜银。
车骑每劳鶑命唤，药栏聊伴蝶游巡。
何须歌舞留连夜，漫与诗篇慰藉春。
珍重海棠烦问讯，肯教空谷老佳人。

夜寒那得到帘帷，前拥红炉后翠眉。
未致马蹄沙水鳖，且尝牛尾雪天狸。
葅寒石芥愁辛鼻，鲊熟雏鹅怯带脂。
端的为渠添酒兴，红颜相映玉肤肌。

柳子脂韦不佩弦，痴心附丽老羁缠。
廉商浪说能为市，吏贾由来却悟鞭。

惊起周公梦，三竿日倍高。
被毡吟不用，州县职徒劳。
脂辖驱邮置，金车困贼曹。
几如陈处士，龙卧楚江皋。

沙堤大盖何穹窿，底人佩玉鞍蒙狨。
傔如熊虎马游龙，谁何出入咸阳宫。
笑刀瓠体颜芙蓉，步趋持重为雍容。
诸侯爰统掌百工，调元为职裨九重。
万钱一食声鼓钟，犹言下箸终无从。
异时糠啖肠不充，家徒壁立其室蓬。
抄撮语丽文雕虫，绘为绣句欺南宫。
不分菽麦俦知侬，且无万卷浇胸中。
脂韦媕婀陈小忠，竭民膏髓自为功。
榻前触事惟迎逢，肯思责难始为恭。
君王谓贤拜三公，门如沸汤贿赂通。
财侔县官邑侯封，积金犹欲齐灊崈。
家有钱炉非范铜，卖官鬻狱扬成风。
后房的灿燕支红，皆民女妇来无踪。
有忧失得常忡忡，杀贤贼能摧英雄。
汲将同类塞要冲，害苗之心饶蝗螽。
忽弯射羿逢蒙弓，怡然自得豁心胸。
黯如抹漆何赤衷，问人自欺咤匪躬。
高自标置人盲聋，言立便拟称儒宗。
学禅逃俗坐谈空，元非友朋相磨砻。
世间将谓无轲雄，言出波流士与农。
却矜巧宦官既穹，笑伊鲁儒嗟道穷。
那知达人节青松，视而土苴及蛆虫。
古今异时理道同，奸邪未必皆令终。
君不见晋朝失国隳金墉，为奴为胔岂惟怀愍巡北戎。

泥滑滑，泥滑滑，林雨林风交飒飒。
苍皮翠荚啄鲜香，树外行人何时歇。
山有果，山有蔬，枫脂松胶香有余。
呜呼此友兮慰所须，野草山花满地铺。

我取友兮得石耳，石壁峻嶒下无底。
非脾非肾非肝肠，马齿马牙衔不起。
耳无是，耳无非，所思兮何可萎，石笋石花滋石脂。

鹘不挟，雕不劂，各忀徉，毋獝狨。
一愁扯花裂，二愁踏花折。
鹘嘲，鹘嘲，相呼窃脂并博劳，同寻念佛婆罗巢。

国有四民，各分一职。
农次于士，盖尊稼穑。
日出当作，日入乃息。
用天分地，以足衣食。
菖叶初生，于是始耕。
务限既入，农事转急。
禾当播种，乘雨接湿。
高田大豆，榆荚为候。
三月区处，油麻穄黍。
时当警窃，图葺墙宇。
蚕沙麦种，四月收贮。
开渠决窦，以待暴雨。
月建在午，秧苗入土。
女工织作，三伏炎暑。
七月芟草，烧治荒田。
大麦小麦，上戊社前。
禾欲上场，九月涂仓。
缉绩布缕，十月多霜。
冬至埋谷，预试五种。
不宜者轻，宜者则重。
腊月粪地，治碓雕桑。
修治农器，向春则忙。
四时之务，展转相寻。
既有常产，当有常心。
鸡豚兼蓄，枣栗成林。
我念此州，土多冒占。
纷纷刬请，扰扰定验。
雨泽空过，失天之时。
生意不发，失地之脂。
身力不出，枉堕四肢。
于私无益，于官亦亏。
耕既不深，难行根脉。
耘既不勤，众草之宅。
粪若不施，谷不精泽。
收若不速，风雨狼藉。
若能开垦，处处良田。
若能灌溉，岁岁丰年。
古来开亩，广尺深尺。
长亩三条，于中种植。
渐锄陇草，爬土亩中。
苗根日深，耐旱与风。
又有区种，与亩不同。
方深六寸，种禾一丛。
七寸一区，匀如棋局。
区收三升，亩号百斛。
用力既到，所收亦多。
比之漫撒，效验如何。
凡苗之长，全在粪壤。
器欲巧便，牛须肥健。
其或无牛，以人牵犁。
彼此换工，惟在心齐。
游手浮堕，讥笑父祖。
一时之逸，终身之苦。
稍识文字，莫弄官方。
暂然得理，不可为常。
劝尔保身，孝谨无辱。
劝尔居家，省俭常足。
兄弟同心，勿营私曲。
年丰感谢，休厌米谷。
官租未送，莫尝酒肉。
不寻闲事，门户清肃。
粗然不阙，教子习读。
渐入士类，光庇宗族。
岁时礼节，亲邻往复。
孙曾济济，所谓受福。
古有茅容，鸡供母馔。
自将野菜，与客同饭。
张氏九世，同居相爱。
官家亲问，写忍以对。
郄公贫馁，甥侄孤遗。
饭藏两颊，以活两儿。
王丹在乡，亲行农野。
多载酒肴，劝赏勤者。
前贤所为，可以为师。
美哉农者，国之良民。
直道本业，必养其亲。
奸未必富，拙未必贫。
地道无穷，天有冬春。
筋力在己，日用日新。
俯仰求人，莫如求身。

小桃洗面添光泽，未点胭脂已自红。

暖日烘晴二月天，万丝垂舞竞春妍。
谁移西蜀寸根远，独领东风一笑嫣。
醉脸凝脂朝过雨，红妆照烛夜笼烟。
漫山百卉空粗俗，知是流霞第一仙。

费尽胭脂画不妍，春心一缕褪唇嫣。
雨中似是花神意，犹作西来旧蜀天。

我家仙岩人迹稀，客从何来此何时。
岷山之阳适海峤，万里欲写心精微。
瀑泉自雨一丘壑，有龙蛰不随群飞。
病樵弛檐渴猿喜，虽未作霖良已奇。
吾闻岷山天与齐，仰止不见如调饥。
君登绝顶小天下，此纵有山安足嬉。
翩然肯过非所期，此道辽阔车谁脂。
愿言税驾毋遄归，为我更赋崧高诗。

一日一见犹为稀，如何十年见无期。
昔方壮岁意轻别，一笑听君歌式微。
江流永矣剑阁阻，恨不羽翰能奋飞。
不图今日已华发，话此怪怪还奇奇。
桑麻不竞蒿压屋，厚禄书断儿恒饥。
谁当附热斲冰雪，岁晏独可相从嬉。
功名富贵各有时，人亦空自为韦脂。
与君持此将安归，沧海雪山无尽诗。

意胜不受暑，交深欲忘言。
子车今日脂，我经何时笺。
卜稼岂无畴，颂橘亦有园。
挂冠特易耳，奈何子盛年。

山丹吹出青藜火，金蝶窥丛何妸娜。
朱槿更作猩袍红，夸道风人尝印可。
没利从旁粲然笑，奄有诸香谁似我。
素馨萧然山泽臞，至香不数脂粉腴。
众芳固自有酝藉，要是傍人之庭除。
何如琉璃千顷水，涵碧淤泥不解污。
芙蕖幽兰独自倚修竹，生来未始受诸触。
深知抱此竟安用，用多亦岂芙蕖福。
若以滋味属厌人，虀粉此身人不足。
今夕何夕新风露，入秋一雨天西顾。
止斋有兄永难老，止斋之弟爱莫助。
但以清白传之万子孙，岁供兰花美无度。

江梅丈人行，岁寒固天姿。
蜡梅微着色，标致亦背时。
胡然此柔嘉，支本仅自持。
乃以平地尺，气与松篁夷。
粹然金玉相，承以翠羽仪。
独立万槁中，冰胶雪垂垂。
水仙谁强名，相宜未相知。
刻画近脂粉，而况山谷诗。
吾闻抱太和，未易形似窥。
当其自英华，造物且霁威。
平生恨刚褊，未老齿发衰。
掇花置胆瓶，吾今得吾师。

古松不知几千年，直干欲上干青天。
樛枝下与人世接，冷风过之万壑喧。
猿惊鹤怪樵牧遁，百鬼愁绝谁傍边。
纷纷海内丝竹耳，何处缥缈来臞仙。
整襟拱听移永日，置琴弗顾僮欹眠。
松风有际意无尽，庄骚不数惟易玄。
嗟乎深山大泽松不乏，斯人往往千载之陈编。
笔端若有夜半力，一日忽在轩楹前。
止斋虚静对立久，晴昊亦为生苍烟。
毕宏韦偃骨已朽，画工一世脂粉便。
北湖居士安得此，奄有二子云山传。
北湖居士云山传，吾诗孰与杜老起九原。

凝脂新赐浴，半面更啼红。

人生自古悲别离，别离今日何足悲。
试问今日行者谁，鄞江名族真男儿。
虬须燕颔躯十围，凛凛端有熊豹姿。
毅然刚立不怒威，笑视鼠辈何脂韦。
州县小试囊中锥，政绩今在众口碑。
姓名通籍黄金闺，便泛王俭红莲池。
平时幕府多素尸，坐縻公粟遨以嬉。
只今方当多事时，正要名士同驱驰。
森森百万虎与貔，荷戈分驻淮东西。
两淮千里双使麾，幕中僚吏皆擢犀。
惟公婉画明蓍龟，辩如悬河不可堤。
胸中武库深难窥，决策固有堂上奇。
朔风吹空黄草齐，正恐秋高胡马肥。
万人相顾目睽睽，见公此去多腹非。
公独幞被行不疑，单车西去征马嘶。
平生气槩冲虹霓，恨无尺棰笞羌夷。
方今天相中兴期，黠虏戴头来边陲。
愿公速蹈功名机，匈奴不灭何家为。
出门千里何足辞，但愿满引金屈卮。

鲍侯年少老文学，艺苑优游富耕获。
胸中涵养自成趣，妙处正恐儿辈觉。
我惭门巷非尺五，字欲问奇谁与榷。
开樽竹院望同醉，遮眼脑脂何太虐。
团𪢮十客踏雨来，相从不负东风约。
投壶雅歌了无恨，祇恨车公一前却。
海棠春深照眼明，风物融融悟非昨。
从教雨洗烟脂淡，小摘何妨供把握。
夜阑烧烛照春睡，靓妆如在结绮阁。
墙头西望烂蜀锦，嫣然一笑无声乐。
飞红点地绣作茵，正须席地天为幕。
要知富贵出天姿，艳杏夭桃何足录。
主人小筑真好事，肯学区区专一壑。
洞门不锁要客来，笑君大似羊公鹤。
雨余珠泪色惨凄，一顾正嫌无伯乐。
忽惊新诗来叩门，妙语天然不烦琢。
坐中传观字欲漫，我竖降幡甘面缚。
清明已过雨不休，云雾犹屯四山脚。
揩摩病目不应迟，及此红英半零落。
枝头尚有未开花，纵已离披亦何恶。
知君既负西岑游，可使一春终落寞。
会须来此共赋之，正要重闻诵新作。

鲍侯年少老文学，艺苑优游富耕获。
胸中涵养自成趣，妙处正恐儿辈觉。
我惭门巷非尺五，字欲问奇谁与榷。
开樽竹院望同醉，遮眼脑脂何太虐。
团𪢮十客踏雨来，相从不负东风约。
投壶雅歌了无恨，祇恨车公一前却。
海棠春深照眼明，风物融融悟非昨。
从教雨洗烟脂淡，小摘何妨供把握。
夜阑烧烛照春睡，靓妆如在结绮阁。
墙头西望烂蜀锦，嫣然一笑无声乐。
飞红点地绣作茵，正须席地天为幕。
要知富贵出天姿，艳杏夭桃何足录。
主人小筑真好事，肯学区区专一壑。
洞门不锁要客来，笑君大似羊公鹤。
雨余珠泪色惨凄，一顾正嫌无伯乐。
忽惊新诗来叩门，妙语天然不烦琢。
坐中传观字欲漫，我竖降幡甘面缚。
清明已过雨不休，云雾犹屯四山脚。
揩摩病目不应迟，及此红英半零落。
枝头尚有未开花，纵已离披亦何恶。
知君既负西岑游，可使一春终落寞。
会须来此共赋之，正要重闻诵新作。

帝城有仙山，双径森万玉。
洞户入深窈，突兀见华屋。
相君领众客，红药想芬馥。
霜刀妙裁剪，烟脂点冰縠。
枝弱不胜花，翠叶共斜矗。
向来争春风，桃李愧麤俗。
百卉纷何在，庭树拥新绿。
此花丈人行，俨立见幽独。
相君戴花笑，和气俱可掬。
人言此花胜，相君意倾属。
谁知心广大，何物不蒙福。
岂以庭中花，而肯弃凡木。
君看择胜具，所在可追逐。
自言居闲时，情话会亲族。
一花有可观，烂赏费银烛。
此心何拣择，寓意本无欲。
以此宰天下，以此镇藩服。
儿童与走卒，人人歌相国。
有能达此观，春风四时足。

黄姑曾为点冰肌，亦有缁尘染素衣。
何似烟脂天赐与，暗香犹在是耶非。

少陵年后咏花开，未见烟脂一抹腮。
可惜当时诗兴动，止因东阁看官梅。

碧云步障紫金蕤，风静秋高千万枝。
娇额涂黄元自好，是谁深传蜜烟脂。

两儿虽近隔江潮，赖有王郎慰寂寥。
远侍双亲官道院，为同尽室饯西桥。
脑脂遮眼最关念，客路寻仙勿惮遥。
别后飞缄问安否，数来谷口访山樵。

江南万玉妃，肌肤冰雪立。
平生爱淡妆，不作胭脂湿。

君家两杏闹春色，浓淡胭脂染不齐。
试唤赵昌来貌取，若边好着白鹇栖。

西北有高楼，氤氲临大路。
飞檐转春风，绮窗鏁云雾。
姣服者谁子，倾城此容与。
娟娟长眉青，不受脂泽污。
娉婷惜不嫁，恐为荡子悮。
写心泛清瑟，独不怨迟暮。

我车昔载脂，柳色初濯濯。
及归脱征骖，柳叶半黄落。
恍然仅一梦，已费十晦朔。
祇应为客老，惘惘不自觉。

西汉欺卢橘，东阳爱野棠。
许昌奇此遇，子美欠先扬。
杜宇三春艳，蚕丛一国香。
燕脂点乱雨，猩色丽斜阳。
富艳东君节，暄妍白帝方。
锦楼祈水色，玉垒换山光。
风格林檎细，腰支郁李长。
天生笑容质，时样舞衣裳。
少吐深深染，全开淡淡妆。
烟媒护绿蒂，风阵损朱房。
旋失因临水，闲飘弗过墙。
佩亡愁杀甫，簪脱即连姜。
蝶舞菱花照，鶑啼罨画堂。
仙如弄玉少，坠似绿珠常。
不见还成悔，相思几欲狂。
春深濯锦水，日晚浣纱坊。
卧对移帘押，吟看近笔床。
池清满园倒，鸟起一枝昂。
紫燕衔泥急，黄蜂趁蜜忙。
化工真用意，销得与携觞。

骤易铜台守，脂车冒蕴隆。
北行如拾鲁，南望倚平嵩。
畏日临倾藿，惊飚走断蓬。
伊流旧亲友，应亦念衰翁。

桃花结子杏花落，蛱蝶飞来遶新绿。
胭脂如醉春意浓，嫣然一笑桃杏俗。
蔷薇之露不涴衣，玉颊仿佛生頩姿。
无双国色自爱惜，描貌安用诗人诗。
雨湿东风三月尾，夜寒烧烛照花睡。
索花劝饮干百壶，美人羞死颦眉翠。

蓝田美玉骊龙珠，天马之驹丹凤雏。
平生眼底未曾见，物以希有为珍奇。
世间尺子乏英骨，{犭屯}犬虽多安用为。
留侯丰下宜有后，更积阴德栽培之。
大儿崭然露头角，胸中箧笥罗诗书。
文章机杼有家法，睥睨云汉思高飞。
小儿学语解揖客，眼如点漆肤凝脂。
家庭有此万金产，何忧门户无光辉。
乃翁昨日坐堂上，津津黄气溢两眉。
女奴走报子舍喜，紫兰玉树生孙枝。
不须老释亲抱送，此真天上麒麟儿。
我来欲与汤餠客，对翁寿以金屈卮。
看渠一岁能识字，八岁落笔驱文辞。
三衢之留世冠冕，公侯衮衮当无疑。
他年我未须发白，已见此子摩天衢。

瑶姬不触麒麟红，金壶潋滟琥珀浓。
狐裘公子喜夜永，杯行暖玉烦春葱。
檐头雪花大如掌，洞房但觉春融融。
岂知有客方贪睡，漏尽更阑不能寐。
花红玉白不相随，赖有楮生为伴侣。
生家住处近麻姑，亦能幻出冰肌肤。
绝嫌墨客蝇头污，懒入官黄藏蠹鱼。
宁随人意任舒卷，虽则软美非脂韦。
风姨霜女皆退舍，稍觉和气生氍毹。
梅花破雪催寒去，春回人向花前醉。
女郎雾縠试轻衫，至此失时因坐废。
绿槐影底夏日长，人间只要一味凉。
青奴元自不妩媚，居然负恃能专房。
秋风一夜来消息，又却见渠先弃掷。
冬来复挽楮生归，属付苍头轻拂拭。
用则铺张舍则藏，喜愠未尝形玉色。
世事乘除无不然，安用动心三叹息。

日暖泥融燕子飞，海棠深浅注胭脂。
一杯社日治聋酒，报答春光烂漫时。

结根阆苑，登实瑶池。
红云骈艳，瑞露含滋。
味参石髓，名配松脂。
王母一笑，河水涟漪。

江行了不按春光，江路欣看得海棠。
浅蘸深红丛蓓蕾，细开浓白巧梳妆。
蜀花但鬭胭脂湿，荆种新傅腻粉香。
行客纷纷正寥落，为渠著语快飞觞。

雨膏风软草烟低，处处春来处处知。
尤喜梅花未轻褪，枝头一朵尚凝脂。

天公作晚晴，得得送行客。
海棠新过雨，染就胭脂色。
醉脸娇未匀，啼妆红欲滴。
劝君白玉卮，一醉不足惜。
我生酷爱花，为君须小摘。
后夜月满船，持此伴幽寂。

勿愁金蕊堕秋风，自是灵犀一点通。
醉魄薰成宝篝细，香脂匀就玉肌丰。

为爱东篱九日黄，孤标正色占秋光。
如何却被胭脂污，也学人间时世妆。

为利较锱铢，真成小丈夫。
脂肥不满腹，罪已塞堪舆。

佳人一代倾城色，和气醺酣更涂泽。
胭脂凝汁觉差浓，颐颊盎光疑太赤。
水沉浴罢余精神，荡去人伪还天真。
东风吹开巫峡雨，西子化作阳台春。

浓煮茯苓饮，细研松柏脂。
虽名为节物，未必合时宜。
旨酒淘茱糁，华颠岸菊枝。
妻孥争笑我，将老尚儿痴。

诗写水云真，词传花柳神。
溜脂松濯濯，凝粉竹津津。
色者空中幻，声其寂里尘。
愿言收视听，其细入无伦。

春风场里一婵娟，情性脂韦气力绵。
外不自持如醉者，中无他歉若羞然。
避风皇后身倾靡，承露仙人手覆悬。
正恐梅知固相聘，含香自嗅不容传。

所见日杂遝，宁复当我思。
我此僻且陋，三夜频梦之。
遣骑告欲行，手持一通诗。
发缄与儿读，绝妙解人颐。
我欲留君饭，颠倒裳与衣。
宛如快阁日，不似南浦时。
到蜀今几日，首议何所为。
一俭胜百奢，徐公亦安施。
幕府足闲暇，浣花有余嬉。
谪仙纵多才，蜀道无险巇。
微疴固除洗，起居当具宜。
蜀中富名士，匪卜亦隠医。
秘方苟有传，寄我无或遗。
寄我亦何用，多病成早衰。
归哉复归哉，秣马车载脂。
上君白玉堂，王人亦黄扉。

韩诗不可犯，颜字不可凟。
旧言驱疟疠，其效甚符箓。
追慕记初学，讽诵怀三复。
如何且逾月，此物犹肆毒。
得非缘法异，无迺灾衅酷。
推移自前后，进退亦淹速。
岂惟搜脂髓，直觉憎面目。
医方戒山果，牙颊怕脔肉。
味嫌东野荠，馁厌平原粥。
莫知所生理，真恐遂鬼录。
属时秋已季，更值雨相续。
卧闻扫空阶，起步惊陨木。
蛩号故亡赖，蚊豹成暗逐。
未资卒岁计，颇病严霜促。
幸遭贤使君，立政匪今俗。
教微下黄堂，惠已周白屋。
论情素有托，谒见惭未卜。
讵应四壁立，久作穷途哭。
谢公方在郡，荐士宜首牍。
畴能借齿牙，价可重金玉。
自怜非道谋，触事先颜恧。
病倦不成书，书成况难读。

真行黄家元祐脚，隠帙奥篇穷秘阁。
计其胸中所余地，数百犹能君辈著。
中朝文物政须此，刺史郎官谩今昨。
脑脂遮眼失乘黄，安得金篦令刮膜。

莫为趋朝亟载脂，小令羸瘠长肤肌。
帝城书疏旧不入，何有画图传荔枝。

西江十一州，我所历者半。
纷纷墨绶徒，十有九顽懦。
使者金闺彦，用意人物中。
见我辄询我，称旨不数公。
我时官白下，与公未相识。
何以知其然，鸡犬相接迹。
无何困流转，卒岁下风趋。
看其日所为，自喜言不诬。
人皆竭民脂，我独求民瘼。
上官虽喑呜，民气得和乐。
体用夫何如，动静惟以诚。
夫岂今人欤，古人斯与并。
朝廷重县令，不减用儒盛。
六察与郎官，迁除匪他径。
公行始发轫，九万当自兹。
侍从近臣间，况复多己知。

才入园中便折花，厨头坐语是生涯。
不时掐数周年限，每事夸称旧主家。
迁怒故将瓯碗掷，效𪾸刚借粉脂搽。
隔屏窃听宾朋语，汲汲讹传又妄加。

应说兵来且莫降，急寻宫井共深藏。
侧身待作凌波步，仰首还成半面妆。
已分葬埋依古甃，可怜牵挽出银床。
至今汲水人皆说，犹带烟脂旧日香。

每日贪杯又宿娼，风流和尚岂寻常。
袈裟常被胭脂染，直裰时闻腻粉香。

寸步旱黏楫，千里脂染轮。
四国严诸侯，江沙渺无津。
翁令去何之，绿树羞鬓银。
惟应苦吟彻龙室，报以颔珠光比日。

行春桥东峙岩北，大舫移家住无隙。
立瓶叵罗银价踊，冰衫雪袴胭脂勒。
使君劝客亲付标，两朋予夺悬分毫。
起身齐看船势侧，桡安不动涛头高。
古来峥水鬭胜负，湖边常赢岂其数。
岸腾波沸相随流，回庙长歌谢神助。
只今索莫何能为，败鼓搅壕观者稀。
千年风土去不返，醉里冤雠空展转。

幽花表穷腊，病叟行村墟。
所欣一蕊吐，安得百万株。
上下三塘间，萦带十里余。
荒茨各尊贵，野径争扶疏。
愁云忽返旆，急霰仍回车。
苍然岁将晚，陡觉大象舒。
群帝胥命游，众仙俨相趋。
龙鸾变化异，笙笛音制殊。
物有据其会，感召惊堪舆。
妙看撤真境，态色疑虚无。
问谁始种此，岂自开辟初。
至今阙胜赏，浩劫随荣枯。
儿童候黄堕，捧拾纷筐盂。
熏蒸杂烟煤，缚卖倾江湖。
胭脂蘸罗縠，绛艳生裙襦。
和羹事则已，甘老山中臞。
以兹媚妇女，又可为嗟吁。
夜阑烛烬短，月淡意踌躇。
林逋与何逊，赋咏徒区区。

老鹤回翔去几年，至今岩壑此名传。
跻攀分寸疑无路，飞入方壶却有天。
白象绿狮呈怪石，神泉深洞隠真仙。
细看滴乳流脂处，不是青田是玉田。

中开素粉笑浓霜，外带凝脂妒夕阳。
纵有寒梅祇一色，暗香不似扑人香。

夏篁解箨阴加樛，卧斋公退无喧嚣。
清和况复值佳月，翠树好鸟鸣咬咬。
芳樽有酒美可酌，胡为欲饮先长谣。
人生暂别客秦楚，尚欲泣泪相攀邀。
况兹一诀乃永已，独使幽梦恨蓬蒿。
忆予驱马别家去，去时柳陌东风高。
楚乡留滞一千里，归来落尽李与桃。
残花不共一日看，东风送哭声嗷嗷。
洛池不见青春色，白杨但有风萧萧。
姚黄魏紫开次第，不觉成恨俱零凋。
榴花最晚今又拆，红绿点缀如裙腰。
年芳转新物转好，逝者日与生期遥。
予生本是少年气，瑳磨牙角争雄豪。
马迁班固洎歆向，下笔点窜皆嘲嘈。
客来共坐说今古，纷纷落尽玉麈毛。
弯弓或拟射石虎，又欲醉斩荆江蛟。
自言刚气贮心腹，何尔柔软为脂膏。
吾闻庄生善齐物，平日吐论奇牙聱。
忧从中来不自遣，强叩瓦缶何𫍢𫍢。
伊人达者尚乃尔，情之所钟况吾曹。
愁填胸中若山积，虽欲强饮如沃焦。
乃判自古英壮气，不有此恨如何消。
又闻浮屠说生死，灭没谓若梦幻泡。
前有万古后万世，其中一世独虭蟧。
安得独洒一榻泪，欲助河水增滔滔。
古来此事无可奈，不如饮此樽中醪。

湖外风物奇，长沙信难续。
衡峰排古青，湘水湛寒绿。
舟檝通大江，车轮会平陆。
昔贤官是邦，仁泽流丰沃。
今贤官是邦，刳啖人脂肉。
怀昔甘棠化，伤今猛虎毒。
然此一邦内，所乐人才六。
漕与二宪僚，守连两通属。
高堂日成会，深夜继以烛。
帏幕皆绮纨，器皿尽金玉。
歌喉若珠累，舞腰如素束。
千态与万状，六官懽不足。
因成快活诗，荐之尧舜目。

几年无字学，宋代出王锺。
钩锁全遗力，锥沙不露锋。
神明还旧观，时辈获稀逢。
点曳连烟雾，崩腾动凤龙。
势成期险峻，意造绝纤秾。
八法因知永，三分可问踪。
丰多寻圣病，求务废眠饔。
若匪蒙提耳，终难免击胸。
道玄令自悟，恩大报无从。
新砚传沅石，寒煤扫岳松。
缺碑年号在，古器土泥重。
注分元非浅，舒情似独隆。
租人脂晓辖，离馆听秋蛩。
贾岛铜为像，平原绣作容。
简编流越海，魂梦历蛮峰。
先喜趋朝日，应须领戟僮。

阿对泉头舂黑菰，萁然豆煮虫泣锅。
蜀姜作芼吴盐和，琥珀香烂云子乌。
不数肉瓮夸安胡，老妻热贮儿怒呼。
饥雷欲转藜肠枯，政须一饱百不图。
君不见牛觳觫，乌毕逋，蟹躁扰，鱼喁嚅。
玉脂泣鼎扤血餬，万钱方丈胡为乎。
莫笑庾郎一事无食鲑，长有二十七种园中蔬。
催儿挂豆更栽芋，坡老自谓我亦识字耕田夫。

白露下百草，玄云翳崇冈。
游子暮何之，倏若孤雁翔。
朝发长沙渚，夕息湘山阳。
飞鸣念俦侣，慷慨增悲伤。
故人怀我深，远寄金玉章。
开缄且疾读，慰此饥渴肠。
是时焞中火，朔风扫枯黄。
岁月能几何，皋兰结微霜。
静观天地间，至理何昭彰。
乾行固不息，坤应还无疆。
两曜各循环，皦皦临四方。
人道政如斯，愿君勉其常。
脂车策良马，日暮道正长。
徒仆审驱驰，前途畏榛荒。
劣质苦难任，白云怀故乡。
南山一舍隔，动若参与商。
大舶漾中流，矫首空西望。
昆弟真可人，行乐毋相忘。

寒泉玉甃没春芜，石染胭脂润不枯。
杏怨桃羞娇欲堕，犹将红泪洒黄奴。

埋愁无地奈君何，可是黄垆饮恨多。
玉镜台前弃脂水，深泉流汞尚盈科。

商飚基在昔人非，草木犹为富贵移。
曾是六朝歌舞地，黄花一半染胭脂。

鸥盟惭久寒，驹足谁苦絷。
霜雪两岁暮，转首飞箭急。
脂车乏敏手，爱字翻旧笈。
三山白浄水，树屋影{角咠}{角咠}。
梅花百枝寄，宁当一顾揖。
官冷坐名热，天道会张翕。
多忧莫白头，丹铅火常集。

世上曾谁歌白雪，慨叹风人声屡咽。
旋虫时叩岂无闻，尽发宫商方应节。
江西源正非旁流，文清诗名不易收。
师承吏业特余事，一门玉律夸中州。
了知著脚最高处，不局晚唐脂粉路。
涪翁时异屹相望，龙勺彝樽满堂聚。
昔人词赋上三都，未必献纳裨皇居。
且今司刑掌邦赋，羔羊化行无诈狙。
孤生奚贪刍豢说，一饭跏趺诸想灭。
案头何用宝传灯，自有公家论语说。

盐作栖巢涕作脂，樽前风味不胜低。
纵教一衲被云水，无奈胸中著淤泥。

岷峨山中千岁松，枝虬干直摩青空。
雪霜剥落中不槁，膏液下与灵泉通。
龟跧凫伏自磊砢，全坚玉洁仍丰融。
篝明夜取喜得隽，煮鼎朝听如吟风。
杵成坐上香飞雪，更和乳酪收全功。
当知至味本无味，子若服之寿无穷。
巽岩脊梁硬如铁，冠峨切云佩明月。
百好都随春梦空，大药独传欣宝诀。
中宵咀嚼不摇头，玉沈生肥咽不彻。
怜我百虑形早衰，裹赠扶持意何切。
丹砂着眼谩尔传，脂泽酿黍计已拙。
由来妙道初不烦，此法莫从儿辈说。
径思举袂揖浮丘，下视尘世真一吷。
朱颜留得亦何为，追逐同坚岁寒节。

十载潜心学有方，韬藏曾不露锋铓。
前途万里能脂辖，此志伤君死未忘。

桃李多芳妍，开落如春风。
托身终自天，花不百日红。
残月望朝日，各自相西东。
为君整仪容，照水不照镜。
为君进甘旨，君视肉有堇。
悲歌欲感君，声若君不闻。
金玉徒结君，君看若浮云。
父母长叹息，谓儿好容德。
脂泽固不妍，珠翠亦无色。
娉婷艳阳春，自丑不自惜。
君心河汉流，为雨不复收。
妾心东流水，赴海终不止。

西风送冷出湖田，一梦酣春落酒泉。
介甲尽为香玉软，脂膏犹作紫霞坚。
魂迷杨柳滩头月，身老松花瓮里天。
不是无肠贪麹糵，要将风味与人传。

道是青神谷，元通白帝崖。
有松如壮士，其魄化婴儿。
云湿侵鸦嘴，天寒翦兔丝。
尧初香摘髓，秦后雪凝脂。
穴动龙蛇窘，山空鸟兽悲。
惟将千岁力，白了一生奇。

绝冥万丈深，积翠凌空危。
清涧月自浴，孤芳人不知。
石骨溜香髓，松苓涌凉脂。
忽然青云阴，见此白玉姿。
冉冉露痕重，漼漼雪花滋。
淑气注阳鼎，甘津灌华池。
开经拜修静，得道推安期。
聊欲燕其阳，饱食五色芝。

诸老凋零极可哀，尚留名字压崔嵬。
刘郎可是疏文墨，几点烟脂污绿苔。

陌上春泥苦未干，绛唇渐吐不禁寒。
海棠尚晚教谁伴，山帽冲风每自看。
声好最怜清晓卖，味甘长记绿阴团。
年年过雨胭脂落，时序关心有几般。

散而成章合为龙，回风混合游鸿蒙。
舟人上下神女供，俗妆铅粉胭脂红。

海棠花上问春归，岂料春风雪满枝。
应为红妆太妖艳，故施微粉著胭脂。

宛转风前不自持，妖娆微傅淡胭脂。
花如剪彩层层见，枝似轻丝袅袅垂。

两年枉了鬓霜华，照管南人没一些。
七百万钱都不要，脂膏留放小民家。

不浓不淡匀脂粉，半醉半醒媚雨风。

彼美花兮宜晚春，柔姿淑艳是何人。
十分国色妆须淡，数点胭脂画未匀。
带雨容开浑是恨，出墙头望恰如真。
几时谪下蓬莱岛，霞染仙衣痕尚新。

一度相逢一度春，不知名姓是何人。
十分国色妆须淡，数点胭脂画未匀。
好把东皇为上客，便堪宋玉作西邻。
临邛道士今何在，说与唐宗是太真。

玉立蓬山巅，声望高一世。
清秋玉壶露，耿耿无纤翳。
中流屹砥柱，愈激而愈厉。
平生学古胸，非为资身计。
中边事方殷，命脉实关系。
忧世危明主，谁流洛阳涕。
直谏逆批鳞，言言皆献替。
胡为厌承明，退飞勇且锐。
有山郁而孤，雄踞虎头势。
兆民困科扰，椎剥已无艺。
猩獠丛篁中，跳梁无虚岁。
弄印无以易，要起百年弊。
西风吹马耳，新凉雨初霁。
尺札闻先声，远氓已怀惠。
旌旗簇小队，画戟森兵卫。
一方覆盂安，中原谁共济。
顾我亦漫仕，空山老松桂。
倦悔作归梦，乞身尚濡滞。
着鞭公已先，脂秣以相继。

旷代佳人十六七，肤如凝脂发抹漆。
芙蓉为脸玉为容，淡拂眉尖远山色。
夜梧月落秋夜长，孤鸾三叠传高堂。
琐窗认得琴心怨，直恐韶华不得当。
瑶环潜送殷勤意，只今犹记来时事。
杀身不赎父兄羞，图得岁寒成共蒂。
阳昌市里鹔鹴裘，鸾鉴相看未白头。
试拈玉轸拢金拨，新声比似旧声愁。
世间恩爱何时尽，流水落花皆往恨。
不愁归避茂陵人，羞逢往日临邛令。
鸳鸯并翅双飞宿，欲话衷肠歌不足。
古来应有白头吟，谁念妾身今再辱。

凤台仙姊卷银篁，归去瑶池试晓妆。
剩粉残脂无处著，化为风絮满池塘。

哦风径游卫山峬，溢耳谣言如春敷。
猗猗青青发三叹，熟察其调未免粗。
当年载歌淇水澳，区区但取枝叶绿。
恶知中有至味存，爽人神思胜于玉。
料想厥种未为良，校之吾邦君视仆。
吾邦此君最佳处，惟在根萌毓坤腹。
出尘妙质莹无疑，彻骨不容疵纤厘。
地灵精白气所孕，圃师培壅工弗施。
火行用事正炎郁，故遣特特清南垂。
钻泥苯{艹尊}伸蛰龙，轧石胧肿亚卧狮。
蓄节正直已不拔，藏心塞实如无私。
新班黄甲固脆润，半露青簪犹珍奇。
雨余荷锄试一访，颖颖竞脱毛囊锥。
发封奏之金错刀，片片逐刃滋琼脂。
未数冰谷素龙肝，岂逊金墉白云芝。
天然真味本自足，不待滑瀡甘以饴。
烹煎燔炙无不可，论材宜为百品师。
疏肠涤胃扫烦秽，侑卮赞膳功谁知。
九饤槃中若得此，方贡诸羞特余子。
箪瓢陋巷时相逢，炳腹琅玕焰欲起。
从知种种山海腴，那有似此清中癯。
吴莼楚荇傥埒美，恰类{酉冥}{酉蠡}拟醍醐。
猫舄班孙真徒胥，何复敢校荣与枯。
信哉超越天地炉，君子之德他所无。

东皇莅事已告半，农村恰恰脂田车。
胡为玄冥尚偃蹇，暗弄威权未退斜。
阿莅{雨/趻}最痴锁乌脚，阿香亦懒敲龙牙。
竟日欲雨竟不雨，号寒往往悲啼鸦。
原苗缩涩鲜生意，且悴且腐真可嗟。
皇天本自爱下氓，阴阳舒惨元不差。
不知当轴燮理人，此剂得之谁氏家。
傅霖遁迹莫与用，邹律束手难为夸。
安得巨力挽天河，洗净妖气无蘗芽。
放开和气充人寰，均敷菽麦荣禾麻。
同作尧民含哺乐，毋但独醉盈畦花。

海棠花上雪，憔悴却如人。
晓觉春光淡，时占天气新。
燕脂才糁糁，翡翠正匀匀。
睡足寒犹力，宜多酒入唇。

山花忍作寿阳妆，且著胭脂入艳阳。
细雨春风谁会得，溪桥空自落幽香。

绛纱中单发幽芳，不肯祗作脂粉妆。
取蜡为花付禅老，护寒却有麝脐香。

忧国诚如此，忧民事可知。
政苛纷蠹螫，官墨厌膏脂。
谁谓长城在，不扶元气衰。
天颜还咫尺，时听远猷驰。

读书求见古人心，闭门不知青春深。
夜来东风扫浮阴，晓光薄林生遥岑。
搜寻不觉出门去，绿暗溪边杨柳路。
诗章立愿不复作，会景那知自成句。
归途晤语谁与从，眼前物物俱春工。
崇桃积李事已晚，牡丹正丽酴醿秾。
白茶照人冰雪同，红茶烧空猩血红。
金沙雨晴翡翠积，海棠露湿胭脂重。
急呼诗朋唤酒伴，高堂共泛琉璃锺。
夜阑秉烛相对语，谩道今人不如古。
古士放达醒者稀，今人不饮徒自苦。

金盘磊磈大如瓜，照乘骊珠未足夸。
大矣芳苞含美实，烂然红脸灿朝霞。
胭脂细擘浆流液，珠琲轻挥露带华。
一洗宿酲牙颊爽，瑶池如宴母仙家。

邑民三万家，四边湖海遶。
家家勤穑事，市井商游少。
荐岁逢水沴，饥劳何扰扰。
我来忝抚字，见此心如捣。
去秋仅有年，膏田尚停潦。
今幸风雨调，皆话天时好。
春喜鹊巢低，夏更蝉声早。
秧船拏参差，葑岸萦回缭。
艺插暮更急，车响转清晓。
纺筥犹挂壁，何暇张鱼鸟。
我时行近郊，小艇穿萍藻。
渚长葭薍深，野沃{禾巴}䅉倒。
孺子远饷归，闲暇颜色饱。
预喜省敲笞，租赋可时了。
归来轩馆静，旷荡盈怀抱。
衙退人吏散，庭庑阒窈窈。
露筿映孤亭，风荷动幽沼。
置身木雁间，兹焉愿终老。
颠蹶走荣利，况余拙非巧。
鲈脍饭紫芒，鹅脂酒清醥。
怅然怀友生，虚斋为谁扫。

一夜大雪风喧豗，未明跨马城南回。
四方迷惑共一色，挥鞭欲进还徘徊。
旧时崖谷不复见，纵有直道令人猜。
低头抢朔风，两眼不敢开。
时时偷看问南北，但见白羽之箭纷纷来。
既以脂粉傅我面，又以珠玉缀我腮。
天公似怜我貌古，巧意装点使莫偕。
欲令学此儿女态，免使埋没随灰埃。
据鞍照水失旧恶，容质洁白如婴孩。
虽然外饰得暂好，自觉面目如刀裁。
又不知胸中肝胆挂铁石，安能柔软随良媒。
世人饰诈我尚笑，今乃复见天公乖。
应时降雪故大好，慎勿改易吾形骸。

脂辖行伤早，扬旌兴莫穷。
水遥天色共，云细月波通。
巧舌争啼晓，香牙尽入风。
纵吟殊未已，初旭放晴红。

三十年来契分隆，更从亲炙达真空。
明非独善诸昏破，理到无心万事通。
莫话离悰伤祖席，且留欢刻醉春风。
海棠亭下花看发，坏子胭脂点点红。

悠哉招隠琅琅然，画然勇变易水寒。
槁梧语急声欲干，哀丝欲绝回风酸。
激昂余地涵清圜，弗落断崖清夜湍。
想当悲歌蓄真怒，发立如棘冲其冠。
慨慷一死不复惜，从容按辔无求还。
投机之间不容发，一失万古成永叹。
尘侵匕首壮士死，谁冩遗恨归清弹。
谓言此曲无再弹，浑刚不敌智士肝。
脑脂盖眼日高卧，幽愤欲平良独难。
油然易感不易触，徒使壮泪双汍澜。
琴工推琴向我言，我指何自生忧端。
物能移人不移物，安得心广仍体胖。
欲令心广仍体胖，不妨试作如此观。

郑老毫端醉墨浓，朝朝伛偻拾西风。
那知猩血燕脂外，尽在银钩铁画中。

空山雨淫秋，妒我庭中犀。
犀敷粟玉英，浸渍仍葳蕤。
有如春方中，名品嗟淋漓。
因依海棠泪，著此霜蟾枝。
闻此辄掩耳，代犀前致辞。
燕脂怨无香，姿色独媚时。
烘晴睡未足，已惊胡马嘶。
雕零怕随雨，嫣然成怆凄。
鲜明擅韶华，不足较等夷。
自怜宫样黄，不结春风知。
木兰固可友，宿莽亦可师。
正色俗子憎，浓馥天风吹。
苔痕浄如染，绿展承霏霏。
故家换骨法，降真合传衣。
大山与小山，骚雅同衿期。
至今百世下，犹有芗林诗。
何心与物竞，有泪无从挥。

光风欲透锦燕脂，数点忺晴已荐奇。
惆怅一双新燕子，年年不见未开时。

绿叶未幄春正迟，看看雪煖开荼蘼。
丁宁密意谢红药，掎角缓放韶华归。
一芳一菲寻版荡，更无可砥狂澜涨。
惠风迤逦索蒲葵，约束凉薰小相让。
棠梨雨褪燕脂蔫，来禽效颦相后先。
主人朝天未回鞯，软红没屦东华前。
饮湖山绿方颓玉，水遶山围南宕北。
起来却忆故园春，园中四时花木新。
诗人眉苦闲情皱，不怕天知怕天瘦。
遂令真宰妒冥搜，无人不恨古藤州。

淡学梅花不受妆，酷嫌脂泽缀词章。
汉妆更在青山外，留得华风管暗香。

谁遣蒲牢吼夜阑，玉虫剪尽玉脂干。
高山流水易为赏，求赏此声人独难。

春归花药尚红酣，送子脂车马在骖。
幕画向来多实用，事机今可付常谈。
学方用力须千百，事或当仁勿二三。
别后欲知渔钓处，五湖天水共澄涵。

美人在空谷，抱志苦贞洁。
不学桃李颜，甘在枯朽列。
素衣飘白云，玉佩缀明月。
肌肤炯凝脂，容色眩春雪。
临风一笑粲，皓齿何莹澈。
破镜忽上天，寒影浸瑶阙。
少时看玉立，相视已华发。
人陈花自新，花巧人更拙。
勿言花不耐，人竟被花阅。
付之一尊酒，调以三寸舌。

一树芳菲露短墙，彩霞千缕带斜阳。
东君赋予知何意，剩与胭脂便啬香。

即心便是佛，姮娥不画眉。
才将脂粉污，妍好却成媸。

萧史水银粉，番女红蓝花。
狂奴爱风调，脂泽遂成家。
镜开青峡月，衣近赤城霞。
欲下人间世，槲林栖晚鸦。

孤馆闻啼鶑，日暮脂粉薄。
芳醪似泥贱，那得不行乐。

竹树池台三亩余，白云千载护幽居。
悲凉物色须弹压，粉白脂红却要渠。

空墙碧水芳菲处，泣尽胭脂恨不销。
不遣二妃陪舜葬，故应泪沁雪枝条。

黄叶逐西风，归心与俱起。
况复怀美人，相望一溪水。
闻名知几年，会面数月耳。
如何于其间，四旬还索处。
美人志前修，脂车日千里。
平生洁白行，尺璧绝瑕指。
持以照寒溪，溪澄疑有滓。

衣袂怯春寒，春在江南岸。
我意正伤春，复被春萦绊。
一雨胭脂湿，万壑冰澌泮。
撩我惜春心，与春伤烂漫。
柳垂不染丝，织成愁一片。
杏吐无烟火，烧碎肠千断。
忆昔腰如柳，柳腰轻易按。
忆昔面如花，花面娇难唤。
人不似春芳，随处得看玩。
因春忆美人，不见徒扼腕。
何时醉卧花柳中，一笑千金不容换。

削出云岑一片奇，天然玉莹泽如脂。
祇堪棐几旁边看，颇与文房辈行宜。
香篆自萦黄奶卷，飞花不点墨卿池。
粗官马上今无用，付与刘郎写近诗。

碧树笼秋池，锦帐迎风开。
水光曳倒影，矮菊纷舆台。
春风木芍药，是花岂云来。
淡妆绝脂粉，独秀墙之隈。
仿佛秦与虢，上马犹徘徊。
持以赠美人，斜插乌云堆。

蒲筥新芽补骨脂，雨痕照眼碧离离。
功于枸杞庵藦似，不是山人底得知。

脆胜芎苗软胜脂，雅宜碧椀贮流离。
渠渠地主恩何在，骨里黄金祗自知。

髓脑供祠寺，膏脂倒井闾。
岸隤犹略彴，塔秃只夫须。
窈窕钗先燕，夷犹带不鱼。
醉归天欲雪，好个探梅图。

太皞明朝禅祝融，杖藜能送几东风。
两崖萝蔓因依绿，一树桐华自在红。
聒聒窃脂农即事，喈喈抟黍女趋功。
细思举世谁闲得，一笑浮图倒景中。

矮檠矻初年，细字窘晚节。
天怜蠹书障，神授鸿宝诀。
金葩凉而严，丹宝温以烈。
两囊贮风露，半簪藉霜雪。
芬透顶{宁页}爽，清祛脑脂热。
梦魂寥廓远，宇观沆瀣澈。
云开月更朗，电掣岩欲裂。
术妙刮膜金，功过刳蟆铁。
聱牙读楚诅，琐尾窥越绝。
不忧幻景侵，且喜翳根灭。
颂花醉春温，餐英饱秋洁。
涂屋兆蕃硕，饮潭进耆耋。
况兹芳泽聚，尽洗空华结。
夜气存虚明，天光发昭晰。
须弥能微尘，渤澥或丘垤。
不直一笑粲，已判双眦决。

𦶟天妖焰彗初沉，朝汲仁贤简帝心。
未用锋车便脂牵，小须千里遍春霖。

邴原解剧饮，雅名称龙腹。
季伦杀为嬉，席妓敢嗔目。
有酒何庸辞，恐射蒋济木。
但当携酒去，名花赏幽独。
年秫未足了，圣米犹可漉。
爱屐怜猩魂，夺卮笑蛇足。
桂浆有余芳，桑落见重绿。
谏远衢尊投，法置酺饮读。
筹觥进蔌肴，流觞屏丝竹。
未忧瓶罂罄，但费{拖扌=匚}盥沃。
胜事在园林，家务付儿仆。
酿羔截肪乳，炰凤泣脂玉。
炼句丹九转，擒文泉万斛。
竞诋酒中贤，祗堪帐下督。
穿帻俯前案，障面厌方麹。
吹不落眼花，归去来篱菊。
华胥国遨游，无怀氏风俗。
登诗坛争长，破愁城相属。
二簋用坎四，三客敬需六。
共乐时方清，谁言世之叔。
相从孟公座，宁别辅氏族。
一笑祝诸贤，行釂天家醁。

豢龙作醢龙吞声，天公愦愦迷雨晴。
玉脂泣烹足媚妩，苦酒五色生光明。
龙虽神物畏馋吻，携朋去作天田耕。
稚禾婉婉鱼薧立，高原庚庚龟兆横。
汉家燮调岂无术，阴阳纵闭归董生。
□□□□□□□，□□□□□□□。
我贫自笑一瓢许，瓶粟屡空惭釜与。
彭泽曾无种秫资，沂水聊助咏雩舞。
颇怪吹云读风讼，浪愁淅米翻危语。
清时何事弘羊烹，善政端无宁虎乳。
仁人拯溺非姑徐，亟挽天汉如决渠。
我知造物识君意，十日一雨焉取余。
愿君展此作霖手，苏民旱徙扶黄初。
在在京坻赋高廪，坐令歌颂销欷歔。
病坡作计羹玉糁，辟谷宁羡黄石书。

嘉定丙子斗插申，秋灰出管才半旬。
我来适值蒸暑节，烛龙吐焰扶桑滨。
炎官流汗走踯躅，金乌啄火焚空旻。
湿云拥岫呼不出，火云糊天挂赫日。
脑脂盖眼壮士眠，谁挽天河洗蒸郁。
友人万君家龙丘，追凉共作招提游。
入门指点到丈室，中有石壁清且幽。
半月泓澄锁寒绿，气象凄切涵清秋。
凛然便觉肌骨爽，恍疑石罅蟠蛟虬。
老师宴坐圆觉场，一笑对客双胡床。
雀芽新试蟹眼汤，未到舌本先生凉。
悬河倒流挥玉麈，果然惊出蛟龙舞。
须臾雾裹浮图尖，地墨天昏作风雨。
吻端造化转寒燠，约束商羊上天去。
云开月明众峰出，指向岩前石应语。
归来为乏琼瑶报，清梦安排几番到。
池角土花生碧草，逗晓檐前乾鹊噪。
我承佛敕为行词，可拜云洲老师号。

压沙千亩敌侯封，珍果诚非众品同。
自得嘉名过冰蜜，谁知精别有雌雄。
常滋沆瀣充肌脆，不假燕脂上颊红。
四海举皆推美味，任从潘赋纪张公。

从来守令与斯民，都是同胞一样亲。
岂有脂膏供尔禄，不思痛痒切吾身。
此邦祗似唐时古，我辈当如汉吏循。
今夕湘春一卮酒，直烦散作十分春。

敝貂冲寒马声湿，余杭门外送归客。
去年曾送六朱幡，今年又送四千石。
更有三令相后先，采不盈筐去如织。
蒙蒙风雪人气薄，漠漠烟尘剑花蚀。
独立长空倚天壁，几度乞归归未得。
贰卿荦荦天与姿，不肯随俗相脂韦。
声名早落虞舜聪，霞裾云佩明春晖。
虞舜已死不复返，云埋苍梧天地悲。
万物兴歇各有期，人生出处宁无时。
揽裾结佩下霄汉，苟得吾志官无卑。
史臣昨侍玉皇案，爱民一语何孜孜。
愿公领此深长思，民力竭矣谁其知。
更须同志共此事，则公且去吾亦归。

肮脏常三黜，脂韦或万锺。
芸芸终有谢，炯炯此何穷。
雏穴皆鸣凤，生涯仅老龙。
轮囷忧世抱，抚事转冲冲。

觱篥声中气序过，谿头燕子又归窠。
清涵夜色花无睡，翠洗晨妆脸半酡。
红萼尚怀乡国旧，锦心空抱客愁多。
饮酣乐极翻成感，泪湿胭脂雪满坡。

少学东坡颇爱奇，夜抄灯疏𦶟松脂。
老随年度几弦瑟，愁怕月窥双鬓丝。
蚕市已非吾故国，菜园犹得子新诗。
闲人不管东风闹，麦饭枯鱼著顿炊。

刺豹朝淋血，烹龙莫泣脂。
分君新瓮盎，及我旧鸱夷。
竹叶供浮蚁，春风入朵颐。
扶衰拜嘉惠，时复一中之。

浮艳夸春苑，贞耐还秋花。
有菊与芙蓉，谁能分等差。
金蕊含朝晖，丹脸粲夕霞。
素商太冷淡，岁晚生光华。
诗人抱幽独，东篱爱天葩。
可惜亭亭姿，误以脂粉加。
知音须子期，知味须易牙。
临风慨千古，云海浩无涯。

时运遭逢亦偶然，着鞭莫讶祖生先。
闭门终负三冬用，脂箧徒夸十部贤。
玉树幸能光旧德，爵罗宁复叹当年。
生平未快荆州愿，有泪空令落九泉。

花容缜栗露冰肤，消得脂韦酪作奴。
叶底绽葩黄映玉，枝间著子碧垂珠。
洁躬淡薄隠君子，苦口森严大丈夫。
便合味言归隽永，移根禁御比青蒲。

古人忠与孝，不在工报恩。
如水日夜东，岂必同一源。
堂堂颜鲁公，舐血来平原。
鬼质不知何，几作绝吭魂。
大中白丞相，昔蹑卫国门。
幻作万羊梦，投畀朱崖村。
奇谤及师友，躗言动君尊。
匪但死不瞑，大是生无根。
我尝究初终，要亦无足论。
或以里言掇，或趣主意奔。
或从谈笑生，或即利欲昏。
初亦未有心，末乃成至冤。
青简玷齿颊，至今犹啍啍。
傥无魏阙恋，谁使舌莫扪。
森淅起奉册，片顷那容存。
床笫本无从，何物能轾轩。
脂垢亦易辨，谁解洿玙璠。
如彼孟尝客，亦已悔而反。
正比萧相系，慰拊聊春温。
五人皆有为，评订何必繁。
之子独嗟事，画牢讯书爰。
反复蹈生死，呵嘘变寒暄。
秋毫无所取，可验牍背翻。
自言复自渝，洗垢亦不痕。
堂帖写元奏，别白如珉琨。
渠知褫鞶枉，端由吠声喧。
天定能胜人，白日开戴盆。
只于揭纸间，了了穷所元。
不特玷尽磨，那复恨可吞。
但观斯人心，虽踵五子跟。
居然蚤虱微，而比蛇与蚖。
抑观诚斋书，理到词不烦。
有形斯有情，相比如箎埙。
而于五子中，乃复加诈谖。
旋观逄与羿，端在友弗抡。
毁玉自出柙，扣金能反辕。
割席怀共耕，知几当赐膰。
齚舌漫尔为，揩眵愧吾惛。
正须起九京，相与浇一尊。
江湖两相忘，再拜师至言。

银罂翠筦恰冬时，近腊金门赐口脂。
无数槐笼擎积雪，日华渐上万年枝。

玉徽十三，维以寓声。
支郎何心，写脂粉情。
汉冢春青，塞霜晓白。
千年之悲，表此遗墨。

隆兴圣主临盛朝，元臣堂堂冠蝉貂。
镇抚百度服天骄，九鼎安固屹莫摇。
凛然遗墨松后凋，美锦不裼璞不雕。
百年攸熺均童妖，惜我乔木屈艾萧。
围棋赌墅意自消，后来伟迹何岧峣。
我来郿坞鸟焚巢，乃见拱璧污脂膋。
卷藏再拜刻琰瑶，百花藩溷随飘飘。
愿续洛谱从午桥，不问处所知春饶。

涉秋苦多阴，婵娟喜见乍。
天巧竟作难，借此三五夜。
屯云滃四面，如骛俗士驾。
宝坊盍朋簪，尊酒共清话。
诸君读书眼，明不失纤罅。
天眼物昏之，谁为弯弓射。
连宵耿孤吟，虚窗自高挂。
竹风静逾爽，露叶灿可画。
梦踏市桥去，醉眠僧榻借。
阴晴且勿言，幽赏可能罢。
恨欠截老龙，三弄倚风榭。
酒酣歌慨慷，四坐勿渠诧。
边尘日澒洞，志士惜闲暇。
君看古圣贤，忧乐以天下。
持此阅人多，何但如传舍。
短气吐复吞，欲言恐遭骂。
径思投绂去，甘老渔樵社。
世论熟脂韦，人物叹衰谢。
相期崇令猷，兰鲍观所化。

华萼楼前花冥冥，三郎雅知睦天伦。
脂田恩厚脱屣轻，独将泡影观此身。
碧瑶六六秀蜀岷，朝来郁勃连夕曛，石坛虚呵存谷神。
笳鼓惊散羯鼓春，兄来问信杳莫闻。
瑶池宴酣归未醒，千岩万壑空烟云。
一念之差隔几尘，蓬莱谁信有太真。
平生我亦厌俗氛，秘箓曾受金阙君。
玄机傥有三生因，不妨牧羊学初平。

胭脂楼与瑞云红，叠萼重跗剪刻工。
元利滋为人伪夺，不如倾倒付东风。

欲知公之忠，须诵三谏诗。
欲知公之惠，须读万安碑。
朝廷得公重，天下失公悲。
骑鲸今几年，悠悠人见思。
今人愧前修，风流不可追。
立朝无刚容，突梯仍脂韦。
字民乏廉声，敲扑急茧丝。
不知富贵有磨灭，芳名姱节无穷时。
游子晚出公之乡，儿时敛衽公清规。
吁嗟九原不可作，每于清夜梦见之。
所以今日拜公像，浩歌出门双泪垂。

畸人平生偏爱奇，爱梅成癖不可医。
书带堂前忽见之，相羊不去燃吟髭。
今夕何夕秋为期，芙蓉映日红葳蕤，篱菊傲霜纷离披。
南枝春信未有涯，安得此粲对酒卮。
元是大阮解作无声诗，写梅幻相为娱嬉。
想当解衣盘礴下笔时，吸取清气入肝脾。
先融雪岭作墨池，坐变秋阳成春晖。
使我初见浑不疑，旋觉风骨全是颜容非。
恍如胭支马上坐明妃，缁尘生汗白玉肌。
又如鸱夷船底载西子，烟波惨淡双蛾眉。
雪堂仙去渺莫追，补之位置传者谁。
君今此宝世间希，芒端寒燠巧推移。
花神上诉真宰悲，何为苦泄造化机。
我有东绢滑如脂，装潢为屏作枕帏。
平章众画何品宜，笑我嗜好与君相背驰，不爱崇桃积李鬭芳菲。
请君快扫横斜竹外枝，岁寒心事正要渠相知。

谩说题舆乐，谁知忧国心。
城狐方伺隙，边马已如林。
去上缇屏最，行陈丹扆箴。
脂韦何足算，百炼是精金。

竹轩治郡政成时，却值王孙庆玉墀。
无吏下乡民点塔，捐田入学士砻碑。
平反阴德堪娱母，清白家风更课儿。
见说元宵灯不放，为他百姓惜膏脂。

君不见书生镌羌勒兵入，羌来薄城束缚急。
蜡丸飞出辞大家，帐下健儿纷雨泣。
凿沙到石终无水，扰扰万人如渴蚁。
挽𫄠窃出两将军，敌箭飞来风掠耳。
道傍神马白雪毛，噤口不嘶深夜逃。
忽闻汉语米脂下，黑雾压城风怒号。
脱身归来对刀笔，短衣射虎朝朝出。
自椎杂宝涂箭创，心折骨惊如昨日。
谷城鲁公天下雄，阴陵一跌兵刀穷。
檥舟不渡谢亭长，有何面目归江东。
将军偶生名已弱，铁花暗涩龙文锷。
缟帐肥刍酬马恩，闲望旄头向西落。

折山山下簇人烟，一似吴儿笑语喧。
始信胭脂溪水媚，木瓜分得也嫣然。

割脂簇蜡密成团，杰出东篱最奈寒。
加紫翻宜霜后看，料应惯见属刘安。

客情谁是不思归，芳草春深未有期。
昨夜月明啼更苦，山花满树落胭脂。

落落云中雁，亭亭阶下草。
草心将变红，雁声来已早。
霜风日夜催，对此忘吾老。
玲珑叶数层，次第颜色好。
燕脂染尽时，倚栏如醉倒。
年年秋雁来，每被吟情恼。

蜀妃夜谒紫虚皇，玉凤差参促晓妆。
䜩罢瑶台魂未醒，胭脂脸上白云香。

群芳发天机，妍媸太纷竞。
秋菊繁有徒，色以黄为正。
渊明具卓识，主一无多柄。
日锄三径荒，取友霜松劲。
后人悦纷华，逐物情其性。
不见黄居中，方隅靡从令。
绿衣尊间色，心忧切吟咏。
陶菊抱幽姿，汉广绝游泳。
红紫杂赋形，变化理难竟。
妖娆妒端庄，超乘夸捷迳。
黄花秋露中，心与晚色净。
品类富脂铅，盛服妆亦靓。
佛头诧奇装，桃花卑异姓。
殿荷呼是兄，先梅可称孟。
就中甘作君，今古有同敬。
伊其标上药，隠居重题评。
汲泉撷芬英，神功治未病。
味真乏佳色，苦坐芳筵屏。
轻身引华年，蓍龟堪鉴镜。
独立傲秋霜，高风谁景行。
嘉哉夷齐贤，不仕西周盛。
解约紫茱君，梗桧延福庆。
登高睨八荒，期活苍生命。
君家瓮头春，胚𣍯归酒圣。

入闽多古松，夹道疏复密。
未尝识兵火，既久蔽云日。
蠢兹惰游民，深夜腰斧出。
𣃁根取脂肪，窃负如鬼疾。
譬诸人刖趾，僵仆立可必。
供君一瞬光，夭彼千岁质。
暴殄圣垂诫，樵采官著律。
徼吏嗜鸡豚，熟视不诃诘。
登高抚逵路，巨干日萧瑟。
哀哉暑行人，暍死谁汝恤。

海棠妙处有谁知，全在胭脂乍染时。
试问玉环堪比否，玉环犹自觉离披。

高为峰岚下涛江，极目森秀涵苍凉。
始知着色未造极，壹似丑女施铅黄。
惊泉骇石聚幽怪，巨楠穹柏蟠老苍。
鹿门寺，华子冈，是耶非耶远莫详。
疑闻锺声起晻霭，似有帆影来微茫。
陌穷渡绝雪满坂，馿鞍钓笠分毫芒。
炎曦亭午试展玩，坐觉烟雨生缣缃。
古来绝艺必名士，俗史辟易安敢当。
大年脂粉米老狂，先朝仅数燕侍郎。
吾闻汾阳子，贵购父画一笔不许它人藏。
矮屏短轴已可宝，况此四幅垂华堂。
呜呼主人谨护守，神雷鬼电或取将。

岁华摇落物萧然，一种清芬绝可怜。
不许淤泥侵皓素，全凭风露发幽妍。
骚魂洒落沉湘客，玉色依稀捉月仙。
却笑涪翁太脂粉，误将高雅匹婵娟。

脂粉形容总未然，高标端可配先贤。
不陪严子羊裘后，即傍王郎麈尾边。

逢腊欣酬吟咏才，已知春色向人来。
口脂润逐银罂赐，百药香随钿合开。
梁苑辞臣堪赋雪，寿阳公主好妆梅。
更怜罢猎归侵夜，重对歌筵红烛台。

绣岭葱茏浮瑞气，云楼霭阙明珠翠。
禁城缘岭连九天，一片笙歌如鼎沸。
我恐紫麟丹凤洲，移于近甸资宸游。
东将太华为城雉，北以渭川为御沟。
又疑西王开月圃，白云仙都紫云府。
碧瑶新宫初构成，借与明皇自为主。
开元之末天宝初，天下太平方晏如。
万几多暇频游宴，青门道上驰銮舆。
长乐岐头霸陵岸，新丰市井骊山畔。
百里烟波锦绣明，宝马香车若珠贯。
宫中汤泉瑟瑟文，潺湲长以兰麝薰。
白玉莲花蹙飞浪，珠堂绣殿温如春。
贵妃承恩貌倾国，三千宫女朝霞饰。
谢家有女名阿蛮，歌舞织柔柳无力。
频唤入宫恩宠厚，金粟臂镮颁赐得。
秋来岭上霜月明，光照组练金吾兵。
槐烟柳露咽宫漏，玉笛一轰岩壑惊。
春来岭下春波绿，夜听琵琶将理曲。
幽咽轻拢慢撚声，鸾皇引雏啄珠玉。
尝记乘舆避暑时，御衣轻似红蕖丝。
翠辇将游石渠寺，探得姚崇乘小驷。
往来绿树影中行，清凉适称逍遥意。
荔支颜色燕脂红，生于南海烟瘴中。
南海地遥一万里，使臣日贡华清宫。
六宫每从鸾舆到，遗珠落翠长安道。
百司既奉玉乘归，汤宫横锁黄金扉。
门戈陛戟旨绣衣，朝钟暮鼓含清辉。
参差天上朝元阁，往往紫烟飞皓鹤。
至今碧落星宿繁，犹似当时挂珠箔。

曾趁东风看几巡，冒霜开唤满城人。
残脂剩粉怜犹在，欲向弥陀借小春。

春日迟迟辗空碧，绿杨红杏描春色。
人生年少不再来，莫把青春枉抛掷。
思之可不令人惊，中有万恨千愁并。
今日就花始畅饮，座中行客酸离情。
我欲为君舞长剑，剑歌苦悲人苦厌。
我欲为君弹瑶琴，淳风死去无回心。
不如转海为饮花为幄，赢取青春片时乐。
明朝匹马嘶春风，洛阳花发胭脂红。
车驰马走狂似沸，家家帐幕临晴空。
天子盛明君正少，勿恨功名苦不早。
富贵有时来，偷闲强欢笑。
莫与离忧贾生老。

小槛锁玫瑰，群芳次第催。
刺多疑有妒，艳绝却无媒。
露洒啼妆在，风牵舞态回。
层苞不暇吐，数日未能开。
烂胜燕脂颗，殷于烈焰堆。
浓将丹笔染，碎把绛绡裁。
漠漠香如芷，青于叶似苔。
夭难胜暖日，静不惹纤埃。
远对褰书幌，傍观置酒杯。
朵稀心暗记，根浅手亲培。
雉控眠偷摘，僧逢醉觅栽。
尽嘲终仿佛，拟折又徘徊。
丽夺倾城色，吟归间世才。
多情百花主，闻必有诗来。

乾坤父母莫匪慈，胚胎亿兆成角羁。
其间哺乳不及处，有时泣杀呱呱儿。
南川上游号沃野，景祐丙子尝凶饥。
新田始苗旧谷罄，十室八九无晨炊。
伏阴何者不仁甚，酿作水灾来助之。
烟煤刷天雨汁黑，呕山泄谷争奔驰。
横流一夜打城郭，万弩窃发穿毛皮。
东隅有洲尸揖揖，如蚁欲走遭水围。
屋根无力树腰折，蛟蜃食人犹择肥。
涛波一望万山阻，六亲不得相扶持。
国子刘公好仁者，惟时假守兹军麾。
民生在我不在命，告舟往救无敢违。
童儿赤立妇女困，载之刳木何累累。
泥沙外冷内饥渴，口噤不语如狂痴。
牵挛坐卧满府舍，赋以酒饮加𫗴糜。
随流往往亦不死，远在百里无人知。
捐金购得问氏姓，召使亲族携之归。
司农仓廪尽发出，不待奏报先施为。
有余况可补不足，大贾蓄家如响随。
来瞻去察夜继昼，赤热不忍荫华榱。
由斯一郡十万户，饿肤日月生膏脂。
存者相保没者葬，唐虞仁寿重驱跻。
圣主养贤贤养物，气和郁郁通高卑。
城西老宫古松径，一朝坠露甘如饴。
千柯万叶结不解，玉阶琼树光离离。
甿俗奔走竞观睹，手攀口吮同赍咨。
学老之人周氏子，好善不类黄冠师。
欲令事迹绚久远，筑亭其地高巍巍。
公之归朝不可借，松树至今犹未衰。
我作此诗揭亭上，他年堕泪如羊碑。

少年喜奇迹，落拓鞍马间。
纵目视天下，爱此宇宙宽。
山川看不厌，浩然遂忘还。
岷峨最先见，睛光厌西川。
远望未及上，但爱青若鬟。
大雪冬没胫，夏秋多虵蚖。
乘春乃敢去，匍匐攀孱颜。
有路不容足，左右号鹿猿。
阴崖雪如石，迫暖成高澜。
经日到绝顶，目眩手足颠。
自恐不得下，抚膺忽长叹。
坐定聊四顾，风色非人寰。
仰面嗫云霞，垂手抚百山。
临风弄襟袖，飘若风中仙。
朅来游荆渚，谈笑登峡船。
峡山无平冈，峡水多悍湍。
长风送轻帆，瞥过难详观。
其间最可爱，巫庙十数巅。
耸耸青玉干，折首不见端。
其余亦诡怪，土老崖石顽。
长江浑浑流，触啮不可拦。
苟非峡山壮，浩浩无隅边。
恐是造物意，特使险且坚。
江山两相值，后世无水患。
水行月余日，泊舟事征鞍。
烂熳走尘土，耳嚣目眵昏。
中路逢汉水，乱流爱清渊。
道逢尘土客，洗濯无瑕痕。
振鞭入京师，累岁不得官。
悠悠故乡念，中夜成惨然。
五噫不复留，驰车走轘辕。
自是识嵩岳，荡荡容貌尊。
不入众山列，体如镇中原。
几日至华下，秀色碧照天。
上下数十里，映睫青巑巑。
迤逦见终南，魁岸蟠长安。
一月看山岳，怀抱斗以骞。
渐渐大道尽，倚山栈夤缘。
下瞰不测溪，石齿交戈鋋。
虚阁怖马足，险崖磨吾肩。
左山右绝涧，中加一绳悭。
傲睨驻鞍辔，不妨驱以鞭。
累累斩绝峰，兀不相属联。
背出或逾峻，远骛如争先。
或时度冈领，下马步险艰。
怪事看愈好，勤劬变清欢。
行行上剑阁，勉强踵不前。
矫首望故国，漫漫但青烟。
及下鹿头坂，始见平沙田。
归来顾妻子，壮抱难留运。
遂使下余载，此路常周旋。
又闻吴越山，中明水澄鲜。
百金买骏马，往意不自存。
投身入庐岳，首挹瀑布源。
飞下二千丈，强烈不可干。
余润散为雨，遍作山中寒。
次入二林寺，遂获高僧言。
问以绝胜境，导我同跻攀。
逾月不倦厌，岩谷行欲殚。
下山复南迈，不知已南虔。
五岭望可见，欲往苦不难。
便拟去登玩，因得窥群蛮。
此意竟不偿，归抱愁煎煎。
到家不再出，一顿俄十年。
昨闻庐山郡，太守雷君贤。
往求与识面，复见山郁蟠。
绝壁横三方，有类大破镮。
包裹五六州，倚之为长垣。
大抵蜀山峭，巉刻气不温。
不类嵩华背，气象多浓繁。
吴君颍川秀，六载为蜀官。
簿书苦为累，天鹤囚笼樊。
岷山青城县，峨眉亦南犍。
黎雅又可到，不见宜悒然。
有如烹脂牛，过眼不得飡。
始谓泛峡去，此约今又愆。
只有东北山，依然送归轩。
他山已不见，此可着意看。

南朝有脂粉气，李唐夸锦绣堆。
接休文声响去，梦太白脚板来。

陌头侠少行歌呼，方演东晋谈西都。
哇淫奇响荡众志，澜翻辨吻矜群愚。
狙公加之章甫饰，鸠盘谬以脂粉涂。
荒唐夸父走弃杖，恍惚象罔行索珠。
效牵酷肖渥洼马，献宝远致昆仑奴。
岂无蘋藻可羞荐，亦有黍稷堪舂揄。
臞翁伤今援古谊，通国争笑翁守株。
孔门高弟浴沂水，尧时童子谣康衢。
扬觯姑欲退观者，鸣鼓本非攻吾徒。
亦如曼倩负逸气，呵斥佞幸惊侏儒。
于时后村茅柴熟，先生滑稽腹如壶。
虽无谢郎玉帖镫，幸有幼安布裙襦。
未妨优场开口笑，亦恐药市逢方𪾦。
更阑漫与通德语，醉倒聊遣宗武扶。
幽冥茫昧莫致诘，石言神降果有无。
翁云天公施罪福，亦如王者行赏诛。
巫咸可使诅楚否，泰山曾不如放乎。
况今民脂积消铄，洋洋如在宁助虐。
贫妇鲜能具复禈，贵人何必夸重较。
九重深喜农扈丰，五等超加社公爵。
更宜速飞腊前白，仍为潜驱山中駮。
除人大患捍大灾，与民同忧可同乐。
翁之用心极惓惓，余于致福未数数。
因思挥金犹粪土，奚异弃物捐溪壑。
神听聪明靡僭滥，诏书温厚戒椎剥。
重华渔稼茅茨俭，大禹疏凿衣服恶。
谁歌此诗送且迎，共挽浇风还太朴。

陌头侠少行歌呼，方演东晋谈西都。
哇淫奇响荡众志，澜翻辨吻矜群愚。
狙公加之章甫饰，鸠盘谬以脂粉涂。
荒唐夸父走弃杖，恍惚象罔行索珠。
效牵酷肖渥洼马，献宝远致昆仑奴。
岂无蘋藻可羞荐，亦有黍稷堪舂揄。
臞翁伤今援古谊，通国争笑翁守株。
孔门高弟浴沂水，尧时童子谣康衢。
扬觯姑欲退观者，鸣鼓本非攻吾徒。
亦如曼倩负逸气，呵斥佞幸惊侏儒。
于时后村茅柴熟，先生滑稽腹如壶。
虽无谢郎玉帖镫，幸有幼安布裙襦。
未妨优场开口笑，亦恐药市逢方𪾦。
更阑漫与通德语，醉倒聊遣宗武扶。
幽冥茫昧莫致诘，石言神降果有无。
翁云天公施罪福，亦如王者行赏诛。
巫咸可使诅楚否，泰山曾不如放乎。
况今民脂积消铄，洋洋如在宁助虐。
贫妇鲜能具复禈，贵人何必夸重较。
九重深喜农扈丰，五等超加社公爵。
更宜速飞腊前白，仍为潜驱山中駮。
除人大患捍大灾，与民同忧可同乐。
翁之用心极惓惓，余于致福未数数。
因思挥金犹粪土，奚异弃物捐溪壑。
神听聪明靡僭滥，诏书温厚戒椎剥。
重华渔稼茅茨俭，大禹疏凿衣服恶。
谁歌此诗送且迎，共挽浇风还太朴。

长养风来新样凉，蔷薇娇姹靓浓妆。
贵妃得酒沁红色，更著领巾龙脑香。
万花卸尽锦机空，留得蔷薇揖晓风。
賸把胭脂匀笑靥，不施铅粉涴潮红。
东君来与夏交割，西子出为春送终。
不是□□闲暇客，也拼终日对芳丛。

天与司花细细论，秋花虽是殿花军。
拒霜假得后凋操，造化岂容先策勋。
浓著胭脂潮醉晕，蹙成玉板折裙纹。
游蜂识尽千红紫，只这寒芳竟不闻。

细雨敛轻尘，枝间态度新。
春疑天雨宝，寒怯地铺裀。
叶底含羞女，阑边倚醉人。
休将脂粉涴，一一是天真。

汉宫眉斧息边尘，功压貔貅百万人。
好把香闺旧脂粉，艳妆颜色上麒麟。

岭海脂膏自古传，至今来往共长川。
灵灵有眼还知道，几个归人月满船。

玉妃围坐簇娉婷，勾引阳和媚德星。
洗尽凡花脂粉气，月香亭是雪香亭。

谁将伪学涴忠良，满眼脂韦时样妆。
敢斥弘羊苏岁旱，始惊鸣凤见朝阳。
生前运蹇官三品，死后流传纸一张。
前辈遗风今寂寞，狂歌聊复吊清湘。

村翁看了上元归，正是西楼月落时。
夸道官衙好灯火，不知浑尔点膏脂。

天然翠袖隠丰肌，好是胭脂未透时。
夜睡无香供蝶梦，晨妆有恨只鶑知。
坡仙具眼犹烧烛，子美多情却欠诗。
料得锦城花正好，怨公底事访春迟。

著雨胭脂沁玉肌，绝疑妃子醉眠时。
未邀佳客闲来赏，已怪游蜂早得知。
烧烛不妨循故事，卷纱何惜赋新诗。
羡君立就花前句，我欲赓吟思苦迟。

剪蜡匀脂别样妆，吐芳先与探春光。
为缘骨相天然好，所欠江头细细香。

涂脂抹粉岂长妍，得宠宜思辱在先。
万古宫人斜上望，淡烟衰草为凄然。

二十四番花信风，凝脂剪翠巧妆容。
谁言桃李芳春后，不似沿流锦绣中。

徐永升画时，予弱冠而缀文。
赵可大画时，予三十而有立。
钱诵画时，予究道之出入。
盖尝晦其声名，谢其等级。
恶脂韦而取容，与傲世而长揖。
客问直夫，处事太执。
直夫俛而笑曰，人各是其所习。

我如汝年时，昉问便江戍。
选阱如海深，望洋吁可怖。
汝今亦宜教，去作鳌峰主。
有民环百里，待汝字而抚。
何以奉宽条，何以抚黎庶。
惟公则生明，平心阅牒诉。
惟廉则寡过，莫受脂膏污。
惟勤则集事，慎勿习逸豫。
惟俭可无求，只学我清苦。
持此四字符，便是作县谱。
去家三百里，两地无多路。
安问来与往，时走一健步。
居官而民宜，暌隔非所虑。
三年课最归，可以见君父。

四年栖岭表，三岁客海东。
人生贵安适，奔走成何功。
去年喜归来，山花春蒙茸。
弟侄各捧觞，一笑生华风。
南山多紫芝，北山多白薇。
云空汗漫台，月午生凉辉。
俯仰仅一载，脂车复征西。
岂以丈夫志，万里犹庭闱。
岂以名山川，待公亲品题。
故园松桂林，一一含贞姿。
何时赋归来，毋令久凝思。

白云深处卧元英，莫问卿君与我卿。
说向老禅成寐语，误他壮士为虚名。
镂脂须信文徒巧，隔膜只愁性未明。
空忍饥穷吟乐府，也疑太祝似心盲。

画如禅有派，此派自公麟。
试我银丝发，幻渠金色身。
淡无脂粉气，清与雪霜邻。
具眼须珍惜，休将示俗人。

岁俭何曾敢吃浆，早于世路似忘羊。
桃花饭有秦人味，不染膏粱脂腻香。

春阴初过海棠时，病客遥听百舌儿。
纵有芳樽心不醉，落花如雨泪胭脂。

西风引袂凉云起，鸳桨扶船浮绿水。
露沁花脂茜粉香，满柄蜂芒刺葱指。
红绡半妥金钏明，堤上玉郎窥唱声。
湘中暮雨欢期失，各自东西空目成。
船荡波心烟漠漠，归路花从唱边落。
绿艳红妖江水深，水底灵均应不觉。

一从佳人去，念念思杳魂。
顷刻不离怀，梦寐常温温。
幽人非好色，脂粉何万群。
良马只一鞍，好花只一春。
流水去不返，青霄徒白云。
香魂在九泉，夫岂不酸辛。
人间尚寂寂，阴府复何言。
造物略不悲，苍天不我怜。
南风复西风，景物易变迁。
独有一寸心，朝暮佳人边。
幽冥不可诘，宁忍度岁年。
此身当如何，何当委荒烟。
若夫世间人，岂知道义坚。
孤然不自惜，怅望瑶台仙。
置之勿复道，时时泪涟涟。
不堪酒醒时，月下与风前。
有梦梦不成，所思长县县。
万里亦可到，一死今杳然。
相忆而自叹，苍天复苍天。

松脂明灭已更寒，蛙市无声万籁沉。
千里清风孤馆梦，一轮明月故人心。
欲眠还醒推藤枕，骤热仍寒弄楮衾。
搔首起来顾清影，断烟低锁荻花林。

霜翎雪羽胭脂顶，玄裳翠距白玉颈。
何年乘风下太清，芝田烟暝瑶池冷。
天台山上玉京天，何似青天玉帝前。
晓云黯淡但欲唳，夜月凄凉那得眠。
君不见东海苍鱼浮吞舟，一朝失却风涛秋，陆地蝼蚁俱逆谋。
又不见南山白虎啸裂石，一朝不得山林力，平原狸兔起图食。
如彼茅圊蝇，不知天池翔大鹏。
如彼布裈虱，不知白鸾舞空碧。
世间炎凉相渭泾，是非宠辱无限情。
彼鹤暂尔耳，自警聊自鸣。
山灵更须勤爱护，忽然鼓翅翔四溟。
上有昆台琪花红，下有蓬山芝草青。
山头知音复能几，几人得如华与丁。
那堪九霄去，人世无此声。

既雨山色晴转佳，望洋雪色脂麻花。
白云无边鸟声暮，目断远水明残霞。
流萤飞出衰草丛，宿鹊走上枯松丫。
人行道上暗回首，月下独对溪头沙。

浓淡色中匀粉腻，浅深痕上著胭脂。
华堂展处南薰起，一似西湖六月时。

见君除授千牛贵，过眼光荣一蠓微。
人爵未如天爵美，脂韦只道布韦非。

海棠最佳须老丛，远及百年花始红。
历看名葩此为盛，刚柯硬叶交相映。
倚石攒青二三丈，雨膏倒吸胭脂上。
仿佛璇霄发曙光，细族蓬莱绣旗仗。
露欲收珠色转深，香玉万颗藏春阴。
轻风欲透紫丝障，一片朝霞倾入林。
凤城多少栽花处，低嫩俱无可观树。
相对令人忆故山，年年雕萼扫朱栏。
只今惟有溪童在，应放高枝栖白鹇。

春风忽来花满树，海棠最多绕栏吐。
客愁才动不复安，两脚春泥踏春雨。
高枝背面辞晓喧，低枝湿透挥未干。
胭脂深重粉亦殷，颜色滑腻脂肉寒。
五云忽卷晨妆毕，晓来姿态俱已失。
悔不敲门请君出，吃酒忍饥看半日。
疾呼杯酌倾已迟，但惊野雪扫还飞。
可能就赐醉眠者，烂嚼落花听鸟啼。

天下邑无不可为，在人忍耐自为之。
信能宁心办坚苦，事到难处天扶持。
民吾同胞痛痒切，何忍横敛类剥肌。
心诚求之若子保，人亦怀之如母慈。
上饶迩来号凋剧，苟焉称贷负赖随。
况多权官惨剥割，又肆席卷公化私。
吏奸得售科罚计，等第输钱与断词。
词人欲休休不得，充庭塞狱缠累累。
公来愤悱感动处，与认前时已贷赀。
谓令亲民民必及，民固可欺天莫欺。
民脂民膏供我禄，胡宁又割民膏脂。
催科仅仅欲逃责，毫分不忍科罚施。
奉公洗手附庸邑，一孔一粒归州司。
请俸有时不给用，月索庄课来助支。
屡典缗钱代月解，几回过我同攒眉。
听讼元不以惮烦，使之无讼而民宜。
相安田里闲耆保，懒出市廛讴耄倪。
日长喧雀堪罗设，星散饥乌靡孑遗。
花酣满县春风遍，草茂虚囹天意滋。
君之来也蹙頞告，蹈此汤镬出未期。
屡效渊明归去感，不求赫赫声名驰。
自甘阳城书考下，谁曰闷闷政术卑。
隠隠绰有棠阴地，忽乃遽及瓜戍期。
自上而下有公论，辕辙依依动去思。
吏卒将迎相告语，东君政化尤可推。
义居孝友能为长，睦族慈幼存成规。
里仁为美典型在，居家既理官可移。
此番政事行无事，默与古者气象追。
君今既展朝天旆，人行道上口成碑。
予岂栖栖为佞者，特告方来共鉴兹。

太湖之阳景绝奇，乾坤轩豁呈端倪。
分将一派清涟漪，南宫幻出红琉璃。
朝暾未吐烟露垂，碧纱弦里眠江妃。
六月火伞张赫曦，姑射山寒冰雪肌。
妖{女间}万态不敢窥，净洗却面凝西施。
欲雨未雨多峰奇，霞生岛上乘冯夷。
来从西蜀江水肥，似绚吴江枫落时。
水乡月午舟叶携，何处更觅昆明池。
问渠为此堂者谁，人与鸥鹭相忘机。
丹心缅慕周濂溪，爱其莹质生淤泥。
推门清风故人来，一一君子遍追随。
六郎姿貌当年非，肝肠染透铅与脂。
拈花摘叶儿女痴，弛却蚕丝牵藕丝。
纷华一扫金飚吹，皮肤剥尽实不亏。
昼清人静茶烟飞，观云叶叶无停披。
千绮万缬古宝遗，底用漫天锦障帏。
恶其文著尚䌹衣，浇灌道义培根基。
氤氲妙毓山泽姿，肤寸弥满天地维。

冰雪胸怀七泽姿，纤纤舞袖学双飞。
袢襟应念人间世，灌顶何如山上芝。
荷叶巧偷鹦鹉背，莼丝密缀燕雏衣。
回塘相伴薰风里，争看胭脂黛绿施。

乾坤正气清且劲，长挟春风作襟韵。
不惟散满诗人脾，还入灵根茁苕颖。
顾山仙人昙滞家，带春搜摘黄金芽。
𢭏碎云英琢苍璧，旋泻玉瓷浮白花。
半瓯和露沾喉吻，甘润遶肌香贯顶。
孔光贤处不脂韦，长孺直时无苦梗。
平生腐儒汤餠肠，不堪八餠分头纲。
多君乡味裹将送，谓我诗情应得尝。
分无蛾眉捧玉椀，亦乏撑肠五千卷。
活火新泉点啜来，俨若少阳人觌面。
饮散登台嗅老香，却忆家山菊径荒。
明朝便作玉川子，两腋乘风归故乡。

海棠别得一风光，恨不生香转曲廊。
春睡太真困未足，胭脂露冷湿红妆。

一围蜀锦万花枝，红绿相携傍酒卮。
不必夜深来秉烛，满庭风雨湿胭脂。

愿君莫爱金花梨，愿君须爱红消梨。
金花红消两般味，一般颜色如烟脂。
红消食之甘如饴，金花食之先颦眉。
似此误人事不少，未食之前宜辨之。

提起臭猪头，密持清浄戒。
将谓足脂膏，元来少肉菜。
如何出得金华界。

娇羞处子临妆后，淡浄佳人出浴时。
无语倚栏如有恨，生嫌别岸污胭脂。

结庐甫里邻，顾瞻谁与游。
掩荆乐鱼鸟，握管成樵讴。
有客赏兹趣，柳下时停舟。
自缔十年契，投簪不愿侯。
一朝过我别，匪伊趋东州。
敢问何为尔，读书松竹幽。
辇母远之官，谩作升斗谋。
执手话劳役，挥杯忘献酬。
离怀聿云悲，重来如此不。
何当羽厥身，千里云悠悠。
上下相追逐，赤城少延留。
其中有玉人，而可为吾俦。
此志不可得，迢迢水东流。
载言涉征途，途修暑气遒。
袗𫄨自金玉，脂车裹粮糇。
我将植佳菊，长对南山秋。

离宫脂粉尚秾香，人去僧来岁月长。
钟磬咒成功德水，根尘洗尽水清凉。

态度脂韦不自持，对人无柰小腰肢。
好于彭泽归来日，瘦似章台别去时。
隠隠轮蹄端不恶，深深亭榭最相宜。
流莺百啭春光老，拟折柔条寄所思。

汉庭延寿丹青名，解使蛾眉休甲兵。
之子懒作迺翁画，直向梅花苦用情。
笔端不复污脂粉，临成天地无边清。
更将此意语君复，岁寒应与孤山盟。

肉未为奇骨最奇，透明玛瑙碎琉璃。
老饕不奈残牙齿，却爱桃花软玉脂。

双娥洒泣凝春竹，粉落脂残不忍妆。
开作疏花寄幽独，雪中仍作楚骚香。

残风剩雨今如此，莫遣胭脂雪满枝。
洛浦梦酣花半醉，华清浴困手双垂。
一杯而别亦何恨，十日之春能几时。
不遇少陵休怅惋，醉中试作补亡诗。

风光已是二分时，翻覆人间几局棋。
山雨不容春到眼，海棠无复晓凝脂。
情怀未必禽鱼识，岁月何堪驷马追。
只有荼{艹縻}香似酒，等闲开自不妨迟。

柏山高，秋风高。
打失登山屐，吹落炙脂帽。
应节应不及，登高登不到。

南国候伤早，东皇驾如驰。
月正未强半，红紫皆离披。
蜀花异凡品，作态能矜持。
可怜多迫蹴，竟随群卉移。
如彼市门女，狼籍施胭脂。
又如贱锦工，忙掷梭中丝。
匆匆不耐看，欲速将何为。
碧鸡有佳人，睡足晨妆迟。
含姿自爱惜，肯受春风欺。
思之不可见，感事肠生悲。

喜对荆人一笑嫣，吾邦今见此嘉莲。
脂容妩媚目疑幻，玉貌参差骨是仙。
试把万葩千卉较，曾无一蒂九芳连。
分明河洛中兴象，要竭精忠答上天。

片片胭脂缬地毛，对花醉脸上红潮。
樽前笑指人人看，好与香腮一样娇。

平常是道，不涉平常。
颠来倒去，规圆矩方。
林花著雨胭脂落，水荇牵风翠带长。

海棠袅袅弄胭脂，雨入枝头睡正宜。
最是高人有遗恨，杜陵因甚却无诗。

尽日看诗只掩扉，出门细雨怕霑衣。
杏花已露胭脂色，燕子如何却未归。

西风引袂凉云起，鸳桨扶船浮渌水。
露沁花脂茜粉香，满柄锋芒刺葱指。
红绡半妥金钏明，堤上六郎窥唱声。
湘中暮雨欢期失，各自东西空目成。
船荡波心烟漠漠，归路花从唱边落。
绿艳红妖江水深，水底灵均应不觉。

君不见汤家阿泉骊山阴，出入宫掖承恩深。
只流妃子脂粉气，不暖少陵如铁衾。
又不见汤家阿池紫塞上，沉香雾拥将军帐。
天寒十指堕弓刀，底用空言如挟纩。
何如韩时老汤婆，冬则饮汤惟腹皤。
形模混沌妇女笑，闭塞其兑藏天和。
老生门前十日雪，两脚冻皴眠不得。
断无蛮素构心兵，赖有婆兮相暖热。
夫人竹氏青玲珑，炎炎几时奈秋风。
婆耻居下常热中，毋弃憔悴以御冬。
得黄太史五字诗，厥孙传之尤滑稽。
霜风萧萧岁年晚，吾喜汤婆有完传。

一把轻丝拂地垂，柔梢浅浅抹燕脂。
絮花吹尽枝方长，却恨春风未得知。

科笋如刳佛面皮，科灯如点佛膏脂。
重科叠科何时了，奉劝诸官发大悲。

间关薪胆有谁知，正是苏台歌舞时。
可惜不如陈后主，吴宫无井号胭脂。

小山凉风高，秋意饶庭砌。
江南山水秀，锺此数丛桂。
亭亭苍虬蟠，磊磊栗玉缀。
薰染风露香，摆脱脂粉媚。
芙蓉已无秋，篱菊极羞愧。
幽芳蕙百亩，香味亦琐细。
孰知标格奇，自取造物忌。
狂风挟怪雨，族灭无噍类。
才怜金作屋，俄惊粟布地。
姿容就枯槁，气骨尚奇异。
如彼死诸葛，凛凛有生意。
试炷博山火，来参烟一燧。

仰山推枕玩娇儿，等是机前展大悲。
何必换头呈素面，重堆脂粉画蛾眉。

悠悠万里行，河畔草青青。
青草有衰歇，远行无期程。
秦既灭六国，驱民筑长城。
长城三千里，将以限胡兵。
城边沙水寒，饮马马悲鸣。
筑夫困久役，谁无乡土情。
父母念孝养，室家叹孤嬛。
万一死于筑，白骨空支撑。
膏血脂草莽，魂魄亦飘零。
苦哉筑城人，举杵无乐声。
仁守国自固，不仁祸斯宏。
祖龙不知此，纵暴劳苍生。
高明鬼瞰室，天道常恶盈。
长城徒高高，不救秦祚倾。
岂若唐虞君，垂衣燕泰宁。
至德亘万古，巍巍不可名。

青峰万仞高，云路多盘纡。
松柏冬不凋，悬溜成石肤。
上有逍遥天，元心与道俱。
长揖谢尘凡，放情常晏如。
唯服玉石脂，千年貌不枯。
命我登仙坛，坛名号玄都。
天风起西极，日月生东隅。
神仙递升降，鸾鹤相号呼。
拍肩友洪崖，挥手招麻姑。
流目极昭旷，使我隘九区。
山中有至乐，功名焉足图。

野翁有汤婆，爱逾美淑姬。
视之若彭亨，虚中而无为。
冬日则饮汤，身唯一衲随。
曾不涴脂粉，简洁良易资。
终宵暖吾足，贞静无邪思。
德音之所同，可作偕老期。
誓不中道绝，若彼氓蚩蚩。
作诗以遗婆，婆听当勿疑。

泯然诸念尽，木食貌常羸。
林下身虽老，人间事不知。
持经被艾衲，礼像𦶟枫脂。
不是忘形者，终难学尔为。

古松形甚怪，得性在山林。
偃盖盘空老，流脂入地深。
青霜曾换骨，野火误烧心。
材大诚难用，良工亦漫寻。

竹杖芒鞋晚步迟，为贪山水有清晖。
栖鸦已带残阳去，牧竖遥穿薄霭归。
可保禅身终放浪，从教尘世各脂韦。
闲中自有无穷乐，敢道麻衣胜锦衣。

晓虹跨江一千尺，平浪东西入天碧。
游人初觉秋气凉，衣不禁风薄罗窄。
渔家小艇方醉眠，艇里长鱼三尺白。
彩栏北倚数流萤，似与流萤旧相识。
香脂揩尽暗成云，银甲试弦初未直。
桥前流水声潺潺，年华一去何时还。
重来若问桃花路，记取松亭月影间。

去年大暑过京口，唯子见过牛马走。
气温貌古风骨粹，如入魏国逢轲叟。
前趋王事难少留，兀若洪钟未遑扣。
穷秋忽闻感疾恙，鬭蚁入床扬左肘。
天生贤者固有待，岂得数奇而不偶。
勿药之喜既和平，大肉快啖饮几斗。
神明复还方寸静，万卷旧书仍次部。
新年于已无职事，虽欲耕田不盈亩。
轻舟将览吴中春，独信樯乌沿霞薮。
知子玉趾远临访，倒屣出迎唯恐后。
山堂永日接言词，楚萍色味两俱剖。
自云君命入岩幽，顾此一身萦组绶。
病躯未堪事刀笔，野性如何屈杞柳。
宁甘贫薄且晦处，终岁穷经徒皓首。
陶家埏埴以为器，其大如瓮小如缶。
昔人知命斯上通，动静以时随所有。
我闻子论心恻恻，傥或祭天必薪槱。
大篇短韵时见投，开霁清旸穿户牖。
强抽鄙意答长歌，脂泽陋滋容益丑。
钱塘风物湖山好，与子相从频载酒。
一水汪湾暮日浴，千岩转侧朝云呕。
放怀方外聊自适，举杯相属起为寿。
美哉此乐世难得，勿话归期论子丑。

有客乘车建其，四牡骖服腾飞。
华绶杂佩陆离，指顾绰有余辉。
贲然到我柴扉，我生靡识轻肥。
旋穿敝屣粗衣，延之欲语襟期。
客言子其病而，胡不与世推移。
余曰子言诚非，穷达有命有时。
与其如脂如韦，孰若饭糗羹藜。
颜子陋巷寒饥，尼父尝称庶几。
恬淡道德之基，不义富贵奚为。
将子勿复致辞，吾志非君所知。

锦囊方络绎，忽报殒吟身。
泉壤悲千古，江湖少一人。
病怀诗眷属，医欠药君臣。
脂岭西风急，兴思暗怆神。

隋师已迫长江浒，玉树庭花曲未终。
千古龙鸾有遗恨，胭脂井上至今红。

一年一番听，无事亦低眉。
催得人归去，由来自不知。
春山穿翠霭，月树滴燕脂。
遗恨因亡国，流传似可疑。

寿阳曾点额，脂粉带余馨。
晴雨看如醉，冰霜冻不醒。
溪清羞洁白，色艳易飘零。
桃杏休相忌，东君眼自青。

慎勿扫苍苔，芳英堪藉地。
丘壑足风流，欠得脂粉气。

浮生年复年，安处即神仙。
子壮闲专日，家和笑答天。
软炊脂白米，甜酿雪清泉。
蔗境有余味，吟情真造玄。

闻昔宁馨儿，如马千里驰。
或秀如芝兰，或如饤坐梨。
居易生七月，已能指无之。
又比令狐楚，五岁善属辞。
是皆非偶尔，阴有造物司。
吾党正气旺，杨泣墨子悲。
谁知世变极，所见及所期。
卓哉子张子，不问今何时。
种德以种子，愈出而愈奇。
元方既及冠，可宝已不赀。
经史日研精，甚于渴与饥。
百发当百中，善射如由基。
亦曰厚自积，王魏不仕隋。
再索又得儿，照室光陆离。
今朝岁一周，岐嶷傲娥羲。
丛珍试初步，动觉应矩规。
粲粲文在手，炯炯白在眉。
但喜家传昌，浮机岂终危。
宙宇一开泰，扶植须人为。
在外寄藩屏，在朝资栋仪。
虽当保抱中，方来事可龟。
风埃自澒洞，庭阶且燕熙。
眼底双凤雏，笑唾燕雀卑。
而况表独立，硬脊非韦脂。
观志既有人，一脉如抽丝。
作室必肯堂，何患不塈茨。
此事真庆事，他事非所怡。
我老拙已固，无能说项斯。
来诗走风樯，难用蠡管窥。
趁笔聊示耳，深愧无精思。

苍苍本无为，乌兔争飞驰。
今日为何日，谁叩和与羲。
举目万感集，秋风黍离离。
人生能几何，梦境蛛营丝。
或以烹自售，变诈如鞅斯。
或以舌交战，纵横如秦仪。
亦或事旷达，蜕形慕安期。
不则逃空虚，灰心从阇梨。
不曰古圣贤，自有天根基。
为己非为人，积学如积赀。
弗废一日葺，庶几百志熙。
世远教法散，有识如退之。
试观训符读，道义不以规。
贵贱何足云，而乃徒费辞。
进学以为解，诗易分葩奇。
安贫以知命，妻儿任寒饥。
既而及行艺，顾欲中有司。
未忘功名径，□□荆棘茨。
堂堂山斗望，为论如彼卑。
吾师吾孔子，曾子而子思。
以至孟轲氏，四书炳蓍龟。
君家两英嗣，珠璧光和隋。
元方知自力，阃奥次第窥。
既以习语话，行有向学时。
光阴电一抹，圣狂几甚危。
百行孝为本，气下色愉怡。
极而察天地，造端自齐眉。
苦语赞义方，一洗时妆脂。
勉旃复勉旃，勿重老大悲。
还以自警省，就示吾诸儿。

断鳌奠极戏者谁，岷山如龙万里驰。
大江之阳起衡岳，崒嵂散作千委蛇。
直趋四明卓秀伟，二百八十峰参差。
潮江合捧山驻脚，伏脉分行东西支。
东或峨眉或凤翼，□□万顷琉璃陂。
二灵龟浮挟霞屿，大涵回顾藏崄巇。
我昔经行一俯仰，问百年前□何其。
迩来世变那可道，前辈风流归春澌。
山川无言黯失色，徒使旁观重歔欷。
西来诸峰江之外，独抱古青何巍巍。
远踏渤澥弥湠漫，近枕慈水清涟漪。
平生听人历铺说，屐齿欲到足犹縻。
况彼地灵所融结，是为之越老屈奇。
且闻胜处巧著屋，包括光景无余遗。
几年期我数语赘，终恐摸索非真知。
忽焉自省笔自舞，但说此翁他何疑。
怪石棱棱耸瘦骨，秀色隠隠开疏眉。
宽旷能容万壑赴，峭特雄压千秋卑。
云雨蓄泄大功用，波涛变化皆文辞。
上而层阴入凤凰，下而瑞脉生兰芝。
浮□蔼蔼自来去，本相不受时牡脂。
晓猿不惊鹤不怨，幽花野草芳菲菲。
以所见见有如此，又何以观山水为。
君不见苏子由诣京师，自谓终南嵩华虽已见，不若得见韩公琦。
又不见欧阳公赠别时，说道庐山高哉几千仞，即此便是刘凝之。
我翁视此亦何愧，愧我芜拙欠发挥。
若曰湖山精舍自品题，自有黄曹二贤之长诗。

郎别二十春，未报淮头捷。
空房守节心，羞见双胡蝶。
滴泪写胭脂，欲寄南雁群。
恐荡郎客思，封了却还焚。
妾甘奉姑老，妾甘育子穉。
它日昼锦归，愿郎无弃置。

此花枝叶山矾类，气味虽殊本共行。
铁定青门瓜魄变，否因李白酒魂香。
紫唇半吐胭脂重，素脸初开玉色装。
懊恼酴醾诧名色，乱施冶鬓过低墙。

翠底红娇得几时，不甘飞动雪胭脂。
问天借醒书窗眼，为报东风且慢吹。

适斋诗仙人，吟境天宽广。
闻诗未识面，鱼雁空来往。
道周歘相遇，慰此积岁仰。
烟林指深处，邀我税尘鞅。
入门境自胜，万竹飒萧爽。
灯前酌夜雨，谈笑剧拊掌。
锦囊出新什，句字两俱响。
明当早脂车，未别先惆怅。
嗟予走红尘，方此堕世网。
羡君饱林壑，四序足幽赏。
努力喜自珍，清名照天壤。

皇帝十四载，新元纪嘉熙。
仲冬戊寅朔，午漏方中时。
朔风震丘壑，猛籁号枯枝。
黯如商雪天，四野昏垂垂。
昼炊烟始息，暝色来庭帷。
鸡登杙榤立，鸟急林梢栖。
颇讶南至后，晷度宜舒迟。
胡为景尚促，疾甚驹隙驰。
儿童忽走报，日壁无全规。
仓忙出仰视，如月初蛾眉。
金乌失焰彩，玉象潜光辉。
苍天玳瑁色，列宿争依稀。
老稚相喧呼，伐社沸鼓鼙。
不知何物怪，掩此清阳晖。
吾闻阴阳家，日月以历推。
日迟月行速，赢缩数不齐。
遇朔必会合，差忒无毫厘。
气盛或相掩，二曜斯一亏。
望日日掩月，阳感阴故衰。
朔日月掩日，阴盛阳乃微。
又闻玉川子，月蚀曾有诗。
谓此日月者，天眼生东西。
两眼不相攻，相食其说非。
食月乃蟆精，伊戚盖自贻。
吾观作诗人，志各有所之。
玉川特寓谏，假此为之辞。
日月有蟾乌，此事本怪奇。
况自食其光，安能走而飞。
书称辰弗集，天象昏且迷。
则知交相食，此说当勿疑。
思既得其说，伤心重嗟咨。
日为众阳宗，万象皆影随。
今者何不臧，阴精夺炎曦。
仰空不能救，涕泗纷交颐。
嗟嗟今之岁，天屡彰其威。
星文沓示变，雷震洊失宜。
越在夏五月，郁攸煽京畿。
六月既望后，月蚀主旱饥。
今兹复日食，灾异何繁滋。
天意不虚示，坐井聊管窥。
即天以论人，日君而月妃。
关雎哀窈窕，意在贤才思。
靡曼或盈前，必为物欲移。
今者日之蚀，或恐由宫闱。
然而吾君圣，未必耽燕私。
君象日而尊，臣象月而卑。
正心在朝廷，昭德可塞违。
国柄或窃弄，耳目相蔽欺。
今者日之食，亦恐由群儿。
然而吾君明，朝岂庸盲痴。
人主向明治，武力不可隳。
方今北有敌，负垒惊边陲。
战士怯不勇，塞马纷骄嘶。
今者日之食，或由边事危。
然而吾君武，安肯假彼资。
重念此三者，急务诚在兹。
万一或有是，是即变所基。
应天不以文，减撤徒儿嬉。
如人丧厥明，必求良药医。
一片葵藿心，祇恐天未知。
何当排阊阖，碎首彤玉墀。
一篇痛哭策，历写心伤悲。
一者何所陈，无逸为元龟。
暗室屋漏中，肃如对神祇。
愿为楚庄王，规谏从樊姬。
毋效汉成帝，温柔老昭仪。
天君必清彻，智烛光发挥。
如日丽中天，煌煌明作离。
二者何所陈，用贤登皋夔。
选众立一相，国论公主持。
乌台执白简，妙选刚正姿。
戚里勿柄授，貂珰毋印累。
朝廷豁氛翳，在位销脂韦。
末光依汉日，天子是倚毗。
三者何所陈，张皇吾六师。
击楫如逖辈，天宠畀节麾。
卖国若桧等，电扫无孑遗。
练军明赏罚，勇锐奔熊罴。
南越颈可缨，中行背必笞。
如日照霜雪，殄灭何难为。
凡此三说者，中心久思维。
明白可举行，匪曰徒费词。
能转乱为治，可回灾为厘。
不学后羿射，不效夸父追。
捧轮上扶桑，洗光出咸池。
苍生照共仰，九土光咸晞。
五色太平象，重晕中兴期。
昊穹耀华彩，万国长瞻依。

甘同妻菜茹，极奉母珍羞。
一任时人笑，脂膏不自谋。

东南天一隅，谁起铜驼思。
雁荡山之臞，匕饭悲黍离。
矫首中兴期，儒风昌四维。
阴霾苦凝沍，光景几逶迟。
鸱鸮腾恶音，蛇虺纷剥脂。
忠愤发夜气，历历排奸辞。
黎明叫阊阖，骨鲠苍旻知。
阳嘘一脉春，万宇同掀眉。
睿智觉今是，庙断消前非。
畴昔两揆贤，烛照朋邪欺。
化弦易新调，活着扶危机。
孽蜮遁妖迹，鸣凤览德辉。
聋聩一苏醒，皇运兴炎基。
耿耿忠孝图，炳炳恢复规。
有志竟成事，失机将奚为。
布帛可御寒，谷粟能疗饥。
盘错见利器，疾病知良医。
今日坠悠邈，千古羞涂碑。

玉栏花药鬭春工，雨湿胭脂脸晕红。
丝管纷纷来赏玩，可怜吹落五更风。

虫有报雨蛙，竹树能攀援。
青褐随所处，肤如凝脂鲜。
长颈而方颔，顾盼升高颠。
久晴初得雨，清声满林园。
红蕉映白日，碧苇覆清泉。
幽居乐清浄，饮露如风蝉。
俯视虾蟆辈，迥然异凡仙。
能鸣复善晦，所贵身名全。

中有黄金白玉姝，莫欺红粒缀茱萸。
晓风吹面成冰脑，夜雪流脂结玉酥。
冻蘂未期春鸟啄，寒香不上暖蜂须。
一生欲压孤山句，囊锦空垂气浪麤。

谁裁婺女轻罗段，我有并州快剪刀。
色似山丹殊少肉，形如石竹亦多毫。
胭脂初褪黄先露，蝴蝶才成翅未高。
欲向小窗成扇面，世无陶缜倩谁描。

载脂我车，载秣我马。
煌煌于征，明月在下。

千树江头雪作裳，一枝故欲犯时妆。
分明莹薄裁琼玉，不比胭脂抹海棠。

胭脂十二万风尘，一样胞胎父母身。
天欲杀之胡至此，厥初何用降生民。

华骢料肥九分膘，童子身长五尺饶。
青丝鞚短金勒紧，春风去去人马骁。
莫作寻常厮养看，沙陀义儿皆好汉。
此儿此马俱可怜，马方三齿儿未冠。
天真烂漫好容仪，楚楚衣装无不宜。
岂比五陵年少辈，胭脂坡下鬭轻肥。
四海风尘虽已息，人才自少当爱惜。
如此小儿如此马，它日应须万人敌。
老夫出无馿可骑，乃有此马骑此儿。
呼儿回头为小驻，停鞭听我新吟诗。
儿不回头马行疾，老夫对之空啧啧。

髯君家本住中山，驾言出游安所适。
谓为小猎无鹰犬，以为意行有家室。
阿妹韶容见靓妆，五色胭脂最宜黑。
道逢驿舍须少憩，古屋无人供酒食。
赤帻乌衫固可烹，美人清血终难得。
不如归饮中山酿，一醉三年万缘息。
却愁有物觑高明，八姨豪买他人宅。
待得君醒为扫除，马嵬金驮去无迹。

玉神何事带红绡，未让胭脂与杏桃。
天下更无清可比，湘累不敢入离骚。

紫陌香尘逐马蹄，玉箫声里看花开。
绿衣鹦鹉胭脂嘴，一百金钱买得来。

荷盖高低绿影凉，露珠忽自泻秋光。
旧曾棹过高林浦，雨湿胭脂柄柄香。

路盘屈曲蛇行惊，岭危崒嵂龟纹真。
俯窥毛悚超宇宙，仰扪手得探星辰。
斜阳堕块朱砂魄，暮霞几缕胭脂色。
来朝海气泛扶桑，拥出金轮光赫赫。

惟菊可配松，受命天地正。
吾家植千本，朝耘暮灌润。
未言制颓龄，且用乐野性。
严霜百草死，后皇布肃令。
始知贞劲节，老硬异脆嫩。
俗圃莳红卉，赖君古道振。
斥谓非其类，一洗灵均恨。
骚人昔所餐，此辈何敢竞。
恶紫如恶莠，鲁叟遁无闷。
世眼重脂粉，君子故安命。

里巷有穷叟，颓屋仅四壁。
晨出暮乃归，升合赖筋力。
何能致大嚼，所具但粝食。
上以饫老妻，下以毓子息。
每饭焉得饱，酰醤或弗给。
懽然咀啖间，相对无戚色。
谁家粗禄仕，粱肉颇丰殖。
至亲本不多，辛苦养奴客。
雕盘割玉脂，香甑淅珠粒。
精腶及美糗，俊味岂易得。
大姬挟怨怒，不举至日昃。
小婢亦仰面，屏置若弃掷。
政尔万金重，不作一钱直。
主人敢兴问，翠眉愈烦啧。
乃知钟鼎门，庖宰刀机赤。
不如□□底，破铛煮荞稷。

蓬莱水浅尘几扬，历劫不动此道场。
黄金何年佛氏土，白云自古仙人乡。
吾故不能知鸿荒，尝闻许由避陶唐。
南巡会稽忆夏后，西渡浙水传秦皇。
欲镌文字示万世，想曾摩挲崖藓苍。
君臣岂不亦一到，父老失记书传亡。
思莼人归乱聪勒，衣锦军起诛宏昌。
教士四万虏吴友，子弟八千从项梁。
锋攒镝飞沸如汤，冷泉之冷常冰霜。
风涛汹地保恬静，火云𦶟天饶清凉。
寺门奇石万鬼凿，霹雳穿洞龙腾骧。
偃如未射李广虎，突如乍叱初平羊。
漫山钜竹不知数，百围屹立松杉樟。
野猿攫果就人手，山客贸薪充日粮。
艳浮凡俗花卉绝，毒螫狞恶虫豸藏。
竺峰飞来夜著翅，桂子堕落秋飘香。
睹史陀宫足仿佛，摩罗耶山非渺茫。
色究竟界扫蜃气，给孤独园堪雁行。
游屐屡破壁疥落，优波度筹千万强。
老树一株卧磵上，向来未有如许长。
有能直上北高塔，一览弱水穷扶桑。
织女机边拂衫袖，老人星外来帆樯。
金碧殿阁锺鱼廊，饱𫗴燠衲丛蜂房。
毗卢遮那明正遍，散脂修摩森护防。
长明灯笼照十方，胸中亦复作是光。
纤蝇么蚋不到处，三千大千禅那床。
游戏伽陀祇夜章，岂无一人骆宾王。
摩诃师子今僧王，一奋迅失千狐狼。

六十余年老病身，少曾识破世间人。
俗棋幸胜元无著，市药多夸总不真。
傅粉涂脂何可近，藏机伏阱未须嗔。
莲华岳顶看秋月，莫向长安踏市尘。

三百年来工五七，追雅媲骚谁第一。
独闻彭城陈正字，向来得法金华伯。
终古不朽语言在，以诗教人人不识。
善学少陵而不为，殆如孟子不言易。
世人往往谈神仙，便欲插翅登青天。
邀寻道士学服饵，朝呼暮吸夜炼煎。
换骨一语曾未悟，未办黄庭修内丹。
俗流无骨但有肉，虾蟆敢竞骊龙先。
姚合许浑精俪偶，青必对红花对柳。
儿童效之易不难，形则肖矣神何有。
求之雕刻绘画间，鹄乃类鹜虎胜狗。
由陈入黄据杜坛，当知掬水月在手。
后生可畏尝闻之，君友何人师者谁。
双井白门浣花脉，实字用正虚用奇。
郁轮袍曲异筝笛，藐姑射姿无粉脂。
梯危磴绝不可近，尚有简斋横一枝。

古人削竹以为笔，木板为方竹为策。
其字科斗或鸟迹，或篆或籀煤傅漆。
未有今人所谓墨，晋发汲冢尚可识。
地中间获钟鼎刻，文为之具未为极。
何其妙哉善摹画，束缚毫管备肸饰。
鹤眼凤咮凿湍石，黟楮剡藤𢭏成足。
松烟鱼胞和坚密，夸精鬬巧不遗力。
隶真行草最后出，万乃不能及古一。
有良弓矢无良射，器利工拙缪绳尺。
风颓俗降叹近日，四宝往往俱难得，尤艰得者墨一物。
燃𦶟膏脂磔桐实，非胶太燥则太溢。
高价玄圭诡苍璧，其实不直瓦与砾。
羲献不起欧褚毕，亦无李杜大诗伯。
颠倒吏牍冒儒籍，乳臭小儿仅甲乙。
苟且研磨暗窜易，奚李纵生惧称屈。
寿昌叶老独奇崛，陟阪涉涧负囊笈。
直笏圆丸动盈百，病风手试铜蟾滴。
潋滟龙光浮五色，便觉砚中轰霹雳。
金钱亦不过求索，但欲流名寄篇什。
噫嘻此一怪墨客，作书转送三叹息。
物有当黑不肯黑，事有当白不肯白。

鼻涕垂颐银竹冻，脑脂遮眼黑花飞。
此身尚觉非吾有，焉问人间万事非。

倾城国色著胭脂，红字兰亭又出奇。
比换鹅书更姿媚，一杯卯酒醉西施。

世上若无锺子期，破琴勿为俗子嗤。
人间亦有王昭君，奈何众女嫉蛾眉。
我粗能诗子能画，笔力岂不山可移。
希声绝色识者少，妾妇嗃嗃仍嘻嘻。
宣和画史我尝读，山水王诜并郭熙。
儋州秃翁早题品，元祐文章众首推。
坡诗一句不收拾，熙丰孽党遗群儿。
大坡小坡俱写竹，黜不登载无一枝。
河东颛征领节度，贼贯时实筹兵帷。
谓此昏椓亦善画，缪取人主玉色怡。
画之是非且不辨，国势竟随阉宦痿。
花光墨梅方盛行，乃坐山谷屏斥为。
简斋五诗动万乘，此等佳作亦弃之。
五日十日一水石，王宰见赏杜拾遗。
如许名手无其名，可谓世衰人才衰。
筒不肯破菜不泼，朝士闳籍涂粉脂。
青城北辕五马渡，正邪稍稍分荼饴。
万事尽如画谱意，焉得炎正不中微。
雪苏黄冤尚伊洛，始觉七政齐衡玑。
锦囊玉轴锁御府，径与宗祏同灰飞。
米元章史论稍公，遗物太仓存一稊。
子能画，亦能诗。
众人不识不必疑，相逢但当醉如泥。

盛夏关防少，深秋证候知。
脂寒饶涕唾，肤痒困疮痍。
故国山千叠，重阳菊一枝。
醉乡差可可，归路尚迟迟。

宣城牛尾雪天狸，梅老馋涎为赋诗。
曾与沐猴戏相得，脂膏争奈猎人知。

鹦鹉笼开彩索宽，一宵飞去为谁欢。
早知黠贼心肠别，肯作佳人面目看。
忍着衣裳辜旧主，便涂脂粉事新官。
丈夫能举登科甲，可得妖雏胆不寒。

君能匝腊过苕水，我正绝湖寻橘里。
人生有数会不免，先后差池数日耳。
天教新年暂相见，握手如获丹与砥。
略似德公上冢回，径入就谈倾底里。
如闻前月清兴发，杖藜晓对南山起。
苍官掀髯自虹举，清流照影时鹄峙。
我归已晚不得陪，脚中平生信有鬼。
独留诗卷使我和，思枯预怕搜脂髓。
小溪深处是何山，藏机一句无多子。
当时言下谁领会，只认泉石为对履。
至今遗迹记东坡，遂使此山同畏垒。
拟议固已输一筹，跻攀锐欲穷寸晷。
真境不乐有无间，更使高人为标指。
先生醉归方熟睡，冻蝇一任钻故纸。

梅倚幽岩顶，花开碧藓枝。
了无脂粉态，惟有雪霜姿。
一点香清远，千年树倔奇。
和羹风味在，那许浪题诗。

西蜀名花别样芳，玉环睡起试新妆。
化工还有无情处，祇与胭脂不与香。

傍水寻梅步水湄，轻寒轻暖日斜时。
不辞二里还三里，且看南枝又北枝。
蘂胜珠圆香胜脑，花如玉洁蒂如脂。
绝怜疏影横清浅，欲为题诗未敢诗。

一种孤芳别样奇，化工镕蜡雪霜时。
正怜粉蝶归何处，却怪黄蜂集满枝。
衣效道妆香惹袖，面侔佛相脸无脂。
清名也受梅花号，底事林逋不赠诗。

蜀地名花迥出奇，玉环卯醉未醒时。
只开春暖二三月，偶冒冬寒四五枝。
晓带清霜浓傅粉，晚迎红日淡匀脂。
惜渠未敢轻攀折，子美如何少得诗。

沧溟陵陆起黄埃，荐福碑惊半夜雷。
玄鹤归迟生墓草，白鸥飞尽上矶苔。
寒泉辱井留脂水，黑土夷陵出烬灰。
往事兴亡浑一梦，高名千古党碑魁。

着籍占杜曲，别业在临淄。
鸡号夜铎静，汗血逐膏脂。
纵横一握算，颠倒逢笑嬉。
举俗以为妙，纷纷尽愚痴。
不见朱公子，千里来相师。
偶然得我策，沼吴航妖姬。
秘此枕中术，若有千岁期。
大化常不偶，日与人事移。
人事多乖忤，汝计不得施。
君看货殖传，刀间有衰时。

阳魂日运金乌髓，阴魄时含玉兔脂。
一旦相交化神水，山中分作两华池。

红落胭脂井，香埋绛缕纱。
诗人工掞藻，吾命属渠花。
心呕犹堪思，山颓尚念赊。
吟残锦官里，醉倒玉皇家。
愈愿偿春酒，郊迷择婿车。
江头颠欲死，已办鬓生华。

半夜苍龙移玉斗，朱丝乍变南风奏。
女桑再绿竹箘红，三十六陂烟雨中。
香尘脂水随宫沟，谢娘掩幌鶑鶑愁。
翠涛千里崆峒秋。

勇学渊明赋归去，岂随巧宦效脂韦。
居官但饮双溪水，问圃宁无三径资。
碧落竞腾雕鹗兴，秋风独忆鲙鱼肥。
吾皇侧席思贤德，会有征书下赤墀。

登城最凄黯，绝𣨼脂粉醉。
万里烟尘蒙，掩此战争地。
江风荡渔歌，便觉春光异。
嗟我道不行，颇动乘桴志。

江南江北那识春，况此寄镇埋烟尘。
卑栖客官困垄断，无故污此金玉身。
浊醪自醉复自觧，空恨梗政吏不仁。
忽传街鼓聚嬉戏，两株枯柴插烛银。
涂抹脂粉破涕泪，觅酒献笑酬佳辰。
震揺荒市官不嗔，传是黄梅县西人。

清莫清兮河中水，白莫白兮头上丝。
河清头白自千古，有身清白知为谁。
提篮采桑西城妇，容发蓬勃霜色欺。
传是长安估客女，二八嫁与东邻儿。
东邻儿郎负枭獍，别家出戍征羌夷。
沙场杳邈绝信息，譍门无子难撑支。
花荣草枯知几度，日升月落常双驰。
力勤织𫟃活旦暮，堂前姑老心惊疑。
攒心万苦失头绪，年如逝水何能追。
不恨儿郎祗恨妾，有生无分安齐眉。
西邻女儿年将笄，双髻压颈簪花枝。
金钿贴额腮凝脂，笑妾采叶愁蚕饥。
妾身薄命何暇恤，所嗟母子各天涯。
空闺誓此守清白，不愿封侯愿早归。

始开已落谩芳菲，暗写东皇几夕晖。
傍树谁矜火焰异，对花自感壮年非。
红脂含蒂长枝劲，紫粉粘蕤老叶肥。
名占辛夷播方册，诗豪惟许少陵挥。

鹦柔猩艳胜西川，有色无香意态妍。
吟令美招名友聚，眠春羞并醉妃传。
锦城红濯垂丝雨，绣幄青笼秉烛烟。
莫待胭脂成粉去，月明便好泛金船。

有叶无花孰与同，繄谁指作雁来红。
翠梢润色攒秋瓣，玉树遗歌入野丛。
混迹尘泥欺落日，强颜篱落媚西风。
丽华曾洒当时泪，不把胭脂染井桐。

玉女攅空拥雾鬟，铁心千古照溪湾。
愿分一滴清溪水，去洗人间脂粉颜。

万事模棱持两端，脂韦自饰巧求全。
如何身处周唐际，党武翻成徇一偏。

佳人月下翠成行，团铺高张椀舞忙。
想见风情杜书记，暗中挥泪忆钱塘。
一老东家唤不譍，当年膴仕正承平。
何人诵得科灯判，莫向膏脂上取明。

名花韵在午晴初，雨沁胭脂脸更敷。
蒲驿莫妨娱刺史，锦坊岂不胜中书。
时无艳曲临轩纵，公莫巍坛韫匮沽。
春老绿阴青子近，东风来往一吹嘘。

珊瑚香点胭脂雪，芙蓉帐压春云热。
明朝早弄灯前月，潋滟九霞碧藕折。
璇杓高耸婺女明，金波漾晓辉郎星。
赤琼曲里长眉青，头上更有瑶池君。
六九五十四东风，西蟠桃花花未红。
鸣鸾鼓玉声玲珑，绿毛蒙茸莲水龟。
媥斓五色人间稀，春多瑞叶不敢飞。
冰壶光满鱼龙转，笑中低舞玉钗燕。
明年今日长秋殿，安舆入侍金桃宴。

三月初五日，索马平山边。
疾驰趋高沙，如走阪上圆。
夜行二百里，望望无人烟。
迷途呼不应，如在盘中旋。
昏雾腥且湿，怒飙狂欲颠。
流澌在须发，尘沫满櫜鞬。
红日高十丈，方辨山与川。
胡行疾如鬼，忽在林之巅。
谁家苦竹园，其叶青戋戋。
仓皇伏幽筿，生死信天缘。
铁骑俄四合，鸟落无虚弦。
遶林势奔轶，动地声喧阗。
霜蹄破丛翳，出入相贯穿。
既无遁形术，又非缩地仙。
猛虎驱群羊，兔鱼落蹄筌。
一吏射中目，颈血仅可溅。
一隶缚上马，无路脱纠缠。
一厮躏其足，吞声以自全。
一宾与一从，买命得金钱。
一伻与一校，幸不逢戈鋋。
嗟予何薄命，寄身空且悬。
萧萧数竹侧，往来度飞鞯。
游锋几及肤，怒兴空握拳。
跬步偶不见，残息忽复延。
当其蹙迫时，大风起四边。
意者相其间，神物来蜿蜒。
更生不自意，如病乍得痊。
须臾传火攻，然眉复相煎。
一行辄一跌，奔命度平田。
幽篁便自托，仰天坐且眠。
晴曦正当昼，焦肠火生咽。
断罂汲勺水，天降甘露鲜。
青山为我屋，白云为我椽。
彼草何荒荒，彼水何潺潺。
首阳既无食，阴陵不可前。
便如失目鱼，一似无足蚿。
不见道傍骨，委积有万千。
魂魄亲蝇蚋，膏脂饱乌鸢。
使我先朝露，其事亦复然。
丈夫竟如此，吁嗟彼苍天。
古人择所安，肯蹈不测渊。
柰何以遗体，粪土同弃捐。
初学苏子卿，终慕鲁仲连。
为我王室故，持此金石坚。
自古皆有死，义不污腥膻。
求仁而得仁，宁怨沟壑填。
秦客载张禄，吴人纳伍员。
季布走在鲁，樊期托于燕。
国士急人病，倜傥何拘孪。
彼人莫我知，此恨付重泉。
鹊声从何来，忽有吉语传。
此去三五里，古道方平平。
行人渐复出，胡马觉已还。
回首下山阿，七人相牵连。
东野御已穷，而复加之鞭。
趼足如移山，携持姑勉旃。
行行重狼顾，常恐追骑先。
扬州二游手，面目轻且儇。
自言同脱虏，波波口流涎。
白日各持梃，其来何翩翩。
奴辈殊无聊，似欲为鹰鹯。
逡巡不得避，默默同寒蝉。
道逢采樵子，中流得舟船。
竹畚当安车，六夫共赪肩。
四肢与百骸，屈曲如杯棬。
路人心为恻，从者皆涕涟。
星奔不可止，暮达城西阡。
饥卧野人庐，藉草为针毡。
诘朝从东渡，始觉安且便。
人生岂无难，此难何迍邅。
重险复重险，今年定何年。
圣世基岱岳，皇风扇垓埏。
中兴奋王业，日月光重宣。
报国臣有志，悔往不可湔。
臣苦不如死，一死尚可怜。
堂上太夫人，鬓发今犹玄。
江南昔卜宅，岭右今受廛。
首丘义皇皇，倚门望惓惓。
波涛避江介，风雨行淮堧。
北海转万折，南洋溯孤骞。
周游大夫蠡，放浪太史迁。
倘复游吾盘，终当耕我绵。
夫人生于世，致命各有权。
慷慨为烈士，从容为圣贤。
稽首望南拜，著此泣血篇。
百年尚哀痛，敢谓事已遄。

南方有珍禽，鸣声天下奇。
毛羽黑如漆，两脸凝璚脂。
燕赵佳公子，笼槛以自随。
童子重丁宁，饮食必以时。
将献上林苑，来巢万年枝。
待之岂少恩，不免加絷维。
珊瑚真珊瑚，碎琢良自悲。
中原寒气深，风土非所宜。

乳源浅浅交寒石，松花坠粉愁无色。
明星玉女跨神云，斗剪轻罗缕残碧。
我闻峦山二月春方归，苦雾迷天新雪飞。
仙鼠潭边兰草齐，露牙吸尽香龙脂。
辘轳绳细井花暖，香尘散碧琉璃椀。
玉川冰骨照人寒，瑟瑟祥风满眼前。
紫屏冷落沈水烟，山月堂轩金鸭眠。
麻姑痴煮丹峦泉，不识人间有地仙。

骨肉天涯别，风尘客子悲。
孟州新丧妹，夔峡继亡儿。
烛暗猿啼夜，城空日落时。
肝肠已无泪，只是脑中脂。

三日连绵雪，丰年预可占。
阴寒驱瘴毒，刑杀助天歼。
片片寻衣袂，花花饤屋檐。
来时须浩漫，到地即微纤。
狼籍无由扫，虚空不易拈。
溪流成瀺灂，野色变青黔。
洗砚冰霜合，烹茶气味甜。
行人留趾迹，村老上髭髯。
只被交加惑，宁为冷冻厌。
价高龟手药，势压酒家帘。
书案烦收拾，铜𬬻减顾瞻。
先春娇柳絮，永夜夺银蟾。
磵石悬飞瀑，园篱挂织缣。
山光韬美玉，水卤出形盐。
圆若珠玑剖，轻如鹄鹭燖。
高疑翻箭浪，碎是掷牙签。
萧洒偏低竹，绸缪更倚蒹。
丝绳浮井谷，宝鉴照妆奁。
毫髪吹先起，脂膏著自黏。
垂枝多线缕，鬅物利刀镰。
粲者诗风美，皤如贲主嫌。
夷齐羞洁白，郅宁等威严。
草树多摧折，萌芽苦滞淹。
霑濡虽近惠，染污剧伤廉。
黑帝由容慝，黄人但守谦。
苍茫施粉缋，枯枿露锋铦。
岳渎何曾补，尘泥渐觉添。
饥贫逢道路，富贵隔帷帘。
饱得儿童戏，稀令乌雀觇。
未应平坎窞，故欲峙峰尖。
魍魉皆迷愕，蛟龙亦遁潜。
豪门生间阻，坐市获并兼。
米谷方腾跃，箪瓢足养恬。
四垂云黯黯，一室火炎炎。
已厌填沟壑，那思溉釜鬵。
此情终待诉，谁肯到穷阎。

谁把繁英染绛脂，晓妆红淡腊前时。
栽培上苑无多地，嘱付行人第一枝。
朔雪有情相掩映，东风何事少嘘吹。
莫嫌冷落天涯远，他日和羹气味移。

幽芳宁贵俗人知，北省仙郎只自奇。
颜色定应西蜀品，馨香不减上林枝。
胭脂著雨深红日，葆髪临风半白时。
几欲相从花下饮，许昌词藻愧难追。

禁职台纲佚旧儒，青林华屋俨高居。
炎天久隔挥犀论，暇日聊脂载酒车。
雨逼秋容生户牖，风回凉思入襟裾。
东朝第一推调护，圣主宁容久卧庐。

费尽胭脂捻得成，杨妃醉后越娉婷。
定应梦着三郎事，吹老春风不肯醒。

闲居却笑俗人忙，又欲移门向野塘。
午爨松脂粘斧腻，晓行云气湿衣凉。
长生瑶草成丹药，万岁灵藤结紫香。
林下知心时有月，黄昏相伴入藜床。

绿树江南啼子规，落花流水洗胭脂。
无情风雨朝朝恶，误却归来海燕迟。

卖花声断雨蒙蒙，怯酒情怀易得中。
燕子自来还自去，胭脂吹老海棠风。

冰枝压路不可行，健夫快斧声丁丁。
南山未得过车道，北山复作发屋声。
低枝丛薄亦可喜，但觉身过琉璃城。
山高路滑凛欲跌，拄杖赖有青童君。
平安度岭笑相贺，榾柮快煖胭脂春。
夜投野店且熟睡，明日阴晴明日事。

世上纷纷驽与骀，分明此种是龙媒。
雪毛尚带胭脂湿，想是扶桑作浴回。

美人潇洒江水东，玉为肌骨冰为容。
岂无嫣红闹别浦，自性淡𥩟羞迎逢。
燕脂百斛鬭宫饰，白帝有令毋纤秾。
霜纨雾縠许在列，其敢诲冶女不共。
阿环羽衣曾按舞，睡棠何事分春浓。
不如淡扫粉亦却，诸姨合避虢国封。
当时亲承香露渥，峡梦回首云无踪。
空闻天王守太白，朝元阁下悲秋蛩。
我来殷勤为花寿，铅霜赠尔瑶兔舂。
却向花间酌清气，叱御勿进琉璃锺。

醉月飞觞兴未阑，蓬壶影里漏声残。
碧浮金鼎香脂暖，红闪银台烛泪干。
艳曲喜听催拍近，狂歌自觉入腔难。
赏心乐事输年少，一点闲愁了不干。

春阶荡漾春日长，羽林飒飒勾陈苍。
钧天寥寥帝不康，一月震悚奔勾芒。
夜鸠众功和阴阳，粉白黛绿各一方。
铸作娟丽盈盈妆，金乌飞去东藩傍。
左右前后千毛嫱，青云衣兮白霓裳。
重重华盖十六行，琼林玉殿积缟霜。
气焰薰薄摇篮光，白云乡是碧云乡。
骑龙韩愈如渔郎，缑山仙子闻仙方。
坐鹤之背吹凤凰，穆子简子方来王。
气迷色眩成肆狂，执法叩阊夕抗章。
有一于此无不亡，言从谏听如禹汤。
斥罢脂泽去芬芳，各服毼衣事蚕娘。

英英石榴花，不朱而自赤。
凡今之人兮，谁不悦媚色。
脂水涨渭流，妍姿竟倾国。

翠鬟半亸倦梳妆，杨柳风前阵阵凉。
弦索懒拈缩纤手，龙涎犹嚼口脂香。

锦城海棠妙无比，秋光染出胭脂蘂。
日照殷红如血鲜，箭砂妆粒真珠子。
玉环著酒睡初觉，脸薄粉香泪如洗。
绛纱穿露水晶圆，笑杀荷花守红死。
蜀乡海棠根本别，有色有香成二美。
春花开残秋复花，簸弄东君权不已。
锦袍公子汗血驹，宾客喧哗间朱紫。
有酒如池肉如山，银烛千条照罗绮。
萧娘十八青丝髪，手把金锺歌皓齿。
神仙艳骨世所无，歌声直入青云里。
江南倦客惨不乐，鸣笛哀筝乱人耳。
干戈满地行路难，屏里吴山数千里。
遥怜花国化青芜，浪蘂浮花敢欣喜。
草堂无诗花无德，窃号花仙宁不耻。
春花撩乱亦可怜，秋花烂熳何为尔。
花前妙舞曲未终，红雪纷纷落流水。
薄命佳人只土尘，抛杯拔剑长歌起。

当年结髪在深闺，岂料人生有别离。
到底不知因色误，马前犹自买胭脂。

我昔扁舟泛湖去，四望荷花浩无数。
谁家画舫倚红妆，笑声迥入花深处。
笙歌凄咽水云寒，花色似嫌脂粉污。
夜深人静月明中，方识荷花有真趣。
水天倒浸碧琉璃，净质芳姿澹相顾。
亭亭翠盖拥群仙，轻风微颤凌波步。
酒晕潮红浅渥唇，肤如凝脂腰束素。
一捻香骨薄裁冰，半破芳心娇泣露。
湖光花气满衣襟，月落波寒浸香雾。
恍然人在蕊珠宫，便欲移家临水住。
回首落日低黄尘，十年不到湖山路。
花开花落几秋风，湖上青山自如故。

我昔扁舟泛湖去，四望荷花浩无数。
谁家画舫倚红妆，笑声迥入花深处。
笙歌凄咽水云寒，花色似嫌脂粉污。
夜深人静月明中，方识荷花有真趣。
水天倒浸碧琉璃，净质芳姿澹相顾。
亭亭翠盖拥群仙，轻风微颤凌波步。
酒晕潮红浅渥唇，肤如凝脂腰束素。
一捻香骨薄裁冰，半破芳心娇泣露。
湖光花气满衣襟，月落波寒浸香雾。
恍然人在蕊珠宫，便欲移家临水住。
回首落日低黄尘，十年不到湖山路。
花开花落几秋风，湖上青山自如故。

东风擅红紫，颜色分重轻。
爱此柰子花，娇艳何盈盈。
未开足标致，紫绵灿垂缨。
开繁胭脂褪，徐娘老而贞。
俗称为海红，结实叶底頳。
来禽难为弟，海棠难为兄。
我评此三花，同出而异名。
一枝插铜壶，坐玩心目明。
安得剑南樵，素缣为写生。

水门夹西雨连越，邺瓦耕残莎草茁。
谁知当日夫容园，湿路迷城暗车辙。
夫容青根联戚里，美人对博蓬山里。
潮痕欲上红露晞，知是日高梳洗起。
园南禁绝人行道，中有民间旧宿草。
废园起垡鸣窃脂，寒食始应通祭扫。

山亭种花厌脂粉，纯种芭蕉三百本。
一心生意展不尽，四面蟠根培自稳。
卷舒风日闪流翠，滉滉清阴浸窗户。
烦君净拭湘竹床，着我横眠听秋雨。

吴姬织绫双凤花，越女制绮五色霞。
犀薰麝染脂粉气，落落不到山人家。
蜀山橦老鹄衔子，种我南园趁春雨。
浅金花细亚黄葵，绿玉苞肥压青李。
吐成秋茧不用缲，回看春箔真徒劳。
乌镠笴滑脱茸核，竹弓弦紧弹云涛。
挼挲玉箸光夺雪，纺络冰丝细如髪。
津津贫女得野蚕，轧轧寒机纬霜月。
布成奴视白{叠毛}毡，价重唾取青铜钱。
何须致我炉火上，便觉挟纩春风前。
衣无美恶煖则一，木棉裘敌天孙织。
饮散金山弄玉箫，风流未逊扬州客。

雪影萧萧带晚霞，胭脂灼灼傍铅华。
孤山夜合连枝木，一树春分二色花。
牛继马来几换骨，鹤乘鸾去忽通家。
向来逋老题诗处，曾有红裙拂碧纱。

寒釭融白脂，冻焰结红豆。
草有问字人，明朝能载酒。

今日何日春气柔，东城骑马花绸缪。
为君停马一呼酒，花前倒披紫绮裘。
玉脂泛滥鱼鸟饫，歌舞倦矣蛾眉愁。
千金万寿好宾主，今我不乐岁如流。
岂比世上狂驰子，一语不合行掉头。
呜呼天伦古所定，非有大故宁相尤。

宿雨卷余芳，庭户绿阴静。
玉仙从何来，服佩淡如莹。
迎飚薰自远，承露色弥正。
尚嫌脂粉涴，肯与頳紫竞。
姚黄花中尊，择配此其称。
寰尘暗京洛，偃蹇谁敢娉。
当年广陵谱，艳赏非不盛。
翛然林下风，政以道韵胜。
过期知益希，含章隠希病。
斜日下游蜂，一笑阑独凭。

王气初不限中华，至性未尝根六籍。
门闾节行世所钦，父子忠孝天应惜。
连环解玉理坚致，老蚌剖珠光的皪。
伯也执殳万人敌，血染征衣归不得。
空留明镜照孤鸾，妾颜如花心如石。
鬒云渐变蚕丝白，蓬首何曾御脂泽。
北堂手植忘忧草，幸有斑衣可娱老。
不须遣使寄当归，儿无远志归来早。
事亲日短当爱日，祇今三年已素鞸。
宰予衣锦殊未安，温峤绝裾非小失。

此纸无脂粉气，之子有山水淫。
当时以意摸写，今我以目登临。

永夜无人玉漏迟，团团月上海棠枝。
月留凉露芳尘暗，花弄清晖淑影移。
粉黛三千春对镜，银波万顷晓凝脂。
深闺为尔牵愁兴，坐问容光强赋诗。

方塘风露清泠泠，万荷嶷立森高青。
群花迎日各有态，一茎出水初亭亭。
双苞并蒂发天巧，雕饰尽去殊瞻听。
风标自是绝尘土，道气直欲凌青冥。
恍然两仙来帝庭，翠云绿雾浮辎𫐌。
飘飘羽服共萧散，隠隠水珮争珑玲。
同舆鄙笑岳及湛，专城仿佛石与丁。
看花何啻日千转，属辞含意行且停。
涪翁食莲寄深感，如此妙质谁当铭。
我歌此诗百其聆，一洗千古脂粉腥。

千门万户矗青冥，六国脂膏四海兵。
岂但此中非帝业，当时犹更有儒坑。

半山松菊黯风烟，犹有新词世共传。
暗叶宫商那有韵，绝无脂粉却成妍。
趋朝玉佩行行整，入手骊珠颗颗圆。
老子平生端崛强，可能著句独浑然。

风饕雪虐大江头，苔藓鳞鳞绾铁虬。
清绝一枝先百卉，密攒万蕊傲千秋。
本无烟火尘氛气，洗尽铅华脂粉羞。
月夜携樽相对饮，恍疑身世在罗浮。

遝遝走闾巷，都人起中宵。
相拥候府门，惟恐失此朝。
尽言来送公，车马城北桥。
桥边脂辖亭，大尹此相邀。
歌管盛宴集，簪裾合群僚。
四座酒既行，相顾魂已销。
亭前有杨柳，秋风减长条。
折以持赠公，莫厌霜叶凋。
节物虽谓晚，比春情更饶。
递起劝公饮，双呼金翠翘。
岂徒要公醉，恐公遽乘轺。
借问何尔为，重公若琼瑶。
美质未省变，与人存久要。
既莫不可留，征衫遂飘飘。
鸣驺过升迁，群甿闹如蜩。
感公来二年，免我于无聊。
今公舍我去，何由借诸朝。
愿君富且贵，寿命等松乔。
直似先令公，巍巍佐唐尧。
涕泪逐公行，不惮公更遥。
公诚上下通，和如奏笙箫。
所以得如此，人情不相辽。
嗟同缪与公，一时赴弓招。
于今二十年，不见有所超。
前日荷君相，与印垂之腰。
使归守山郡，藏伏甘寂寥。
闻公将治行，乃心日夜摇。
恨不能送公，俯首类酸痟。
徒为送公诗，有如草虫喓。
强勉写之去，忧来立危谯。

此草有奇效，尝闻于习之。
陵阳亦旧产，其地尤所宜。
翠蔓走岩壁，芳丛蔚参差。
下有根如拳，赤白相雄雌。
𣃁之高秋后，气味乃不亏。
断以苦竹刀，蒸曝凡九为。
夹罗下香屑，石密相和治。
入臼杵万过，盈盘走累累。
日进岂厌屡，初若无所滋。
渐久觉肤革，鲜润如凝脂。
既已须髪换，白者无一丝。
耳目固聪明，步履欲走驰。
十年亲友别，忽见皆生疑。
问胡得尔术，容貌曾莫衰。
为之讲灵苗，不为世俗知。
盖以多见贱，蓬藋同一亏。
君如听予服，此语不敢欺。
勿信柳子厚，但夸仙灵脾。

当日温泉浴太真，岂知绣袜解尘生。
更于洗滑凝脂处，尚忆胡儿在锦绷。

白莲阁下小方池，后主曾于此避隋。
知拥二妃何处去，至今石脉带胭脂。

寒梅冷艳缀轻枝，误认夭桃未放时。
盛饰霓裳陪越女，不施粉黛抹胭脂。

胭脂湿透污罗衣，春尽萧郎又不归。
香冷篆盘檐影转，一帘红雨燕双飞。

陇头人未来，江南春几许。
惆怅玉笛声，吹落胭脂雨。

福祸递隠伏，荣辱相因依。
贤达素知此，不肯如脂韦。
青门工种瓜，首阳甘采薇。
清风弥万世，斯人谅堪晞。

落蒂累累入海航，枯皮犹吐绿芽长。
金丝髪裹乌龙脑，白兔脂凝碧玉浆。
未许分瓢饮{需酉灵}醁，且堪切肉配槟榔。
当时曾挂将军首，此说荒唐未可量。

奚官小臣职奚为，马饥则秣渴饮之。
龙媒八尺千里姿，雪花被身云陆离。
洼之异种来天池，乘舆重惜闲驱驰。
河清海晏无盘嬉，壮士老死不得骑。
御柳春深白日迟，寒甃净汲冰花漪。
目光注电吻沫脂，振迅欲掣青络丝。
奚官小臣谨厥司，犹恐若后呵谴施。
不必前身作马通马语，人心物性在善推。
呜呼奚官小臣身贱卑，马不如人愚亦知。
奈何为人牧，重爵厚禄不恤民渴饥。
{夋刂}刮膏血剔肉肌，坐令沟壑转老羸。
今之龚黄卓鲁谁，云林藂社时所师，为出马图陈诗为。

本分天然白雪香，谁知今日却浓妆。
秋千院落溶溶月，羞皋红脂睡海棠。

浮飙解重阴，白日丽青天。
凛凛秋气肃，萧萧风景鲜。
脂车驾我马，览物往于田。
幽兴未能尽，中途复来旋。
古人不可及，独往只自怜。
岂若偃吾室，优游以忘年。

蹛林初跃玉羁旋，已觉芳菲近日边。
塞上胭脂侵酒面，江南寒食落尊前。
魂迷一水花临浦，醉入东风絮满天。
金谷更饶春色好，四难犹恐负华年。

穷冬北上太行岭，霰雪𫄙结风峥嵘。
熊潜豹伏飞鸟绝，一迳仅可通人行。
僮饥马羸石磴滑，战栗流汗皆成冰。
妻愁儿号强相逐，万险历尽方到并。
并州从来号惨烈，今日乃信非虚名。
阴烟苦雾朝不散，旭日不复能精明。
跨鞍缆辔趋上府，髪拳须磔指欲零。
炭炉炙砚汤涉笔，重复画字终难成。
谁言醇醪能独立，壶腹迸裂无由倾。
石脂装火近不热，蓬勃气入头颅腥。
仰惭鸿雁得自适，随阳南去何溟溟。
又惭鳦鸟识时节，岩穴足以潜微形。
我来盖欲报恩分，契阔非徇利与荣。
古人有为知已死，只恐冻骨埋边庭。
中朝故人岂念我，重裘厚履飘华缨。
传闻此北更寒极，不知彼民何以生。

君家得莲种，远自浙江湄。
明烛然深碗，浓朱画细丝。
盛开尤菡萏，到落不离披。
岂独夏花好，仍兼秋实奇。
味长包石蜜，壳嫩剥燕脂。
况复芬芳久，霜前殊未衰。

桑麦青青四月初，皇华使者又脂车。
为臣岂得辞王事，寿昌侍郎巽之子。

蹷张见旧史，强弩亦古官。
如何壮夫事，今作儒者欢。
罚郡在僻左，时清政多闲。
戎装命宾侣，作此开愁颜。
吴弩号健捷，仆夫为吾弯。
正侯废已久，画纸为雕盘。
日晕生几重，挂壁何团团。
记筹鼓声急，中的酒量宽。
诚非军旅事，亦有堵墙观。
安得十万枝，长驱过桑干。
射彼老上庭，夺取燕脂山。
不见一匈奴，直抵瀚海还。
北方尽纳款，献寿天可汗。
吾徒久不武，干禄为饥寒。
所得才升{豆斗}，龌龊在朝班。
不如执戈士，意气登韩坛。
笑拥白玉妓，醉驰黄金鞍。
郎官一生俸，供尔数月间。
儒将古所重，料兵如转丸。
谁知戴章甫，终老弄辛酸。
偶因儿戏为，痛念边事艰。
临风自慷慨，素发冲儒冠。

兰省方雠乙夜书，襄阳迎侍暂脂车。
挥毫偶未归纶阁，衣锦何妨奉板舆。
岘首碑前留马足，鹿门山下宿僧居。
汉皋游女曾相识，应解鸣珰换佩鱼。

锦里名虽盛，商山艳更繁。
别疑天与态，不称土生根。
浅著红兰染，深于绛雪喷。
待开先酿酒，怕落预呼魂。
春里无勍敌，花中是至尊。
桂须辞月窟，桃合避仙源。
浮动冠频侧，霓裳袖忽翻。
望夫临水石，窥客出墙垣。
赠别难饶柳，忘忧肯让萱。
轻轻飞燕舞，脉脉息妫言。
蕙陋虚侵径，梨凡浪占园。
论心留蝶宿，低面厌鶑喧。
不忝神仙品，何辜造化恩。
自期栽御苑，谁使掷山村。
绮里荒祠畔，仙娥古洞门。
烟愁思旧梦，雨泣怨新婚。
画恐明妃恨，移同卓氏奔。
祇教三月见，不得四时存。
绣被堆笼势，胭脂浥泪痕。
贰车春未去，应得伴芳樽。

马穿山迳菊初黄，信马悠悠野兴长。
万壑有声含晚籁，数峰无语立斜阳。
棠梨叶落胭脂色，荞麦花开白雪香。
何事吟余忽惆怅，村桥原树似吾乡。

尧舜钦天日，羲和正历时。
铜浑列辰象，玉烛照华夷。
真宰潜能秉，飞廉讵可吹。
祥光长赫矣，佳号得温其。
衔处非龙首，燃来岂凤脂。
皇明方比盛，鉴物自无私。

甘露霭长空，垂休太一宫。
瑞光经日在，圣德与天通。
如醴沾衣白，凝脂间叶红。
淋漓滴层汉，顾眄骇重瞳。
五色名难比，三危味莫同。
祗应书信史，千古仰玄功。

何处初寒好，初寒福善居。
长宵对灯火，满室聚诗书。
暂息登山屐，休脂下泽车。
所安容膝地，何必更多余。

列圣储灵贶，坤珍应祀仪。
分葩对牟首，观瑞驻华芝。
毓德繇皇始，彰功在圣时。
早闻萦殿桷，复见孕门楣。
自有云成盖，非因水聚脂。
黄英苞五德，古字秀三枝。
户牖瞻丹幄，簪裾从罽緌。
画图稽大隗，歌咏入咸池。
九庙流光远，千龄复旦期。
将书符命志，宁比玉灵诗。

走马黄昏渡河水，夜争归路春风里。
指点韦城太白高，投鞭日午陈桥市。
杨柳初回陌上尘，烟脂洗出杏花匀。
纷纷塞路堪追惜，失却新年一半春。

微之出守秋浦时，椎冰看𢭏万谷皮。
波工龟手咤今样，鱼网肯数荆州池。
霜纨夺色贾不售，虹玉丧气山无辉。
方船稳载献天子，善价徐取供吾私。
十年零落尚百一，持以赠我随清诗。
君宁久寄金谷地，方执赐笔磨坳螭。
当留此物朝上国，日侍帝侧书新仪。
不然名山副史本，褒拔元凯诛穷奇。
咨予文章非世用，画镂空尔靡冰脂。
挥毫才足记姓字，窃学又耻从师宜。
匆匆点污亦何忍，嘉贶但觉难为辞。
篇终有意责赵璧，穷国恐误连城归。
倾囊倒箧聊一报，安敢坐以秦为雌。

木杪田家出，城阴野迳分。
溜渠行碧玉，畦稼卧黄云。
薄槿烟脂染，深荷水麝焚。
夕阳人不见，鸡鹜自成群。

穿桥度堑祇闲行，咏石嘲花亦漫成。
嚼蜡已能忘世味，画脂那更惜时名。
长干里北寒山紫，白下门西野水明。
此地一廛须卜筑，故人他日访柴荆。

蟠桃移种杏园初，红抹燕脂嫩脸苏。
闻道飘零落人世，清香得似旧时无。

水边无数木芙蓉，露染燕脂色未浓。
正似美人初醉著，强抬青镜欲妆慵。

玉指纤纤出后房，似矜随意得奇芳。
只愁暖律争先落，赖有凝脂可旋妆。
近比含饴知有味，不须嚼蕊自闻香。
未应力欲争春巧，喜士深心庶可将。

湖山天下之绝境，群山绕湖千百重。
碧笋四插明镜外，此阁正落明镜中。
绿波一穗扫沙尾，拥门尽是红芙蓉。
清香断处接苍霭，绿萝攀树登高峰。
当轩不置窗与槛，湖光山翠还相通。
侧耳似闻天上语，接手便欲翻长空。
忽疑跃入画屏上，但觉毛发生清风。
光景动荡失天地，直与颢气争雌雄。
君何容易得此处，着意镵凿由天公。
西湖虽然多佳境，游人到此景遂穷。
昔日郎官退居此，足踏藤履手携筇。
时陪金壶宴亲旧，船飞两楫如归鸿。
溪鱼鲜白玉膏脆，林果红熟燕脂浓。
挥弄清泉倚苍石，当时即是神仙翁。
又况诸子尽奋发，绿袍照烂时相从。
我来登览但叹息，有家不得居江东。
至今此景常入梦，尚有清气留心胸。
屡蒙书尾追拙唱，强临纸札诚难工。
湖山有灵必见笑，便与弃掷无留踪。
直须收拾买邻舍，兄乎异日能相容。

仙桃移在玉栏初，红抹胭脂嫩点酥。
闻道飘零落人世，清香得似旧时无。

姚黄容易雒阳观，吾土姚花洗眼看。
一抹胭脂匀作艳，千窠蜀锦合成团。
春风应笑香心乱，晓日那伤片影单。
好为太平图绝瑞，却愁难下彩毫端。

西蜀传芳日，东君着意时。
鲜葩猩荐血，紫萼蜡融脂。
绛阙疑流落，琼栏合护持。
无诗任工部，今有省郎知。

稻熟水波老，霜螯已上罾。
味尤堪荐酒，香美最宜橙。
壳薄胭脂染，膏腴琥珀凝。
情知烹大鼎，何似莫横行。

轻红如杏素遮梨，直似佳人照碧池。
已是化工教艳绝，莫嫌青帝与开迟。
烟滋绰约明双脸，雨借夭饶入四脂。
西蜀有名须得地，琼林高压百花奇。

春皇自厌花多红，欲得花颜如玉容。
春皇青女深相得，先教敛与秋霜色。
乃有雪月供光，星榆献白，艑量银汉琉璃湿。
人闲美玉捣作灰，荆山昆山鬼神泣。
天上有人名玉女，投壶之外能为素。
姑射神人解种花，先须此物为根芽。
天罅地窍掬精粹，蟾身骊颔偷光华。
其时正是天地交，二气上下阴阳调。
此花孕育得其正，其闲邪气无纤毫。
所以其色为正色，出乎其类拔乎萃。
一如君子有诸内，粹然其色见于外。
三月将尽四月前，百花开尽春萧然。
扬州日暖花开未，春香不动花房闭。
仙掌秋高玉露浓，蛟人泣下珠玑碎。
黄鹂本是花中客，啼尽好声求不得。
春皇费尽养花心，春风使尽开花力。
春归鶑去花始开，谁人放出深闺来。
唐家天子太平时，太真浴罢华清池。
红裳绣袂厌君眼，更作地仙披羽衣。
麻姑睡起蓬莱岛，风吹玉面秋天晓。
洛川女子能长生，水中肌骨成瑶琼。
褒姒不见诸侯兵，尽日不笑如无情。
宋玉移家安在哉，东邻不画胭脂腮。
卓文君去成都速，锦衣金翠慵装束。
吹箫客貌果何如，见说其人名弄玉。
若比此花俱不足，淫妖怪艳文之累。
一如妇人有贤德，不为邪色辞正色。
孀居之女能自持，终身唯著大练衣。
又如正色立朝者，不以柔媚为奸欺。
以此论之乃可重，人之不正将胡为。
论德乃是花之杰，论色乃是花之绝。
洛阳花名古云好，看花须向扬州道。
君不见去年花下吹黑风，霹雳闪电搜玉龙。
此时半夜花光中，不觉屈曲蟠长虹。
又不闻天上琳琅树，种在烟霞最深处。
白云枝叶白玉英，此花莫是琳琅精。
此花爱圆不爱缺，一树花开似明月。
襄王半夜指为云，谢女黄昏吟作雪。
杏花俗艳梨花粗，柳花细碎梅花疏。
桃花不正其容冶，牡丹不谨其体舒。
如此之类无足奇，此花之外更有谁。
世非红紫不入眼，此花何用求人知。
诗人自与花相期，长告年年乞一枝。

红蹊翠坞风花客，家有千山万山碧。
一从流落在人闲，玉环绦重金笼窄。
金笼一片烟霞晓，花艳成团柳枝袅。
足穿蜀锦茜靴牢，身着吴绫绀袍小。
参差微露红霞裙，丹喙即是胭脂唇。
真是人闲富贵物，何异朱门罗绮身。
慧性驯姿良可取，只被多言仍巧语。
前身不是亡国臣，即是倾城倾国女。
门外人来连报客，点茶沽酒俱催索。
叫人名字学人言，吴语秦声俱记得。
大都有似原人为，视人欢戚为笑啼。
俗客面前多俚语，逢僧辄诵阤罗尼。
嗟嗟何用畜此禽，岁月养成奸巧深。
莫信口中一片舌，对面千里万里心。
主人曰予未有知，为爱能言不放归。
不道奸心多诈伪，吭肠才饱脱身飞。

泛泛爱花非爱一，范掾爱花如此密。
一从春色到人闲，每月弄花三十日。
第一花中爱牡丹，待与金钗共玉冠。
第二桃花及杏花，此花大抵颜色奢。
又爱墙头看海棠，乱点燕脂如急妆。
更无闲暇及芳草，却解回头觑绿杨。
其余好花有何限，范掾看花眼头烂。
见花如见故人来，寻花太紧攀花慢。
洛阳城内骑马走，山阳城外坐监酒。
坐地爱花情更深，时时取酒为花斟。
谁知有此风流掾，诗情酒兴纷如霰。
好来闲伴老翁吟，老翁是物吟将遍。
海闲亦有蟠桃花，可能同发乘桴愿。

妾家本住吴山侧，曾与吴姬鬬颜色。
燕脂两脸绿双鬟，有貌有才为第一。
十岁能吟谢女诗，十五为文学班姬。
十六七后渐多难，一身困瘁成流离。
尔后孤贫事更多，教妾一身无奈何。
其时痴𫘤被人误，遂入朱门披绮罗。
朱门美人多嫉妒，教妾一身无所措。
眉不敢画眼不抬，饮气吞声过朝暮。
受尽苦辛人不知，却待归时不得归。
罗衣满身空挹泪，何时却著旧时衣。

此花未开时，美子藏深闺。
香心若无有，深浅何由知。
前日花忽开，美人放出深闺来。
春风尽日不相管，鶑是郎兮蝶是媒。
谁将金钱掷西子，笑中不掩燕脂腮。
君王亲执紫金盏，太真又醉白瑶台。
此花万态不可说，莫教容易为尘埃。
我心虽然淡如水，为花一醉何辞哉。

吴越佳人古云好，破家亡国可胜道。
昨夜闲观爱爱歌，坐中叹息无如何。
爱爱乃是娼家女，浑金璞玉埋尘土。
歌舞吴中第一人，绿髪双鬟才十五。
耳闻眼见是何事，不谓其人乃如许。
操心危兮虑患深，半夜灯前泪如雨。
假如一笑得千金，不如嫁作良人妇。
桃李不为当路花，芙蓉开向秋风渚。
忽然一日逢张氏，便约终身不相弃。
山可磨兮海可枯，生唯一兮死无二。
有如樗栎丛中木，忽然化作潇湘竹。
又如黄鸟春风时，迁乔木兮出幽谷。
文君走马来成都，弄玉吹箫才几曲。
不闻马上琵琶声，却在山头望夫哭。
去年春风还满房，昨夜月明还满床。
行人一去不复返，不是江山歧路长。
前年犹惜金缕衣，去年不画深燕脂。
今年今日万事已，鲛绡翡翠看如泥。
一女二夫兮妾之所羞，不忠于所事兮其将何求。
蛾眉皓齿兮乃妾之雠，不如无生兮庶几无尤。
喓喓草虫兮趯趯阜螽，靡不有初兮鲜克有终。
鸳鸯于飞兮毕之罗之，人闲此恨兮消何时。
深山人迹不到处，病鸾敛翅巢空枝。

彼美花兮宜晚春，柔姿淑艳是何人。
十分国色妆须淡，数点胭脂画未匀。
带雨容开浑是恨，出墙头望恰如真。
几时谪下蓬莱岛，霞污仙衣痕尚新。

一度相逢一度春，不知名姓是何人。
十分国色妆须淡，数点胭脂画未匀。
好把东皇为上客，便堪宋玉作西邻。
临卭道士今何在，说与唐宗是太真。

一点胭脂淡染腮，十分颜色为谁开。
残灯欲尽书帏闭，犹有清香半夜来。

已写共姜誓，仍题督护歌。
更无脂粉污，唯有泪痕多。

晓雾笼花暖渐收，万枝难尽数花头。
胭脂半为伤春淡，锦带翻因拂地羞。
围饮旧风传乐国，纵吟清味属诗流。
西园韶景真无价，红满池台月满楼。

西蜀峨嵋谁为移，灵根元窍凿何时。
烟霞欲暮胭脂冷，云雨初收青黛施。
天净尘霾开古镜，晓寒星斗落残棋。
江湖襟带全形胜，风动于今民物熙。

吾生本放浪，自比林壑人。
谬此绁官组，试邑漳水滨。
疆田占泻卤，户俗籍羸贫。
驿涂搔左臂，河流啮西漘。
役者动沦产，居者无储稇。
科求困府调，期会严吏文。
儒生仕学古，志在膏斯民。
慨叹适于此，踸踔徒自勤。
亦尝纾厚敛，粗自穷褐温。
劳心米盐屑，秉笔朱墨纷。
尚赖厥俗古，椎然犹朴淳。
因时罕讼诉，得以亲旧闻。
瞻言君子治，百里相依濒。
厨传候使介，南北交欢忻。
议和六十年，中国劳锄耘。
脂膏瘠黔首，岁月如转轮。
寸金比寸土，石晋真自焚。
祖宗赫大业，此愿尝经纶。
遗愤郁未泄，壮士常云云。
天运无盛衰，吾民系康屯。
远御在廊庙，勿惮躬觞飧。
小官惠不耻，委吏孔所伸。
我亦走除道，折腰边马尘。
缘兹有境会，每得言笑亲。
代去各匪远，木落秋风辰。
知倦黎侯寓，来卜子骞邻。
东平我客久，蕃阜诚罕伦。
齐鲁儒学地，遗风今尚存。
礼让行比屋，弦诵传里门。
玉京辇路近，霏烟望氤氲。
梁岑耸秀概，回源号通津。
炊玉北陂稻，鲙霜南浦鳞。
名园富夏果，冬山下寒薪。
滋味闽越足，物色吴楚宾。
人物盛着录，衣冠若云屯。
交朋三数子，英英鸾鹤群。
文章与言行，玉洁芝兰薰。
方舟洞庭雨，载酒乐郊春。
羡君此谋吉，不必龟筮询。
我马固已秣，君车亦宜巾。
瑶音枉嘉问，凌纸天葩芬。
聊兹缔里社，愧匪金玉珍。

先陇封楸后，羁臣赐玦时。
放舟初草草，去国合迟迟。
珠滑新粳粒，金酣早蟹脂。
南迁真不负，屈子独何知。

久被三宫眷，谁知五福纯。
脂田天府国，彩服斗枢人。
枕梦华堂晚，仙期碧海春。
寻常居养地，悄悄绣帘尘。

年来高兴满莼丝，寒薄春风骀荡时。
稍爱燕脂开杏萼，已惊香雪烂梅枝。
老于乐事心犹壮，病得新诗和独迟。
何日华镳向金谷，拟追仙翼到瑶池。

仙圃瑶林冠物华，靓英明媚洗晴霞。
醉装却费胭脂晕，纨扇应烦绛粉遮。
天上念奴春睡足，风前飞燕舞容斜。
后房宜劝歌声小，惜爱今年第一花。

西堂昔时冷萧条，使君名高堂为高。
流虹碎□勤镌雕，粉黛翕倏随挥毫。
太守浩燕觞九牢，门前过客罗百艘。
檐褕晔晔烂亭皋，切云危冠控豪曹。
秋鹤霜毛飞锦袍，六鹊曳地横金腰。
轻罗韬烟媚中宵，缓歌阁舞萦云髾。
赵人手提千牛刀，目视大犗如鸿毛。
太守巨笔驱波涛，指画风云惨动摇。
佩牛带犊如销膏，区区古人无是超。
吴秔如脂敢百筲，连车折轴弃道交。
釜区争先走名豪，旋鲈掣酒飞千舠。
杜伯称觥酾醲醪，翳翳禾黍藏笙箫。
太守浩燕乐岁饶，岂徒割烹盈大庖。

锦水黄金密印开，东南时望滞盐梅。
得随剑外同为客，幸逐花前醉倒杯。
白玉蘂高枝瘦碧，胭脂萼嫩叶低徊。
绮罗不识清诗骨，须趁春风摸石来。

霜风琅琅鸣鼓鼙，鸟寒夜噪树折枝。
居者不出行者归，厩马解衔车弃脂。
长河夜冰船就维，百贾晏起朝闭扉。
为问当今行者谁，出门千里到何处。
母送拊背父叹嘻，儿惜欲去哭挽衣。
上马反顾纷涕洟，非所愿欲去何为。
家虽有田丰岁稀，所得偿公不及私。
况望膻芗事庭闱，结髪从学今十期。
始自有志徇孔姫，岂愿从世成依违。
髙堂华髪纡素丝，暮年待子为光辉。
望我日久莫报之，苟得一笑辱弗辞。
况望三釡家无饥，吾于二子久所知。
怪其才髙所就卑，今乃语此诚可思。
近闻天子变典彛，欲拨旧况收新奇。
子行出仕适其期，骅骝得路无衔羁。
罢酒行矣无自迟，去取天宠酬亲慈。

戏拨虎须求不啮，何如缩手袖中归。
虚云坐上客常满，许下惟闻哭习脂。

绛缕初分后，银镮未解时。
已障纨扇笑，犹捧玉壶悲。
乞巧长生殿，迎风太液池。
雕屏涵火齐，宝帐隔琉璃。
欲买词人赋，空传狎客诗。
蔗浆销内热，琼蕊疗朝饥。
绮蒂桃初熟，红心草欲披。
凌波渡罗袜，向日翳华芝。
素脸分丹柰，香津滴紫梨。
龙梭随振素，獭髓补凝脂。
蓬饵重阳节，金针七夕期。
玉膏尝滵溢，翠盖逐葳蕤。
弦急哀随指，歌长恨入眉。
青鸾惟有舞，赤凤可能疑。
下蔡迷还易，平阳破未知。
髻高钗自坠，腰细佩长垂。
出恐严锺晚，归嫌钿幰迟。
辘轳惊晓梦，鹦鹉漏春思。
魂怨惟愁断，肠柔已自危。
璧珰萤影度，琼户藓花滋。
掩鼻谗难诉，披图悔岂追。
祇应金带枕，聊为达微辞。

曹溪有真嗣，是名大知识。
得法三十年，堂堂坐岩石。
忽徇云玺招，暂屈冥鸿翼。
褰裳度王城，夙驾来军壁。
陆泉正持戒，到溉方蔬食。
晨炉薝卜霏，夜榻氍毹积。
金钵稻脂香，琼瓯茗花碧。
高谈入幽固，默对探虚寂。
学精西竺言，诗妙南朝格。
与游欣雾润，鄙吝犹泉涤。
遽忆五芝春，悠然理归策。
伊予病且老，末景如驹隙。
惭为中军帅，更玷台臣席。
无功翊熙明，何力当优绩。
莲社久栖心，华簪聊寄迹。
愿辞食地封，永事弥天释。

洞庭湖外白云峰，醉卧虚堂听晓钟。
涧草岩花无日歇，仙人玉女有时逢。
脂车石路君能去，蜡屐秋风我愿从。
欲藉神方变华发，黄精苗盛菊香浓。

堂上歌声想遏云，玉人休整碧纱裙。
妆残粉落胭脂晕，饮剧杯深琥珀纹。
簪屣定知高楚客，笑谈应好却秦军。
莫辞上马玉山倒，已是迟留至夜分。

痟中邂逅饮寒冰，未及公书慰鄙情。
脂辖近离双凤阙，拜恩新倅五羊城。
旌旗晓过山川秀，笳鼓春归里落荣。
诗社荒凉怀旧将，不知何日可寻盟。

词曹新调补，术学久坚完。
有位欲行志，爱民无小官。
脂车乘短日，山国动微寒。
即听佳声满，贤劳岂或叹。

静院深扃霁雨新，小桃墙侧弄精神。
祇知春色归吾眼，不悟他乡寄此身。
露蕊妖韶真自得，胭脂浓淡属谁匀。
共将短句酬幽艳，奚独东风是主人。

密雪连空散，同云盖野繁。
朝晖掩羲驭，暮象蔽天垠。
皦皦漫长陌，霏霏集短垣。
杉松苍翠夺，禽鸟语声吞。
病足樵斤敛，寻踪猎骑奔。
金茎迷沆瀣，银界变昆仑。
光借寒儒牖，威消贵胄门。
酤帘表深巷，爨屋露幽村。
可响红炉烬，难忘醁酒樽。
竹梢低欲折，梅萼重犹存。
没谷吟当楚，离江咏去袁。
高才题不尽，妙曲写仍翻。
旅雁宵飞戢，栖鸡晓舌扪。
塞严添玉垒，林迥化琼园。
远岸舟藏鹢，高楼瓦匿鸳。
秋涛千浪叠，夜甲万军屯。
缀若凝酥洁，堆如琢琥蹲。
脂车休旅传，锵佩放天阍。
不以多为瑞，谁言即也温。
神锋翦何利，地轴卷无痕。
暗与春工敌，清随朔吹喷。
朽株银作叶，圆沼璧为盆。
照耀偏宜月，侵陵只有萱。
藩篱白羽插，略彴素虬蜿。
汀鹭难求侣，城乌不辨昏。
流年垂改籥，危坐祗销魂。
自视丰和兆，心穷造化元。
纷纷霑动植，渺渺助乾坤。
屏盭殊强力，滋枯独飬原。
芸然知矣否，雨露未成恩。

茅亭高对杏花丛，漠漠阴云小雨中。
蜀锦濯来添润色，燕脂洗出变轻红。
幽香肯怯残梅妒，腻艳尤便弱柳笼。
不放晴阳老芳态，令人曲意度春工。

远宦随时且自娱，看看受代又脂车。
燃灯初过忘岑寂，极目相从接绪余。
瘴雾催花锦零乱，春风吹鬓雪稀疏。
追怀古语成新咏，万事无非酒破除。

空山古松阅人代，黛色铜姿终不改。
蚴蟉诘曲还相向，千寻气结云叆叇。
风雨冥冥秋气深，耳边往往苍龙吟。
蓬莱仙子有无间，往来白鹤昼常阴。
百尺樛枝拓金戟，山中十月飞霹雳。
千年化作虬龙形，流脂下见成灵珀。
方今楼阁连飞甍，斧斤未敢来相倾。
晦冥神物共诃护，一物钟灵无不轻。
我来抚此重叹息，造物由来贵孤直。
趺坐松前日将暝，谡谡寒风落巾帻。

读书曾不学腐儒，腐唇烂舌肠焦枯。
又不学一诗一赋轻薄子，屑屑场屋名声沽。
西州治邑克肖古令尹，险欲临水投神巫。
政成召来御史府，弹駮庸相请赐雷霆诛。
奸邪缩手不敢更侮祖宗法，又荐处士博士登石渠。
富财治水各称任，乃仗斧钺临湘湖。
兴学首教士子弟，作碑后吊屈大夫。
明年易节帅瀛莫，铁甲百万秋防胡。
公曰承平勿夸武，解藏弓剑寛民租。
诗筒交迎两朝使，镌金刻玉论欢愉。
深沈不动若山岳，节制似公谁可俱。
少年天子圣虑远，却顾南国成荒墟。
拜公学士往绥抚，曾未期月富民大姓争来居。
秦淮桥倾滞行迈，顷刻指画穷精粗。
斩材叠岸役兵校，一物不向民间须。
月光激水夜景午，长虹矫矫当通衢。
回思昔人政事美，尽求形像堂中图。
二十二人最豪杰，森森玉树临冰壶。
前题姓名后书赞，文章仿佛窥典谟。
昨朝除命下金阙，再备将印严边枢。
南民遮道留不得，老幼挽缆相携扶。
愿言早入天朝作丞相，调燮水旱苏寰区。
功成异日保身退，西江秋风熟鲈鱼。
牦尾黄雀更珍绝，白糯酿美倾醍醐。
醍醐一饮三百盏，琵琶啄木唤舞姝。
舞姝十八如明珠，石榴殷裙蝉翼裾。
舞彻轻汗潭香肤，桃花带露燕脂濡。
彩衣班班罗凤雏，问公此乐世有无。
此乐世有无，何必更访蓬莱山上神仙都。

登姑苏，望五湖。
范蠡扁舟竟何在，吴王宫殿惟荒墟。
民贪吏狡郡多事，煮盐为盗无完肤。
使君谁何好平恕，寛则脂韦猛则虎。
只今卧治闻黄公，更得高才归幕府。
愿令里巷歌召南，风化流行成乐土。
昔年引对大明殿，国论轩轩动人主。
往持使节临朔方，威霁秋霜爱春雨。
玉上青蝇谁强指，鼻端白垩宁伤斧。
升沈偶尔非吾嗟，不用东方且为鼠。
岂闻绝代无佳人，何必西施妙歌舞。
盛倾绿酒鲙肥鲈，承诏还从大梁去。

怀伊人兮，漳水之湄。
爰结好之初兮，予方出乎陷阱之羁縻。
彼知予之横罹兮，眷茕茕而弗支。
氛侵侵而袭人兮，子独赠我以兰芝。
芳芬芬而爽吾衷兮，虽厄穷而弗疑。
言涓涓而洗吾耳兮，寂尘听而凄其。
炊嘉黍而纳吾腹兮，使朝则忘饥。
采薜荔为予之服兮，慨前修之可追。
脂吾车而秣吾驷兮，造仙的之幽奇。
煮甘溜而茗酌兮，珍盘进乎离支。
唱则和兮，迭指摘其醇醨。
同底于道兮，遵圣渚为之归。
聊容与以卒岁兮，曾弗察乎白驹之骛驰。
泊中吉而启行兮，觞桂浆以违离。
惕南北之缅邈兮，蹇形影之颓衰。
歌激扬而再发兮，泪浪浪以沾衣。
马悲鸣而仰顾，仆弛负以增欷。
行云住而黯惨，去鸟返而低迷。
岁聘介而一至兮，孰敢为之后期。
幸再往而再复兮，释予心之思也。
忽承讣以踯躅兮，行不知其所之也。
嗟若人之蕴美兮，天其夺之速也。
蹇松柏之枯折兮，恶植则滋以荣也。
考大空之役物兮，必善抟而化之也。
将为麟为凤兮，对明世而出也。
将为兰为荪兮，芬馨香而荐上帝也。
将为江为河以济舟也，将为雨为露而泽物也。
将复为人兮，英华于士林也。
将为仙为神兮，自适于逍遥之境也。
呜呼，以甚塞之怀兮，测乎无涯之眹。
以有限之情兮，导乎无穷之悲。
呜呼，其有知乎，其无知乎？吾其能久乎，吾将从子于重泉之游乎，吾又何词之哀乎。

云溶溶，风习习，桃花露点胭脂湿。
青春归尽人未归，原武冈头时独立。

檀口微开皓齿香，眼波浮动脸生光。
桃花未落燕脂浅，半飐春风半倚墙。

衣中甲厚行何惧，坞里金多退足凭。
毕竟英雄谁得似，脐脂自照不须灯。

我生百事常随缘，四方水陆无不便。
扁舟渡江适吴越，三年饮食穷芳鲜。
金虀玉脍饭炊雪，海螯江柱初脱泉。
临风饱食甘寝罢，一瓯花乳浮轻圆。
自从舍舟入东武，沃野便到桑麻川。
剪毛胡羊大如马，谁记鹿角腥盘筵。
厨中蒸粟堆饭瓮，大杓更取酸生涎。
柘罗铜碾弃不用，脂麻白土须盆研。
故人犹作旧眼看，谓我好尚如当年。
沙溪北苑强分别，水脚一线争谁先。
清诗两幅寄千里，紫金百餠费万钱。
吟哦烹噍两奇绝，只恐偷乞烦封缠。
老妻稚子不知爱，一半已入姜盐煎。
人生所遇无不可，南北嗜好知谁贤。
死生祸福久不择，更论甘苦争蚩妍。
知君穷旅不自释，因诗寄谢聊相镌。

我在黄楼上，欲作黄楼诗。
忽得故人书，中有黄楼词。
黄楼高十丈，下建五丈旗。
楚山以为城，泗水以为池。
我诗无杰句，万景骄莫随。
夫子独何妙，雨雹散雷椎。
雄辞杂今古，中有屈宋姿。
南山多磬石，清滑如流脂。
朱蜡为摹刻，细妙分毫厘。
佳处未易识，当有来者知。

佳人未肯回秋波，幼舆欲语防飞梭。
轻舟弄水买一笑，醉中荡桨肩相摩。
不学长安闾里侠，貂裘夜走胭脂坡。
独将诗句拟鲍谢，涉江共采秋江荷。
不知诗中道何语，但觉两颊生微涡。
我时羽服黄楼上，坐见织女初斜河。
归来笛声满山谷，明月正照金叵罗。
奈何舍我入尘土，扰扰毛群欺卧驼。
不念空斋老病叟，退食谁与同委蛇。
时来洪上看遗迹，忍见屐齿青苔窠。
诗成不觉双泪下，悲吟相对惟羊何。
欲遣佳人寄锦字，夜寒手冷无人呵。

风卷飞花自入帷，一樽遥想破愁眉。
泥深厌听鸡头鹘，酒浅欣尝牛尾狸。
通印子鱼犹带骨，披绵黄雀漫多脂。
殷勤送去烦纤手，为我磨刀削玉肌。

自我来黄州，已过三寒食。
年年欲惜春，春去不容惜。
今年又苦雨，两月秋萧瑟。
卧闻海棠花，泥污燕脂雪。
暗中偷负去，夜半真有力。
何殊病少年，病起头已白。

脯青苔，炙青蒲，烂蒸鹅鸭乃瓠壶。
煮豆作乳脂为酥，高烧油烛斟蜜酒。
贫家百物初何有。
古来百巧出穷人，搜罗假合乱天真。
诗书与我为麹糵，酝酿老夫成搢绅。
质非文是终难久，脱冠还作扶犁叟。
不如蜜酒无燠寒，冬不加甜夏不酸。
老夫作诗殊少味，爱此三篇如酒美。
封胡羯末已可怜，不知更有王郎子。

窃脂方纪瑞，布谷未催耕。
鱼沫依蘋渚，蜗涎上彩楹。
江湖来梦寐，蓑笠负平生。
琴里思归曲，因君一再行。

海棠栽植遍尘寰，未必成都欲咏难。
山木瓜开千颗颗，水林檎发一攒攒。
初疑红豆争头缀，忽觉燕脂众手丸。
西蜀僧家根拨小，南荆官舍树支宽。
高穿群木无因蔽，平倚危楼最好看。
十亩园林浑似火，数方池面悉如丹。
锦袍万丈仍连袂，珠被齐光更合欢。
风袅细腰妆正罢，露晞铜雀泪新干。
晨曦远借彤云暖，秋魄微侵甲帐寒。
会䜩岂劳供幄幕，采香应见费龙檀。
秾烧游女青丝发，殷染妖姬白玉冠。
宾席半移隈茜绶，使车多热簇雕鞍。
层层排朵萦飞蝶，密密交柯宿翠翰。
诗客早惭矜镂管，画工谁敢衒霜纨。
本期相伴千场醉，可忍轻邀百卉残。
川路尚移随迅濑，蕃船犹折出长澜。
飘零绛雪深盈尺，收拾晴霞散结团。
时去独应贤者识，色空前有达人观。
谱为仙子终须美，实作寒梅况不酸。
五六年来离别恨，春宵频梦石台盘。

道书世多有，吾读老与庄。
老庄已云多，何况其骈傍。
所读嗟甚少，所得半已强。
有言至无言，既得旋自忘。
譬如饮醇酒，已醉安用浆。
昔者惠子死，庄子哭自伤。
微言不复知，言之使谁听。
哭已辄复笑，不如敛此藏。
脂牛杂肥羜，烹熟有不尝。
安得西飞鸿，送弟以与兄。

城南压沙古河淤，沙上种梨千万株。
隆冬十月我独往，风吹叶尽枝条疏。
老僧屈指数春候，却后百日花当苏。
微风细雨膏润足，枝头万万排明珠。
齐开竞发不知数，照曜冰雪明村墟。
此时官闲得游赏，长堤平稳宜骖驹。
寺门古木芽叶动，仓庚布谷相和呼。
及时行乐不可缓，岁长春短花须臾。
僧言我意两相值，欲往屡已脂吾车。
今朝寒食烟火断，薄云蔽日风沙除。
此花久已待我至，况有朋友相携扶。
来邀反复不能往，岂独负君花已辜。
诸君高迈足才思，佐酒况得万玉奴。
坐中未醉慎无起，倒戴当使山公如。

幽忧随秋至，秋去忧未已。
城南试登望，百草枯且死。
落叶投人怀，惊鸿四面起。
所思不可见，欲往将安至。
斯人定谁识，顾有二三子。
清风皎冰玉，沧浪自湔洗。
窃脂未尝谷，南箕傥微似。
网罗一张设，投足遂无寄。
田深狡兔肥，霜降鲈鱼美。
造形悼前失，式微惭往士。
憧憧亩丘道，岁晚嗟未止。
西山有茅屋，鉏耰本吾事。

小儿不知老人意，贺我明年四十二。
人生三十百事衰，四十已过良可知。
少年读书不晓事，坐谈王霸了不疑。
脂车秣马试长道，一日百里先自期。
不知中途有陷阱，山高日莫多棘茨。
长裾大袖足溯挽，却行欲返筋力疲。
蝮蛇当前猛虎后，脱身且免充朝饥。
归来掩卷泪如雨，平生读书空自误。
山中故人一长笑，布衣脱粟何所苦。
古人知非不嫌晚，朝来闻道行当返。
四十一岁不可言，四十二岁聊自还。

口食阳翟粟，身衣阳谷丝。
二物不相即，饱暖常不时。
老史知我穷，一岁一奔驰。
方暑劝脂车，苦寒伺来归。
嗟我垂老年，未免忧寒饥。
老史甚忠信，但恨性重迟。
事我三十年，闵闵不相离。
我门了无求，辛苦终不辞。
平生金石交，至此或已携。
老史未易得，试复养其儿。

东风开百花，独有海棠胜。
猩血染珠玑，点缀枝条{賸月=贝}。
日暖锦段新，雨余燕脂凝。
何待东合梅，方能动诗兴。

清香皓质世称奇，谩作轻红也自宜。
紫府与丹来换骨，春风吹酒上凝脂。
直教腊雪无藏处，只恐朝云有散时。
溪上野桃何足种，秦人应独未相知。

我生世味薄，所好唯真茶。
江南隔浮云，庐岳望苦賖。
煎烹逐风土，白水和脂麻。
有客自远至，开缄得新芽。
乍见真邂逅，失喜成讙哗。
掬视未及饮，清香破昏邪。
堂堂京邑雄，万货来天涯。
念此至灵草，﨑岖亦随车。
小磨元自携，莹白无纎瑕。
玉尘渐委积，鹰嘴犹交加。
汲泉方污埃，上以密叶遮。
蟹眼已鸣沸，君来何晚耶。
相呼共一啜，如到神仙家。
烦襟得浣濯，两目袪昏花。
闲居无他乐，赖有此趣佳。
煌煌金张门，酒肉争豪奢。
冷淡不辄饮，千金赏筝琶。
一醒又五斗，颜角如烘霞。
蔗浆爽肺肝，金椀嗽齿牙。
坐觇吾曹癖，往往笑以嗟。
人生乐不同，未用相矜夸。
吟罢腹饥吼，空庭噪昏鸦。

入手轻干是古槐，几声清响彻池台。
椎余鱼网如脂滑，时写新诗肯寄来。

光彩沉沉万木西，青空围出酿燕脂。
家园正对荒陂望，恰似腾波出海时。

物有贱而贵，劝公收桦皮。
自能全烈火，何用𦶟香脂。
山径狂风夜，茅檐密雪时。
金莲猝难买，唯此颇相宜。

闻说公家阅古堂，于今出守似还乡。
营开细柳旌旗动，山假胭脂苜蓿长。
北府貔貅瞻玉节，南楼风月寄胡床。
亲朋出祖无惆怅，早晚韩侯对未央。

闻君欲脂车，辗转睡不安。
忧心顽如石，百计不可宽。
鸤鸠祇在桑，归雁乃云端。
一瞻百叹息，强饮终无欢。

我脂我车，陟彼高冈。
母也吾怀，匪居或忘。

于皇时宋，治定百年。
朝廷肃雍，以有多贤。
蒋侯孔硕，克明其德。
其立嶷嶷，其严翼翼。
英考是擢，以司邦直。
彼富贵不仁，人则惮之，侯曰吾治之。
彼孤有幼，人则侮之，侯曰吾绥之。
窜逐流落，江湖东南。
侯曰行哉，义岂吾惭。
皇帝思之，擢使于闽。
于淮于江，治绩升闻。
皇帝曰咨，朕宠尔勤。
俾相尔攸宜，莫如河朔。
往都漕事，以谋以度。
侯拜稽首，受命不敢居。
言秣其马，言脂其车。
其马騑騑，虽疾而仪。
其车轩轩，既博且闲。
蒋侯归止，觐于天子。
天子是喜，曰朕有贤卿士。
明明蒋侯，政事文章。
以明以将，当至庙堂，奚止河一方。
汝砺作诗，式赠其行。
俾人咏歌，以永厥声。

流火退缩金盛强，郊原日夜生寒凉。
梨垂栗皱橙柚香，田家笑语炊黄粱。
山水秀彻摇秋光，重岩细菊斑斑黄。
万象呈露无遁藏，时和岁丰辰亦良。
脂车与子游上方，吐论纵横气轩昂。
书帙罗列图画张，睥睨孔孟窥虞唐。
偃息道奥缘禅床，苒苒定看移星霜。

饥渴相期侍板舆，途中千万数脂车。
浮生本自云无定，白发新来雪不如。
原上脊令知望汝，洲前鹦鹉看题书。
愁肠日有平安信，祇问江头双鲤鱼。

秋来初得兔园书，更有诗来慰索居。
出宿几时吾税驾，归宁何日尔脂车。
贫如原宪元非病，懒比嵇康老更疏。
鸿雁池边知可乐，鹡鸰原上正相胥。

中宵八九梦亲闱，笑逐儿童戏彩衣。
起觉片身犹逆旅，化为双泪落征衣。
祇嗟轻逐孤蓬转，安得争先去鸟飞。
薄宦自伤无以养，亦知从昔戒脂韦。

夜秣骎骎马，晨脂绎绎车。
更行犹挟策，渐老欲捐书。
漫意窥原委，非工辨鲁鱼。
相知今亦少，舍汝更谁欤。

横逾紫芝路，径赴白彪期。
翼翼马爰饬，伾伾车载脂。
山川道云远，日月来何迟。
立语言不尽，不言君自知。

旧重千金诺，元为五日期。
水清冰破玉，岩润石凝脂。
命驾不嫌遽，舍车空悔迟。
多惭无道力，有往鹊先知。

汝阴先生学虽兴，官职冷静真如冰。
门前鸟雀可罗网，甑中埃墨随炊蒸。
收拾人才妙长养，落笔虽误犹成蝇。
至于败群亦不受，画脂徒费知难凝。
从来说详富学海，发挥春秋破晻暧。
仲舒玉杯足瑕颣，中散珠船不光彩。
著书固知非一日，作诗又欲重千载。
公卿争迎为上客，信知淮楚文章伯。
应许曹参避正堂，未甘贾谊虚前席。
男儿富贵固有时，如何宦达微愆期。
衮衣绣裳毕竟在，祇是即今髭鬓改。
平生耿介性不容，凛凛劲节凌秋风。
金华中丞最称赏，惜也未老先龙钟。
去人阖棺命云促，浮生瞬息风中烛。
华萼飘零不得归，涕泪数行悲手足。
顾予未放雪满颠，乞得清颍如升仙。
喜闻故人在学校，宛若见面初开笺。
扬州骑鹤未足羡，便欲共醉花中间。
西湖风景事事好，不似吴越惟无山。
海棠方恨我来迟，君欲归去将何之。
期向圣时同尽瘁，况复交情淡如水。
他年若和傅说羹，免使盐梅鼎颠趾。

一自棋输日望之，至今肃肃草生时。
知君苦爱刀笔吏，使我长吟风雨诗。
已共苞稂泉浸湿，更听甫草马鸣悲。
子云寂寞方无赖，想见馨香杂祭脂。

金乌卷海水，东欲上扶桑。
石性本沉滞，不能随波扬。
丝萦自作茧，渐老甘退藏。
竹会有青色，牵人幽兴长。
匏羹若可饱，何必羡牛羊。
土室若可安，不须高栋梁。
革以脂自柔，铁遇火则烊。
木可揉而直，惟士心有常。

东湖水落露堤沙，舟过湖心藻荇斜。
野迳小桥穿竹巷，烟村疏柳间芦花。
新秔炊熟胭脂白，活鲫珍于丙穴嘉。
饮散肩舆乘皓月，烛笼何用两行纱。

脂肤堪奖与，墨面可讥诙。
盐散徒云尔，心虚可比哉。

石榴庭院翠华深，千点胭脂一簇心。
日永风微花自笑，吹箫人在绿交阴。

桑柘丘墟辇路长，景阳依旧在山阳。
石标官品名常在，井记胭脂迹半荒。
吊古漫劳兴感慨，寄怀聊以共彷徉。
相看等是未推枕，何日同惊梦后粱。

休愿车轮生四角，莫向金樽嫌酒薄。
门外风号雁阵低，拥衾同看残灯落。
辘轳敲冻惊栖鸦，睡红笑引燕脂霞。
未拟雕笼问鹦鹉，先投宿酒敌霜花。

虎剥文章犀解角，食未下亢奇祸作。
药材根氐罹𣃁掘，蜜虫夺房抱饥渴。
有心无心材慧死，人言不如龟曳尾。
卫平哆口无南箕，斗柄指日江使噫。
狐腋牛衣同一燠，高丘无女甘独宿。
虚名挽人受实祸，累棋既危安处我。
室中凝尘散发坐，四壁矗矗见天下。
奎蹄曲隈取脂泽，娄猪艾豭彼何择。
倾肠倒胃得相知，贯日食昴终不疑。
古来毕命黄金台，佩君一言等觜觿。
月没参横惜相违，秋风金井梧桐落。
故人过半在鬼录，柳枝赠君当马策。
岁晏星回观盛德，张弓射雉武且力。
白鸥之翼没江波，抽弦去轸君谓何。

赤豹负文章，岁晚智剞劂。
渴饮南山雾，饥食西山蕨。
封狐托脂泽，眉颊颇秀发。
时时一樽酒，婆娑弄风月。

年来高兴满莼丝，寒薄春风骀荡时。
稍见燕脂开杏萼，已闻香雪烂梅枝。
老逢乐事心犹壮，病得新诗和更迟。
何日联镳向金谷，拟追仙翼到瑶池。

歌舞如云四散飞，东园篮轝醉归时。
细看春色低红烛，仰折花枝坠接{罒离}。
仙李回风转长袖，野桃侵雨浸燕脂。
夜长昼短知行乐，不负君家乐府诗。

先生行乐在清溪，满世功名对画脂。
一道寒波随眼浄，百年高柳到天垂。
昔人无处问谁氏，遗础有情犹旧基。
猿鹤至今烟惨淡，贤愚俱尽水涟漪。
四时相及漏催滴，万事不疑冰泮澌。
聊欲烹茶羹杞菊，身如桑苎与天随。

旧德无路报，衰年又增多。
平生感激心，恐惧成蹉跎。
幽幽黄锺原，总角便经过。
一饭倚从母，徘徊类媕婀。
学书随群童，讙叫抵雁鹅。
相逞知字画，勇于渴寻河。
羞耻道赵壹，矜夸有甘罗。
岂云幼殷勤，乃取晚坎轲。
荏苒三十载，万千穷祟魔。
旧游不得寻，听问徒悲歌。
秋霜压芳兰，岂复异径莎。
愿见故根畹，邈如隔岷峨。
老穷怯脂韦，趣尚近笠蓑。
此恨长不没，安能辨蒿峨。

都门冠盖如云多，马头匼匝金盘陀。
平明三节出城去，使华已过桑干河。
桑干地寒毡作屋，冰霜满野飞鸿鹄。
道旁箫鼓动地迎，铁面蕃儿皆拭目。
金玦装成宝刀利，银鞍半露貂裘燠。
日高宾馆驻前旌，馈客往来随酪粥。
河间未弛新亭障，山后犹存旧风俗。
幽燕妇女白如脂，露面来觇汉冠服。
边风吹雪罨毡城，毡城在处为屯营。
黄沙行尽到靴淀，新年下马单于庭。
庭中之人识汉事，而公赫赫传家声。
君臣把酒重相劝，知有从来忠孝名。
好言天子神圣武，际天接地皆王土。
桑麻万里富中原，制作千年还太古。
白日亲观丹凤翔，黄河近报神鱼舞。
不须铁甲屯大荒，坐见长城倚天宇。
况君总发怀刚肠，往年司直中书堂。
单骑走马绝瀚海，而今复使天一方。
平时出入虽故事，男儿举足安可量。
鄙人再拜赠公语，北边射猎云雪冈。
平安烽火三万日，羽林超距闲金汤。
年年蕃马输汉地，后车碨礧牵玄黄。
愿持成效献天子，归来跃出尚书郎。
归来跃出尚书郎，锵金鸣玉趋明光。

有客扬楚舲，归欤汩吾事。
波神悭东涨，吞遏限修䗖。
转头雕岁阴，蓬行变匏系。
一逢金銮人，穆我若清吹。
挽置十尺床，渊襟扫苛细。
壶封拆初黄，露液攒沸蚁。
老实侑脧紫，枯螯嚼霜渍。
坐有豪爽宾，哗哗睨云骥。
屯云刮痴白，有如拥天篲。
疏棂炯萧森，北固决遥眦。
半酣大轴出，鲸窟咀甘饴。
当中倾玄圃，琚瑀纷百缀。
物愁殚眇情，神妒夺孤閟。
快魂疏泠泠，大叱回熟寐。
况复仪真曲，不减铜堤思。
凄清激吴音，皓齿曾未愧。
辛咸皆可口，卷舌得真意。
初如严冬逼，肃物有余惴。
末似阳春回，恍入众骨醉。
将坛凛先登，乐府仍一洗。
吕侯斯人望，胸中吊古气。
二十佩青纶，三十清间侍。
高缠见腾踏，茂渥擅褒贲。
顷来笑画脂，无补当身寄。
卜筑傲园绮，秋蜩一官蜕。
大笔横利槊，兴来即摩垒。
非如骚些徒，冗语酿愁悱。
珍重白玉船，虹吞楚狂子。

鱼有健且修，供庖厥名鳣。
纷纷水豢中，嗜者贪肥鲜。
颔根束短喙，鲇皮突鱏肩。
十月天风高，三棂潦声干。
修蛇列长罛，猎猎排晓湍。
鱼师顿舣{舟步}，柔鬐挂钩竿。
小固不足数，大或斤盈千。
丹肤染霜锷，疏鳞脱连钱。
吴侬喜健啖，日取充羞盘。
我食幸有余，鲊法得新传。
姜芹间红糁，渍以春醅澜。
置暖恐后熟，羃尘防弗蠲。
兴来发新坩，正喜供馋咽。
琼蕤附骨脆，黄腊丰脂团。
麋臡信非工，岂复数蚳蝝。
醢马试何事，屠虹祇夸谩。
福州罂如斗，密覆恨不宽。
勤勤寄我友，持以敌琅玕。
君识茂先比，举脔知所然。
此味胜他味，勿作等闲看。

章贡西南来，银涛白浮天。
扬澜开泛滥，如剖大腹然。
兹山遥相望，盘薄知何年。
海风一何高，吹落蓬莱巅。
浮根袭气母，弄影白日边。
赴渴夸父奔，阔蓦踵不旋。
轩轩执法臣，立当天子前。
穹螺出佛髻，青跗带秋莲。
瑠璃千丈簪，忽与冰箔连。
鸣榔岩腹雨，挂席浦外烟。
鹤驾控不返，空遗紫芝田。
香罏初争豪，落星才一拳。
擢秀苍梧云，发彩翼轸躔。
上窥杳冥无极之层霄，下控弥茫不测之重渊。
松萝参天岁月老，清澜泛沫鱼龙闲。
中有神朅临，{目辟}睨舟往还。
流俗谓女子，彯缨来此山。
香脂间绡缯，鹅猪捧羞盘。
至以孤为姑，考究初无端。
可怜俗好怪，此语良大漫。
神固不可诬，何得正以女子观。
吾言庶几为不妄，不然兹山徒与望夫、女几争巑岏。

欲识君诗格，飘然人所难。
清风生玉宇，白露滴金盘。
吟嚼充肠冷，披开遶坐寒。
迥无脂粉气，字字是琅玕。

云里烟村雨里滩，看之如易作之难。
早知不入时人眼，多买胭脂画牡丹。

鲜鲫经年渍醽醁，团脐紫蟹脂填腹。
后春莼茁滑于酥，先社姜芽肥胜肉。
凫卵累累何足道，饤饾盘餐亦时欲。
淮南风俗事瓶罂，方法相传为旨蓄。
鱼鱐蜃醢荐笾豆，山蔌溪毛例蒙录。
辄送行庖当击鲜，泽居备礼无麋鹿。

峥嵘岁月徂，物色莽于邑。
欢言公子至，坐失百忧集。
宵箔蕙烟横，寒炮玉脂泣。
勉旃决南图，荷华行满隰。

抱璞曾三献，悲秋忽二毛。
十年嗟不调，一命尚徒劳。
互市通蛮货，公田入海涛。
贪泉虽酌饮，未肯染脂膏。

松陵遗集占风骚，故国田园没海涛。
三世青毡传旧物，十年黄绶叹徒劳。
谢塘春草侵魂梦，潘县秋霜入鬓毛。
鄱水黄金漫如粟，想君终不染脂膏。

皋壤惊秋气，仓箱有岁储。
梁园从臣颂，谢墅富人车。
休沐新颁诏，珍符不绝书。
天心游蠖濩，民乐在华胥。
击壤欢谣洽，凝脂密网除。
行将封岱岳，持槖奉金舆。

答答驱禽欲晓天，筠笼轻摘荐芳筵。
檀唇深注胭脂紫，琪树匀排火齐圆。
醇蜜冷和甘益重，小梅青近色增鲜。
花时南国豪华甚，得尔杯盘更可怜。

广汉诸孙用心苦，亹亹妍谭殊可数。
江南春意满芳洲，长袭幽香佩兰杜。
世缘嚼蜡久无情，喜闻叔起有新声。
著书半百悬罄久，蹑𪨗一日双璧明。
顾予画脂已心朽，看君着鞭方力生。
他时负云纵六翮，上抟扶摇游太清。

典册尊徽号，钦崇焕德名。
终身闻舜慕，历月见尧生。
兵卫严天仗，车舆转帝城。
故奁脂泽在，哀感倍皇情。

十旬九雨龙淫荒，林蝉砌螾俱悲凉。
丰隆不闵行泽足，犹唤脂车烦阿香。
我知此咎非风伯，凭凭幕天尔勍敌。
王郎行李望秋晴，莫污北飞双凤翼。

春雨翻成雪，朝罏未觉炎。
拂檐惊乍响，缀袖喜初霑。
庭薄宁堪迹，空繁讵可瞻。
正怜风共起，终恨雨同渐。
疏箔光来细，重扉气入严。
形容樗栎隠，意象岱嵩添。
孤洁怜墙仞，虚明快屋檐。
栖枯偶猜蝶，穿隙暂疑蟾。
诗案闲飘楮，妆帷误洒奁。
萦盈仙缕结，琐屑女针铦。
屐上长干足，颐间甪里髯。
手龟良欠药，肤粟重遭爓。
池忆秦龙死，河怀汉马潜。
三章满尝吊，两骑望能占。
有德群污化，无威众动恬。
坚凝我无必，皎洁尔何嫌。
僵卧安非介，甘餐武亦廉。
妍辞犬子简，拙兴客儿盐。
抟作隋珠灿，垂为纣箸尖。
公车贫笑跣，洹水梦忧歼。
氅鹤清宜绕，衣狐窭莫兼。
且当除讽渴，未暇怯樵痁。
戒婢当迟埽，呼奴更出觇。
揽来真可数，消去岂堪拈。
便洗埋灰釜，行操割亩镰。
它时玄尚白，今岁突应黔。
漕府君黄绶，儒宫我绛幨。
寒吟无与律，贫病不须砭。
玉饭流脂滑，金羹割尾纤。
山阴子猷兴，归去为谁淹。

南北东西万万千，赵州待客岂徒然。
莫嫌冷淡无滋味，惯把脂麻一例煎。

脂脸轻匀作艳妆，未应洁白似梅香。
夭红不见凌霜操，漫向春前取次芳。

百紫千红一径深，胭脂为地粉为林。
有人来问春何在，向道花间无处寻。

寿阳楼前淮水碧，寿阳美女如脂白。
李郎青鬓照青衫，曾在花前作狂客。
伯劳睡重花枝晚，时许蜻蜓一偷眼。
欢娱虽少恨已多，纤手红笺挥翠管。
淮阳归来春已暮，夜夜梦魂淮上去。
欲歌旧曲只添愁，画得双蛾不能语。
有客南来从寿春，众人笑问动精神。
自从柳别章台后，攀折风光知几人。
已伴春衫辞侧帽，不怕娇啼随意笑。
嗟君耿耿独相思，须信多情是年少。

未必蝤蛴如素领，故应新月学蛾眉。
引成密约因言笑，试得真情是别离。
樽酒且倾寒琥珀，泪妆更看薄胭脂。
北城月落乌啼后，便是孤舟肠断时。

春丝惹恨鬓云垂，媚态愁容半在眉。
早是思深难语别，可堪肌瘦不胜衣。
眼前有恨景尤速，门外无情车载脂。
自笑不如天上月，尊前犹有见郎时。

世人怪韩生，画马身苦肥。
干宁忍不画骥骨，当时厩马君未知。
开元太平国无事，战马卷甲饱不骑。
玉关橐驼通万里，长安第宅连诸姨。
笙歌锦绣遍一国，六龙长闲空食粟。
霜甜秋草沙苑游，日暖春波渭川浴。
脽圆腰稳目生光，细尾丰膺毛帖肉。
珠鞍玉镫骄不行，岂有尘埃侵四足。
韩生丹青写天厩，磊落万龙无一瘦。
岂知车下骨如墙，饥食草根刺伤口。
君家古图才半身，千里腾骧已有神。
回身侧顾不无意，剪鬃络头嗟失真。
君不见太宗战马拳腹毛，身骑此马缚群豪。
龙虎精神金鼓气，岂有闲地供脂膏。
至今画图快胸臆，想见虬须亲破贼。
那知但爱厩中肥，渔阳筋脚蹄如石。
神驹入水随烟云，蜀山石路无行人。
六骥悲鸣足流血，骑骡遗事一酸辛。

和敬承夫顺，勤劬教子贤。
平生积浄业，仓卒叹无年。
孤剑留耿介，九雏谁抚怜。
尘埃旧脂泽，春草掩新阡。

十首新诗换牡丹，故邀春色入深山。
御袍黄粉天然薄，醉脸胭脂分外殷。
开晚东君留意厚，落迟晴昼伴春闲。
狂来满插乌纱帽，未拟尊前感鬓斑。

江皋春气足，佳杞蕃新苗。
老枿饱霜露，余滋发柯条。
青青被修冈，若若缘空壕。
僮归必盈筐，一杯劝尔劳。
神农不吾期，夸誉何忉忉。
坚筋及奔马，莹目察秋毫。
余功补阳干，清利胜堇椒。
老臞天随翁，空斧无脂膏。
饭成资尔荐，长对颜家瓢。

君不见书生镌羌勒兵入，羌来薄城束缚急。
蜡丸飞出辞大家，帐下健儿纷雨泣。
凿沙到石终无水，扰扰万人如渴蚁。
挽𫄠窃出两将军，敌箭随来风掠耳。
道傍神马白雪毛，噤口不嘶深夜逃。
忽闻汉语米脂下，黑雾压城风怒号。
脱身归来对刀笔，短衣射虎朝朝出。
自椎杂宝涂箭创，心折骨惊如昨日。
谷城鲁公天下雄，阴陵一跌兵力穷。
檥舟不渡谢亭长，有何面目归江东。
将军偶生名已弱，铁花暗涩龙文锷。
缟帐肥刍酬马恩，闲望旄头向西落。

奇怪诸禅德，文殊普贤，化作寒山拾得。
头戴炙脂帽子，脚踏无底麻鞋。
身着鹘臭布衫，腰系断鞓腰带。
手持拍板，口唱高歌。
吾心似秋月，碧潭清皎洁。
无物堪比伦，教我如何说。
华藏当时若见，每人痛与一顿何为如此。
且教伊不敢掣风掣颠，免使后人疑着。

雁门泉水热于汤，清净源从古道场。
应笑骊山山下水，至今犹带粉脂香。

贫有清风明月，富无红粉膏脂。
子午凤朝元始，去来雷电相随。

黄花作秋色，槁荚作秋声。
残春有秋意，奈此恻恻情。
乔木点新翠，古垅集飘英。
午风薰径草，麦浪摇新晴。
脂车逐胜士，访友来西坰。
苦汗泣瘦马，流尘污华缨。
冁然发孤笑，屡醉辄屡醒。
聊歌干旄篇，愧我未登瀛。

仲尼圣之时，岂蔽不恭隘。
知命识大忧，嗣世宅已坏。
不阅父母邦，遑及为蒯瞆。
依仁罕言利，执礼不语怪。
污墁泥中辙，脂牵速遄迈。
难乎其有恒，取善仅𫗦馈。
苟非言抑扬，大道或几卖。
峡有食象蛇，常苦蝼蚁嘬。
昭昭神禹功，凿水疏九派。
刊随神明疲，新水螭蜃快。
志士每丧元，时靡可究届。

脂车欲入南山路，马首忽西真有数。
此生兀兀老江山，曩事纷纷过风雨。
君行岭上正穿云，我向津头欲呼渡。
石门秀绝冠荆楚，万壑千岩供指顾。
赴涧哀泉咽复流，出岫闲云散还聚。
遥应写怀远怜我，瘦马饥童傍江雾。
平时追随若形影，异县相望忽如许。
他年两翁各赋归，思山便可拏舟去。

粤藤玉板泽于脂，歙婺隃糜理胜犀。
归日锦囊诗几许，七闽当有数千题。

夜宿雾山雾，晨茹芝山芝。
年来嗜好衰，但与青山宜。
登临意未惬，出户车已脂。
王事有期程，爱山岂余私。
崎岖田野间，食寝将安之。
天寒未落日，税驾忽在兹。
二山已陈迹，兹处尤新奇。
翠竹与黄花，一一对山扉。
对景自忘言，若与予心期。
眠云饱山色，那得困与饥。
山僧喜我来，迎我留新诗。
我有爱山痴，山僧知不知。

先生不出二十年，幅巾种树老卢泉。
卢泉水木清且妍，筑堂流水茂树间。
晁侯作记笔如椽，画栏素壁青瑶镌。
明珠白璧光射天，先生矜诧喜欲颠。
春归野岸绿漪涟，青山东缺如断环。
雪消风软山苍然，杏梢红破胭脂寒。
先生醉狂梦思山，自驾草车束尘编。
上堂读书门画关，金徽朱丝弄猗兰。
相思古人太古前，若非豪士鲁仲连。
即是幽人梁伯鸾，先生好学老益坚。
少时不信功名艰，青衫屡补履决穿。
晚知有命绝可怜，归来自买汶上田。
{禾罢}䅉香露凝秋殷，只知留客有酒钱。
肯问釡粥寒韲酸，拖金曳绣卷晓班。
何似布褐暖且寛，先生所愿一何廉。
贵人孰与先生贤，朱门铜臭厨肉膻。
夜阑白月照管弦，美人一笑夭桃燃。
安知贤达死丘园，正恐后世终无传。
此意已输先生先，我今欲归无由缘。
蕙帐依约闻清猿，何时相从一醉眠。
梨花杨柳傍禁烟，曾点浴沂春衣单。
德公渡沔应已还，山中桂枝聊攀援。

使君园中花，造物勤管领。
佳人含朝酒，风软吹莫省。
正应武陵裔，或写瑶池影。
谁云六果下，实抱千岁永。
得地倍秾华，无人亦妍整。
舞困霞衣翩，妆早燕脂冷。
玉堂摛藻笔，一顾长光景。
谁识劝农心，殷勤待遗秉。

公言雅知我，良胜我自知。
往年得为僚，税驾清江湄。
觉君有胜致，真率仍天资。
定交倾盖间，快语明肝脾。
我生七不堪，百谪将安之。
官长笑不骂，儿童容遨嬉。
掾舍等禅房，竹树含幽姿。
其间有闲味，共此非君谁。
驾言写予忧，欲致车已脂。
往披五老云，下采苍山芝。
翛然送日月，万虑忽若遗。
朅来两溪上，邂逅寛所思。
微风送白蘋，藻荇摇寒漪。
水清不受钓，鱼细安可骑。
亦复可怜人，鸥鹭相委蛇。
君岂鸥鹭群，鹓鸾往追随。
所遭即定分，固有何庸麾。
我生傥可用，岂惜山英移。
荣华如食荠，贫贱亦尝饴。
顾今适当还，捃拾聊充饥。
从君借蓑笠，破雨收江蓠。

江南卑湿地，往往如长沙。
薄寒能中人，毛立噤齿牙。
初犹遭蒸炊，又似缚且檛。
淫祠乱昏俗，祸福专群鸦。
参军支病骨，抱案随吏衙。
鬼盖乘其穷，屡以寒热加。
定知鬼非人，吾谁彼疵瑕。
乌饥集屋梁，聊试弹以笯。
手摩田中丹，三关气成霞。
房图引芸蒿，相与排阴邪。
此鬼不足施，霍然促脂车。

山如偃月江如玦，我歌骊驹与公别。
出门大路礲砥平，何得却言新径捷。
新径无人可问迷，荆棘勾衣马蹄折。
急行先到决不疑，大路知公笑人拙。
巾车和銮长中节，缓绥脂毂循安辙。
此身逸乐无疏虞，五里少休十里歇。
一迟一速勿复论，只将大路指儿孙。

浑道无情易别离，袖痕看取泪燕脂。
阳关三叠何须唱，正是征鞍欲去时。

天峰静者巢箕叟，著书不为牛马走。
夜雨题诗寄日边，观者辟易皆缩手。
呜呼大雅久不闻，吾道悠悠付林薮。
伏龙凤雏人未知，腴田猥大皆稂莠。
将军为志穷益坚，鲁儒虽死不更守。
鹪鹏有翅须抟风，苦李当道谁开口。
京师车马十二门，一日万亿无不有。
吞腥啄腐何卒卒，正坐诮言芷渐滫。
可怜惠施多才卿，不悟据梧瞑低首。
功名浩荡怅何许，置身谋虑苦不久。
盍似渊明归去来，不作折腰求五斗。
饱食大人如肉山，衮衮奔驰气如吼。
东山野人气亦芒，郎将自昔今独否。
谁能脂韦化百炼，世态欻如屈伸肘。
何时尊酒话畴昔，击节新诗意非苟。

梅花端月繁，梅蘂终冬破。
正色俨当窗，低枝斜应座。
分将霜雪侵，不受脂粉涴。
莫遣朔风吹，飘零成玉唾。

柳叶愁眉风翠黛，桃花冶面雨胭脂。
道人不作三春梦，戏论何妨两解诗。

动物类含血，虾蟆独无之。
双目但瞠也，一腹亦皤其。
龙变或托体，鱼腹睹幽姿。
罕见三足蟾，讵减六眸龟。
向来奏赝瑞，背负轮囷芝。
坐谩皆下吏，胶车等儿嬉。
虽蒙黄金掷，荆卿空尔为。
或以白玉琢，形模妙工倕。
咄尔百丑质，讵辱五鼎脂。
浪号土底牺，雄夸水中鸡。
何足污帝箸，但可充蛇饥。
作意一池鸣，和我五字诗。

虾蟆何为者，痱磊盎于背。
人言怀土虫，弃去俄复在。
昔有系青缯，酉阳志其怪。
尝观三物图，副以蝍蛆带。
相持莫先动，含毒相屠脍。
端欲兄龟龙，未肯弟孔翠。
俳语解人颐，子阳妄尊大。
慎勿离窟穴，旁午元五辈。
东行犯日忌，束缚非其罪。
倘有切玉刀，甘心脂鼎鼐。
平生不下箸，实惮背脊疥。
何必食马肝，前修有明戒。
愿君勿嘲诮，微命其可贷。

汉宫有女颜如玉，浅画蛾眉远山绿。
披香殿里夜吹笙，未央宫中朝理曲。
绛纱蒙笼双蜡烛，箫鼓声传春漏促。
玉辇三更别院归，夜深月照黄金屋。
莓苔满院无行迹，总为君王未相识。
上天仙人骨法别，人间画工画不得。
嫣然一笑金舆侧，玉貌三千敛颜色。
罗帏绣户掩风香，一朝远嫁单于国。
金凤罗衣为谁缕，长袖弓弯不堪舞。
一别昭阳旧院花，泪洒胭脂作红雨。
回头不见云间阙，黄河半渡新冰滑。
马蹄已踏辽碣尘，天边尚挂长门月。
黄沙不似长安道，薄暮微云映衰草。
羌人马上鸣胡笳，绿发朱颜为君老。
西风萧萧郅水寒，啼痕不断几阑干。
年年看尽南飞雁，一去天涯竟不还。
少年将军健如虎，日夕撞钟捶大鼓。
宝刀生涩旌旗卷，汉宫嫁尽婵娟女。
寂寞边城日将暮，三尺角弓调白羽。
安得猛士霍嫖姚，缚取呼韩作编户。

元君始云翔，华姑继羽化。
独留曾与黎，高风配崧华。
不随二女嫔，岂羡两乔嫁。
尚余脂泽念，多生缘未谢。
化为芬利陀，耦立远公社。
翠趺分双歧，并萼肩相亚。
挹袖薰风晨，携手凉月夜。
交枝艳散霞，同气香飘麝。
疏影竞清妍，幽姿鬭闲暇。
何时各零落，秋高霜露下。
洗妆见冰肌，乘云返姑射。
此论传者谁，黄鹄为予话。

长安少年清似玉，腰垂黄金双鬓绿。
吹嘘气焰高岑楼，胡不容公置一足。
脑脂遮眼卧三年，满榻秋风对修竹。
户内殷殷金石声，牙签插架三万轴。
笺诗作传起凡例，断简残编纷在目。
题舆粤国正秋风，石瘦水清山诘曲。
先声霹雳挟仁气，父老欢呼胥吏肃。
莫思莼菜赋归欤，天上要公调鼎𫗧。

见𪾢消流似发蒙，宿云归尽不禁风。
小桃洗面添光泽，未点胭脂已自红。

已愧千名佛，何堪一卷师。
十年驹局促，万事燕差池。
馆下诸生笑，门东稚子饥。
宾僚眼前换，岁月鬓边驰。
子舍行将去，吾车亦已脂。
谓当鱼纵壑，犹作鸟粘黐。
宿有诗书债，非关造化儿。
岷峨吾故国，自合去迟迟。

杏实残笼金色，杨梅烂染胭脂。
气味新鲜可口，清甘喉舌多时。

凫鸥水暖聚圆沙，带雨春湖脉脉斜。
翠线受风遮径柳，燕脂含雨隔篱花。

侍女新倾盥水汤，轻装雪腕立牙床。
都将隔宿残脂粉，洗在金盆彻底香。

老人出乡不得归，西山颍水含清悲。
脂车独办入蜀计，栾城季子真男儿。
凌云栈道三千里，屈指渡泸五月时。
想欢里门下父老，寒食上冢先蟆颐。
吾弟平生得诗礼，大吾门户惟子期。
巴川僰道人鄙远，谁肯仁义变蛮夷。
蜀筇蒟醤亦安用，唐蒙已死仍疮痍。
请君携泥一丸去，持此关塞安黔黎。

野卉非千叶，妖红愧两京。
依然守旧态，谁与制新名。
琥珀缀圆石，燕脂染落英。
愿因少陵句，草木亦鲜明。

扑扑金猊嘘白烟，峩峩画阁插青天。
杯盘洒落有余韵，翰墨风流追昔贤。
远岫长堆翠羽被，晚霞碎拍胭脂绵。
铜章更有诗家子，横写绪余犹可怜。

圣渥便蕃奨义方，灵椿双寿庆华堂。
品开京秩纡蓝绶，告锡脂田閟锦囊。
家世百年逢盛事，庭闱一日拜恩光。
列封更及诸郎贵，禄釡交迎福炽昌。

万锺辞屠羊，五鼎贪主父。
是间多毒腊，可茹亦可吐。
缅怀陶隐居，朝服挂神武。
饵苓期却老，旷荡适林莾。
我家城西偏，有地一廛许。
开轩俛长松，倒影荫庭庑。
嵌空宿龙蛇，晻暧藏雾雨。
流脂入地脉，凝结岁月古。
长镵白木柄，生事聊付汝。
想彼尘外人，迟暮肯同煮。
但当稍兔丝，敢望擘麟脯。

无复幽姿淡淡妆，胭脂深染薄罗裳。
芙容影里避三舍，石竹丛中许擅场。

淡淡梳妆薄薄脂，自然富贵出天姿。
一朝选在君王侧，宫女三千尽妒伊。

脂车离郊园，潜筠人许长。
归来十亩阴，缥节已储霜。
畦畛日将芜，况复病在床。
亭亭望五老，烟云晚苍茫。

秦髯昨首长沙路，舍舟来甘余霜兔。
翻忆淮山鸡黍秋，二十年来穿几屦。
衣如悬鹑气栩栩，足垢头脂藏妙处。
欲买桑柘闾里欢，却乘舴艋江湖去。
似寻剑客脱尘埃，北走南游未安堵。
去年篱菊今又黄，安得同尝噀香雾。

异时颇爱宋元君，踏门画史如云屯。
舐笔和墨太早计，解衣槃薄全天真。
梦泽张侯饱闲暇，直疑胸中有成画。
酒酣耳热呼不醒，澹墨淋漓疾挥洒。
谁为右辖赋招魂，远过酸寒郑广文。
怪底高堂见丘壑，欲攀松萝寻石门。
咫尺终南与王屋，翩翩不下如黄鹄。
水南水北索价高，放浪犹歌紫芝曲。
张侯爱画入骨髓，脑脂遮眼良有以。
笔端刻意写遗民，要似留侯赤松子。
如闻可汲用王明，会须添作贡公喜。

鬓拢春烟湿翠翘，石榴裙幔袅纤腰。
绛唇不敢深深注，却怕香脂污玉箫。

脑脂遮目乏风味，宴坐禅床真得计。
赤眼归宗近似之，面壁少林聊复尔。
东坡妙语久犹新，治目常存如治民。
但学曹参相齐法，清夷王度不无人。

陈桥陪乘五人同，剑铗休弹礼过丰。
骥足争先长策下，蛇脂干尽旧山中。
敢将野句酬明月，但记宸章起大风。
默对短檠悲晼晚，绨袍恩重报全空。

从公烛下看花枝，直到海棠花睡时。
恰似玉人春枕稳，温风吹酒上凝脂。

女色多瞒人，人惑总不见。
龙麝暗薰衣，脂粉厚涂面。
人呼为牡丹，佛说是花箭。
射人入骨髓，死而不知怨。

燕脂画面娇千样，龙麝薰衣峭百般。
今日风流都不见，绿杨芳草髑髅寒。

寿阳妆额太矜持，不待宫貂赐口脂。
惜妙风姿令雪妒，定真消息有春知。
试看呵手攀条处，何似成阴着子时。
莫遣王孙三弄绝，早寻疏影对江湄。

山川不舍骍与角，亢鼻孤豚殊不恶。
委身投笔事氐羌，何异天球荐房闼。
人心如面各不同，蛇头蝎尾吾安容。
脂韦肯效箕帚态，拔剑撞斗真才雄。
少年食牛有余气，大笑文章几女工。
立谈宁与子虚比，危冠欲入明光宫。
功成筑室依故丘，作书重壁垂千秋。
宸奎一扎呼不起，闭门老死如黔娄。
尔来养生如养胃，未羡昴精刀笔吏。
疲神毕虑子所诃，凤觜鸾胶谁汝试。
昔贤忘心身亦空，身如丘井心如风。
君言作解皆魔鬼，蒲柳松筠同尽耳。
三星在霤能几许，张拳且击关南鼓。
游龙作御云生翼，轸地盖天从莫逆。

新年人物自熙熙，彩索青帘到处垂。
日暖桃蹊花落尽，雨深茅屋燕归迟。
登山野屐应频蜡，出郭轻车想载脂。
老境逢春正愁绝，为君援笔强题诗。

白色莲花也自奇，亭亭水面半开时。
恰如西子新妆了，未把胭脂污玉肌。

我有辟邪镜，得之咸阳宫。
其阴为天池，一母将九龙。
旁书负图字，土蚀如旋虫。
缄以骇鸡珍，妙极倕之工。
请言照远近，十里秋毫空。
岂不鉴脂泽，所贵肝胆通。
问谁为此器，太古非人功。
客闻重叹息，意欲窥灵踪。
高台不辞倚，恐客难称容。
绳穷匣半启，四室来悲风。
日车当昼留，羞涩如顽铜。
森然髪上指，凛若临霜锋。
我还抚客手，此岂世宝同。
挥涙两无言，掩镜鞶囊中。

寂寂闲庭少客过，翛然丈室一维摩。
脑脂遮眼空豪在，药裹关心奈老何。
雨后书连修竹翠，夜深床绕候虫歌。
东邻似最知人意，合有新诗到薜萝。

优恩不与外庭同，诏墨亲颁出九重。
钟鼎承家能两大，诗书教子得三从。
葭莩密接椒房庆，脂泽频增石窌封。
千里归来鸣鹤野，湘江正绕墓前松。

坐膝扶床处，人看七十稀。
孤雏方反哺，双剑忽随飞。
脂泽新封。

黝奴生长西南夷，朅来中国蒙公知。
提携十年行万里，宠爱肯为新人移。
但愿结髪为玄妻，不愿能歌名雪儿。
夜寒僮仆尽僵缩，我独妩媚呈余姿。
只惭家世不可考，辩舌推源烦惠施。
苦言泸水异京水，生女那复白如脂。
或疑乌几定乃祖，又言黑貂为姆师。
托身似与青女约，荐枕常须黄你随。
长伸两脚得安卧，莫作杜老怜腰支。
他年老朽幸勿弃，从来弱质不自持。
贤哉翁诗善名我，不须更换昆仑诗。

落叶屑窣鸣风廊，四无人声夜未央。
道人过我谈真常，客舍有底相迎将。
竹炉篝火曲木床，乌桕为烛枫脂香。
青棃累累饤坐光，黄甘十子近著霜。
酰梅蜜杏经年藏，红糁缀枝加柘浆。
莼藕𫉄芋蘘荷姜，堆盘满桉次第尝。
忆初见翁修水旁，转头八十须眉苍。
尔时尊宿略丧亡，屹如枞桧老不僵。
而我昔漫参朝行，十年投闲坐老狂。
人生一夣炊黄粱，诸法本闲人自忙。
况今世故甚扰攘，与翁幸憩菩提坊。
夜阑一酌余甘汤，他年此乐不可忘。

稻米流脂姜紫芽，芋魁肥白蔗糖沙。
村村沽酒唤客吃，并舍有溪鱼可叉。
枹鼓不鸣盗贼少，鸡豚里舍语声哗。
赛神还了今年愿，又整明年龙骨车。

蜡屐访穷巷，脂车戴晓星。
哦诗添些语，望岳插清冥。
烽火连蛮徼，楼船壮洞庭。
潇湘多夜雨，羡尔对床听。

岸曲穿丛筿，山回转翠屏。
烟云摇晚霁，楼殿倚空青。
柏黛参天峻，松脂入地灵。
幽寻未能及，重约扣岩扃。

梨花雨送海棠风，不借胭脂作小红。
几日无人吹玉笛，鸳鸯飞入馆娃宫。

巴江新捣万谷皮，禇生粉面肤凝脂。
故人千里持寄我，落笔宛宛天投霓。
绨囊丹果十袭包，爆栗飞烬石火敲。
红盐著树落青子，香雾噀手披黄苞。
苍鹅无罪见葅醢，苦酒濯之光五采。
虾跧久已成枯腊，咫尺波涛渺江海。
客舍争席纷满前，馈羮不复五浆先。
殷勤重饷有吾子，两夫担荷赪其肩。

蛮珍分到谪仙家，断壁残璋裹绛纱。
拟把金钗候汤眼，不将白玉伴脂麻。

屋头唤雨泥滑滑，万瓦纷披土囊发。
西园春事一时休，繁红浸乱烟脂雪。
绿萝高张翠羽盖，苍𪩘中断青玉玦。
不见枝上一点红，千顷桑麻光似泼。

脂田开石窌，纶阁演金葩。
彩服联三组，褕衣珥六珈。
行携九节杖，坐驾五云车。
便坐堂堂去，瑶台有故家。

雨花着地燕脂湿，风柳飘空帽絮披。
粉黛纷纷半黄土，蟹螯从此不须持。

宫人思学寿阳妆，每看庭梅次第芳。
浅拂胭脂轻傅粉，弯弯纤细黛眉长。

彼美青楼倡，颜色岂不好。
春风桃李花，过雨堪一扫。
粲粲星冠女，云宫在三岛。
雾帔卷黄罗，披风出云表。
焚香礼夜坛，香雾生杳渺。
恨无脂粉颜，千金聘袅袅。
刘郎竟不来，含嚬弄清晓。
谁怜傲霜枝，照眼自明了。
永怀蕊宫姿，微黄淡飞标。
清蟾耿寒枝，与月自相恼。
真赏久未逢，残英惜空老。

风餐倚虚壑，险步跻云梯。
惊魂栖客枕，夜宿投招提。
殷勤入檐月，肯为幽人低。
沧海念横流，万方喧鼓鼙。
胡为困行役，窜伏随麕麑。
南枝越鸟巢，北风胡马嘶。
耿耿念徒旅，依依怀故谿。
脂车待明发，胡为尚栖栖。
人生如醵饮，暂聚还复暌。
百年能几何，行乐戒噬脐。

藁街夜腹空燃脂，可怜汉祚终陵夷。
老瞒自在作家主，欺它寡妇并孤儿。
洛阳宫殿皆颓圯，更作高台半天起。
台上吹香十里闻，台下洗妆漳水浑。
当时歌管一消歇，回望西陵空断魂。
百年岁月空中鸟，花不长妍人易老。
台倾人去不复存，碧瓦澄泥为谁好。
那知流落向寒窗，乞与诗人赋花草。

我卜我居，于城之隅。
缭以群山，带以清渠。
日出扶桑，月翳金枢。
朝云夕烟，变灭卷舒。
乔木丰草，蔚其周庐。
群书在床，浊酒在壶。
蹒跚簪裾，亦复晏如。
淮水之游，谁脂我车。
逮其归而，四壁其徒。
柔柯既剪，稚竹日疏。
山为改容，木为槁枯。
吾亦浩然，言念归与。
今我来思，为之踌躇。
扊扅在门，鞿靮在涂。
驾言曷归，杜门寔娱。
寒止皲瘃，饥止瘠臞。
人谁不死，焉识其余。

江南五月菱垂叶，叶底紫菱如紫蕨。
棃香溅齿蔗浆寒，瓜熟堆盘水精滑。
红姜抺缕杂吴盐，纤手淹梅带微辣。
芳林露下摘金桃，入眼胭脂红脸抺。
木瓜甘酸天下无，百果论功谁可甲。
朱樱万颗滴阶红，满架蒲桃更肥茁。
橙香栗大芋如鸱，此品秋来不胜说。
老翁空作解嘲诗，但恐年衰左车脱。

西湖八九月，秋叶日夜凋。
两山各峥嵘，气与秋争高。
天亦念幽绝，芬芳托孤标。
要令列仙臞，一洗桃李骄。
往往遣暗香，时时入高飇。
绿叶未改色，微黄澹烟梢。
可爱不可名，模写徒自劳。
向来蜡梅花，相去无丝毫。
但恨此花迟，不借春雨膏。
尚可配精蘂，傲霜分两豪。
金钱不知数，狼藉蒙讥嘲。
可怜贵人家，渍蜜纷煎熬。
坐令林下姿，半入金猊焦。
闺房漫脂泽，此恨何由消。

侬家大江东，黄爵家江西。
江东黄爵不忍吃，江西黄爵贱如泥。
赤罂封口上有印，白绵卧酒中含脂。
君不见浯口漫郎真漫仕，万事平生不如意。
一囊红粟不一咽，千里苞苴谁复寄。
有时鲑菜念故乡，并刀落脍思饱霜。
青龟未堪聊入俗，黄爵那知亦渡江。
时平漫说尔可咀，击鲜谁遣今得尝。
残杯欲尽客欲去，臛雁烹鱼岂论此。
酒闻风味不可名，惟有此郎难著句。
九原谁唤儋耳翁，添入当年老饕赋。

吴王宫中半吴女，选入吴宫歌白苎。
姑苏台上看西施，羞得红妆不歌舞。
青丝笼髻云剪衣，玉垂双乳肤凝脂。
香罗对画两㶉𫛶，半约胸酥人未知。
迩来红鱼新入馔，西施乳入诗翁眼。
酽白还惊春雪温，细理不知燕玉软。
坐中嘉名思昔人，未许八珍当禁脔。
更将人乳作蒸豚，可笑此郎风味浅。
不知柱下风流张相君，暮年饮乳不饮醇。
帐中侍儿知有几，当时西子今未闻。
白头自笑竹坡老，烹鲜谁饷杯中珍。
江瑶敛袂敢争席，一尊伴我抛青春。

三月瞿塘峻江水，万里归来蜀都帅。
尽收五十四州书，画舸连樯当歌吹。
有唐文士几千人，文不逮汉诗则异。
开元天宝光熖长，长庆元和殿唐季。
化入宝奁脂泽中，亦有风满有能事。
六十余家三百年，天遣遗风未全坠。
青衫昔日同舍郎，老傍人间百无意。
将焚笔砚技辄痒，未说风骚心复醉。
公堂许我能篇章，遗以斯文慰憔悴。
徒令后学羞捧心，谁与前贤共联辔。
为公隐几抱残编，聊伴青奴问朝霁。

一种幽香取次宜，耻同桃杏献琼肌。
为嫌脂粉污真色，谁道冰容不入时。
寒透芳心能底痩，风欺弱质等闲吹。
清樽何惜花前醉，莫待飘零空折枝。

我来闽岭值春月，坐见园林花竞茁。
殷红枝上破燕脂，嫩白稍头开玉雪。
平生苦吟缘爱奇，对花岂忍都无诗。
愧将拙句写天巧，但把浊酒酬春晖。
适来岩桂花尤好，乱缀黄英向青昊。
非时似欲鬭群芳，草木无情亦相恼。
栟榈送花来觅句，端恐梁谿得归去。
谪官且作九年期，家在天涯那复顾。
何时万里吹秋风，清香伴此金芙蓉。
临风一醉百忧散，看子挥毫如彩虹。

南方苦暑殊中州，金遇火伏相拘囚。
飞鸢跕跕草木愁，疑在𬬻冶遭蒸烰。
六龙中天停厥辀，火云突兀烧高丘。
炎风如焚汗翻油，祝融嘘呵不肯休。
赤脚踏冰邈难求，返视𫄨绤犹狐裘。
行人病暍喘车牛，虽处广厦非所庥。
我欲登彼白玉楼，侧身西望心悠悠。
何当万里来清秋，其帝少昊神蓐收。
飒然风露洗我忧，凉生暑退火西流。
四时代谢如环周，及兹又作徂年谋。
人生寒暑为寇雠，何异疟疠脂髓摉。
有力负走藏壑舟，朱颜绿髪安可留。
以静胜躁聊优游，何必远期汗漫游。

花蘂成冠巧学鸡，刻雕谁谓染胭脂。
晓来得雨犹鲜好，却似昂然欲鬭时。

巧缀雕琼绽色丝，三千宫面宿胭脂。

开尽夭桃落尽梨，浅荂深萼照华池。
都缘西蜀盘根远，岂是东君属意迟。
烟惨别容曛宿酒，露凝啼脸失胭脂。
须知贾相风流甚，曾许神仙品格奇。

山林冬煖草未衰，深岩穴处狸正肥。
丰茸斑毳面妆玉，摇曳修尾髦如牦。
夜行昼伏彼何罪，失身终堕网与机。
庖厨须尔充口腹，几欲断尾同牺鸡。
蒸炊包裹付糟滓，酥香玉软丰肤肌。
霜刀缕切腻且滑，犀箸厌饫良珎奇。
猩唇熊白不足数，披絮黄雀空多脂。
樽前风味乃如许，为尔倒尽黄金卮。

天生丽质绝尘埃，肯把胭脂漫污腮。
幸有清香过于雪，对人何止白皑皑。

每恨桃花抵死红，年年秾艳笑春风。
谁知零落胭脂后，浅碧微开烟雨中。

浅注胭脂剪绛绡，独将妖艳冠花曹。
春心自得东君意，远胜玄都观里桃。

胭脂为脸玉为肌，未赴春风二月期。
曾比温泉妃子睡，不吟西蜀杜陵诗。
桃羞艳冶愁回首，柳妒妖娆祇皱眉。
燕子欲归寒食近，黄昏庭院雨丝丝。

芙蓉斜倚胭脂脸，岩桂轻摇金粟花。
愁思不知秋浩荡，一鞭逸兴绕天涯。

每对春风竞吐芳，胭脂颜色更浓妆。
含羞自是不言者，从此成蹊入醉乡。

三年夏六月，天子视朝久。
凝旒望南云，垂衣思北狩。
如闻帝若曰，岳牧与群后。
贤宁无半千，运已遇阳九。
勿勒燕然铭，勿种金城柳。
岂无纯孝臣，识此霜露悲。
何必羹舍肉，便可车载脂。
土地非所惜，玉帛如尘泥。
谁当可将命，币厚词益卑。
四岳佥曰俞，臣下帝所知。
中朝第一人，春官有昌黎。
身为百夫特，行足万人师。
嘉祐与建中，为政有皋夔。
匈奴畏王商，吐蕃尊子仪。
夷狄已破胆，将命公所宜。
公拜手稽首，受命白玉墀。
曰臣敢辞难，此亦何等时。
家人安足谋，妻子不必辞。
愿奉天地灵，愿奉宗庙威。
径持紫泥诏，直入黄龙城。
单于定稽颡，侍子当来迎。
仁君方恃信，狂生休请缨。
或取犬马血，与结天日盟。
胡公清德人所难，谋同德协心志安。
脱衣已被汉恩暖，离歌不道易水寒。
皇天久阴后土湿，雨势未回风劳急。
车声辚辚马萧萧，壮士懦夫俱感泣。
闾阎嫠妇亦何知，沥血投书干记室。
夷虏从来性虎狼，不虞预备庸何伤。
衷甲昔时闻楚幕，乘城前日记平凉。
葵丘践土非荒城，勿轻谈士弃儒生。
露布词成马犹倚，崤函关出鸡未鸣。
巧匠何曾弃樗栎，刍荛之言或有益。
不乞隋珠与和璧，只乞乡关新信息。
灵光虽在应萧萧，草中翁仲今何若。
遣氓岂尚种桑麻，残虏如闻保城郭。
嫠家父祖生齐鲁，位下名高人比数。
当时稷下纵谈时，犹记人挥汗成雨。
子孙南渡今几年，飘流遂与流人伍。
欲将血泪寄山河，去洒东山一抔土。

室空无侍者，终日延白光。
今夕果何夕，粲者忽在旁。
得非散花天，来试铁石肠。
非罗复非绮，何物为衣裳。
或浓若猩血，或浅若鹅黄。
或如淡胭脂，薫以百和香。
竟不可意解，发书问何祥。
乃知延阁老，买得从维扬。
自不耐渠恼，幽怀可禁当。
牢辞又不敢，熟视徒彷徨。
吾闻诸古人，物美应献王。
呼儿燎沈水，持以供虚皇。

谁将山杏胭脂色，来作江梅玉颊红。
但得暗香疏影在，不妨妆面对春风。

燕脂新染出，剪刻费天工。
叶少何妨绿，枝繁不厌红。
绮霞当眼烂，风雨转头空。
唯有亭前竹，青青四季同。

枯林独秀染胭脂，不使群芳次第窥。
月桂殷勤来并色，江梅寂寞许同时。
霜飞雪舞终难挫，蝶隐蜂逃各未知。
折得一枝聊慰眼，儿童拍手误春期。

潘郎尝望尘，陶令亟避俗。
胸中定何如，清浊在一瞩。
河阳艶桃春，彭泽郁秋菊。
所好邈如许，二子殊品目。
诗人易评量，忍使混衡斛。
当使冰鉴磨，要遣须眉烛。
勿容脂粉姿，滥入珪璋录。
神仙真渺茫，浪说武陵谷。
不如临清潭，饮水乐自足。
谁令春雨红，点污秋株绿。
寒根岂无知，风霜怒应蓄。
令尹非安仁，腰带肯轻束。
脱巾漉酒浆，黄花泛新馥。

泉石有膏肓，料理费和缓。
风埃客子游，梦想略相半。
端如餍羊酪，投匕念乡馔。
怀哉小玲珑，旧赏记酣宴。
玉女下云窗，轻我年未冠。
诛茅老三间，此意已悬断。
少须草堂资，两足那可绊。
谢公爱东山，自结寻幽伴。
诗筒忽相先，纸价岂容贱。
流传从使君，感此归思乱。
撷兰蹑危根，漱石俯长磵。
野性等麋鹿，百嗜宁食荐。
揽衣中夜兴，测漏疾流盼。
扃步愧驽筋，卑飞伤短翰。
正使屐齿折，未救斧柯烂。
时节脱复徂，迟莫空浩叹。
何当脂下泽，去路郁交贯。

老觉交情重，贫知世路高。
相看心已折，此别梦应劳。
未用脂长毂，须听咏大刀。
平生故人意，能费几绨袍。

腹稿欲成聊假卧，寒松疏磬仍相左。
不容开府占清新，云里江梅萼初破。
奇芬还似暗香浮，全胜光风泛兰些。
玉川昔访长寿寺，石壁留题如此作。
珊瑚炫转光夺目，含曦一读忘饥饿。
便堪高蹑诗将坛，纷纷谁可克参佐。
韦庄岂免赠巾帼，格嫩更遭脂粉涴。

华清赐浴洗凝脂，一曲霓裳素练衣。
更有十分相似处，晓霜添就玉肌肥。

洗尽残妆倚玉楼，世间脂粉且休休。
芳心未必伤幽独，冷雨疏烟与替愁。

尽意妆成出晓窗，燕脂颊浅绿云长。
水仙卤簿三千女，瓦影龟鱼一味凉。
鸡舌旧传仙客句，芬陀长带梵天香。
使君玩物无留物，为尔临流欲泛觞。

公主檐间睡起时，匀红行绕大安池。
北人未识春迷眼，妃子偏怜酒入肌。
更若施朱疑太赤，不须生女白如脂。
由来风骨都相似，岂为丹青别赋诗。

梅蘂年年破腊时，玉花飞舞集鸾池。
独将艳色添真色，任尔冰肌映雪肌。
带恨不妨红作泪，洗妆终见白凝脂。
可怜渠有风流句，只作歌词不作诗。

赵家姊妹在椒房，宫漏春迟午梦长。
淡拂蛾眉减脂粉，一般装束奉君王。

春风入江南，红蒸小桃坼。
亚卿何壮哉，持节使江北。
牙牌刻金字，黄旗书御墨。
奉将出云天，万里布恩德。
十载分三光，河洛蛮雾黑。
夜泣孤鬼魂，毒贯生灵臆。
胚胎此祸者，起自燕山役。
今兹欲澄明，造物岂易测。
关中几万人，性命悬兆亿。
虏虽识天意，按旧反图域。
闻其所车载，取及墓前石。
民间一尺布，持去如卷席。
啮尽脂与膏，遗我百州骨。
嗷嗷万孔疮，徯望沐天泽。
江南今复贫，万室生理迫。
瘠此欲肥彼，又恐非得策。
使者宜孰先，第一安反侧。
不须增甲兵，当务修稼穑。
声名无欲夸，奏报须尽实。
随宜养官吏，着意看蝥贼。
偏私生忌谗，戏怠藏隐慝。
举手从简易，慎勿耗民力。
要令邓禹车，到处便休息。
九重爱物心，八荒欲安宅。
行行致功名，男子惟报国。

侯公说行髙祖迎，赵璧在怀出秦庭。
白首属国还汉旌，印绶累累妻嫂惊。
疏家叔侄辞公卿，彭泽柳外陶渊明。
又如长铗成悲鸣，沂浴既罢风舞轻。
斐然成章孔不称，浩然之志孟岂平。
登山临水赋有情，回船上马诗句精。
又如虏营之气已见，华山之马将逸。
丘园之梦欲成，天际之舟可识。
其在今兹则还报王事，秣马脂车与离长安之日。

雨出笋尖髙玳瑁，风开花蕾入胭脂。
恐须费尽东君力，造化无心本不知。

一架蔷薇四面垂，花工不苦费胭脂。
淡红点染轻随粉，浥遍幽香清露知。

五月黄梅烂，书润幽斋湿。
柏子探枯花，松脂得明粒。
覆火纸灰深，古鼎孤烟立。
翛然便假寐，万虑无相及。
不知此何参，透顶众妙入。
静处动始定，惟虚道乃集。
心清杜老句，髙韵不容袭。
余馨梦中残，密雨窗前急。

往岁封川秋水肥，板舆行色照莱衣。
江鱼来处使君去，吊鹤飞时孤子归。
脂泽一奁留旧蔼，铭诗千古载余辉。
阿参与我同题塔，慰问苫茨涕欲挥。

千仓积粟栋崔嵬，夜浸洪流亦殆哉。
不是脂膏天所惜，岂应水到却平回。

万片随风正可嗟，残枝带雨认梨花。
胭脂洗尽余香雪，翠幄光生散绮霞。
品类海棠无杰句，方言山顶更雄夸。
题诗载酒同清赏，月上梢头始到家。

霏红点点胭脂雨，唾碧溅溅罨画溪。
送客归来问山馆，一声啼鸟日平西。

髙台瞰层碧，岫幌森筠幢。
恍如青原人，觌面呼老厐。
胡为未免俗，儒冠学为邦。
曾无白雨手，但补百碎腔。
平生爱山癖，至老成膏肓。
穷探偶会意，夜半力欲扛。
一存短豆恋，心境不得双。
坐旷燕巢幕，览胜猿窥窗。
故山如故人，未见心已降。
脂车蜡两屐，烟云恣冲撞。
竹根扫三径，荷锸悬酒缸。
外物不可必，斯言有如江。

游轮走朱盖飞碧，路如羊肠山虎脊。
奇观多似九牛毛，尘服轻于一狐腋。
禅房借枕空函丈，野磴榰笻座盈尺。
阴崖日淡春杲杲，老树风悲秋索索。
丈人适意屡倾盖，舍者忘形或争席。
已浇茗碗揽文字，不捉冰纨冻𫄨绤。
饮中得仙思季真，方外分曹笑无奕。
棋锋未接已争遁，笔阵将收犹请益。
一生苦心太多事，半日闲身要投隙。
急呼隔水破烟艇，更着穿云蹑山屐。
晴峦阴障浅深画，断渚连洲耦奇画。
愚公百念久灰冷，妄境多岐自冰释。
闭门终欲老石经，煮鼎无心转金液。
舁篮二子已能步，对影三人不邀客。
蝇头比富五顷田，蜗角犹宽一区宅。
饱谙世态罢整冠，脱略尘缘等遗舄。
已甘流落卧深林，肯作纷纭踏长陌。
紫阳峨峨百步近，白水粼粼一溪隔。
床头吟蛩已催候，枝上鸣蜩行削迹。
相期日日晓脂车，去待山头霜月白。

胭脂着雨弄余妍，力挽春晖上舞筵。
谁道卷纱红映肉，杜陵正欲补遗篇。

酒染凝脂密染香，一枝聊发次公狂。
小楼凖拟来仙驭，明日红云绕树芳。

生也不道，死也不道。
公案两重，一状领到。
露刃吹毛，截断纲要。
脱却鹘臭衫，拈了炙腊脂帽，大坐当轩气浩浩。


良宵丝竹偶成欢，中有佳人俯翠鬟。
白雪飘飖传乐府，阮郎憔悴在人间。
清风朗月长相忆，佩蕙纫兰早晚还。
深夜酒空筵欲散，向隅惆怅鬓堪斑。

水阁春来乍减寒，晓妆初罢倚栏干。
长条乱拂春波动，不许佳人照影看。

南国佳人字玉儿，芙蓉双脸远山眉。
仙郎有约长相忆，阿母无猜不得知。
梦里行云还倏忽，暗中携手乍疑迟。
因思别后闲窗下，织得回文几首诗。

空塘水碧春雨微，东风散漫杨柳飞。
依依南浦梦犹在，脉脉高唐云不归。
江头日暮多芳草，极目伤心烟悄悄。
隔江红杏一枝明，似玉佳人俯清沼。
休向春台更回望，销魂自古因惆怅。
银河碧海共无情，两处悠悠起风浪。

多时窗外语呢喃，只要佳人卷绣帘。
大厦已成须庆贺，高门频入莫憎嫌。
花间舞蝶和香趁，江畔春泥带雨衔。
栖息数年情已厚，营巢争肯傍他檐。

军门半掩槐花宅，每过犹闻哭临声。
渐穷老仆慵看马，著惨佳人懒按筝。
诗侣酒徒消散尽，一场春梦越王城。

短羽新来别海阳，真珠高卷语雕梁。
佳人未必全听尔，正把金针绣凤凰。

泮宫深闭绛帷空，摇想佳人照绮栊。
闲倚画屏怜永夜，懒摇纨扇引凉风。
直疑令史归天上，犹想阳台入梦中。
展转觉来无一事，日摇槐影桂窗东。

江空木落出遥岑，何处佳人独倚林。
不负雪期如有信，偶先花事本无心。
日低修渚云容薄，路转寒塘暝色深。
莫怪山翁数回首，暗香十里更相寻。

霜雪俱怜节操奇，碧鲜红润两相宜。
渭滨初种谩千亩，陇上寄来惟一枝。
酸实不供饥凤啄，暗香翻许此君知。
佳人零落空山久，况是天寒日暮时。

倚竹有佳人，天寒玉肌温。
永怀经年别，及此春日暄。
幽闲谁与娱，依依映丘樊。
计台二三友，才高工拨繁。
幕府公事退，联镳出郊原。
城南富卉木，胜处陈家园。
东风发萌芽，柳眼暗若昏。
昨宵一阵雨，清爽到乾坤。
植杖芳草径，系马枯桑根。
观梅不忍去，错爼罗金樽。
主人笑揖客，徘徊倚朱门。
指麾群儿辈，薪水相抚存。
邻妇抹红妆，来觇攀篱援。
酒酣诗思逸，笔力华旗搴。
姜盐芼芜菁，绝胜瓠叶幡。
萧然出尘姿，飘飘欲腾掀。
桃李分当避，蜂蝶那敢喧。
谁能移将归，栽培拥高垣。
要令百种花，俯伏争趋奔。
不烦频出游，正恐嘲短辕。
太簇初应律，飞霙尚翩翩。
何妨醉瑶舟，大嚼供炮燔。
手撚一枝春，吟笑穷曛暾。
可怜廊庙具，沉滞三家村。
和羮似不晚，作诗与招魂。

西湖春晚未全热，湖上山光互明灭。
往来冠盖竞骈阗，断续笙箫共伊咽。
我怜湖山山见怜，波间涌出佳人钿。
太真一去不复返，圆荷万点胭脂钱。
船头美眄珠的皪，不必洞房深处觅。
忽然相值更相呼，嫩蓝衫子山争碧。
肠断骚人一轴诗，细看烟柳想腰肢。
明年我亦西湖去，迟日光风二月时。

罗绮行歌夜，杯盘坐笑春。
舞衫催急管，步障拥佳人。
灯火珠星粲，楼台璧月新。
传柑良可乐，黼座玉音亲。

万里青天霁色开，嫦娥驾玉上云来。
楼中胜饮八仙聚，物外清谈三语该。
空翠水光争滉漾，漏声钟韵共徘徊。
秋盘应爱金樱好，红抺佳人醉里腮。

相逢怜我太衰颜，冰雪精神照座间。
霁日有情茶乳合，春风无力柳丝闲。
肯从逋客来三径，秪恐佳人赋二山。
旧说毛公今见否，似闻新向玉京还。

湖外干戈半绿林，湖邉葭薍晚森森。
风霾未放远山出，岚气又连凄日阴。
世乱且同吟啸乐，时来终快扫除心。
天寒况是开炉近，应有佳人赋藁砧。

篙师且缓莫予催，老眼逢君喜暂开。
相与未成招隠什，分携宜尽送行杯。
谁令急景堂堂去，我为佳人得得来。
万壑千岩终欲遍，归欤清梦转幽哉。

兰质蕙心何所在，风魂云魄去难招。
子规叫断黄昏月，疑是佳人恨未消。

拂掠轻风破异香，非兰非麝味何长。
荻筛玉屑飞鱼舍，菊碎金尘点醉乡。
露裛木犀增馥郁，烟滋菡萏益芬芳。
佳人惹得盈襟袖，刬地慵拈锦绣囊。

方塘滟宿涨，曲涧来飞湍。
光涵郁蓝天，澒洞碧玉宽。
小亭尘土外，瓦影浮朱栏。
霜渚写秋色，烟林养渔竿。
佳人秋霞衣，皎皎明月冠。
欲濯且无尘，隠几得妙观。
海若眩河伯，等在蜗角端。
那知坳堂上，杯水生涛澜。
云间谢公子，五字冰雪寒。
展读胜图画，经行记林峦。
九垓未暇游，据壳谅匪安。
一到定何日，眷焉抱长叹。

巉巉石迳鸣枯筇，意行诘曲无西东。
心知幽壑梅已动，一枝寄我曾未蒙。
暗香横路忽惊顾，冰蕊的皪蛮烟中。
有如佳人久去眼，邂逅相得情何穷。
蔬畦压霜翠羽乱，已觉雪片栖手茸。
嗟吾辜此来已晚，攀条嚼蕊聊从容。
玉仙游戏下尘世，绝艳一洗朱铅空。
不知阆苑在何许，叱回风驭无匆匆。
溪寒沙净迷俯仰，坐待山月来朦胧。
岂无尊酒相煖热，锦裘起舞如惊鸿。
仇池老仙羽化久，妙曲三叠余仙风。
归时醉倒不知和，明日来此谁能同。

久矣心灰形槁木，有烂锦衾谁与独。
殷勤调护得繁枝，抹黛施朱尽凡俗。
池上靓妆开晓镜，露晞娇润离汤谷。
佳人得意矜绝代，陋彼牵萝补茅屋。
真赏幸逢尊有酒，清玩可使食无肉。
十眉仿佛画难亲，百匝徘徊看未足。
两旬绿秀承红嫩，一日篱槿何能淑。
朝来但觉花照眼，夜去不梦松生腹。
休夸艳杏荫白鷼，漫说夭桃夹疏竹。
固知尤物人共爱，也使先生动心目。
老坡有咏记江城，少陵无句惭巴蜀。
顾我荒词陪绝唱，何异斥鷃追黄鹄。
夜来风雨太豪横，惆怅遥峰萦度曲。
不如却赋黑牡丹，寄语孔翠防抵触。

南土梅不贵，往往薪槱束。
幸然傍寒厅，久亦未见录。
墙隈非所恨，自可凌冬发。
奈何瑶台伴，辱近紫姑闼。
佳人虽薄命，时运忽来复。
一朝蒙闵叹，移近东家屋。
孤根便静深，池上映天碧。
我为渠主人，梅是先生客。
且须创幽榭，賸与种修竹。
炎荒无雪片，且对冰花馥。
西施佩生麝，姑射步微月。
何当见旧官，应使中肠热。

雪消天气一番新，水际逢春淑且真。
未信长安多丽者，定知空谷有佳人。

佳人一往兮不来，国为墟兮莫知。
侬自守兮谁依，俟河清兮几时。
怅姑苏之崔嵬。

驾文螭兮翔九天，天路远兮中道还。
邈故国兮怀所安，心耿耿兮循江干。
纫秋兰以为裳兮，采杞菊以为餐。
望佳人之不来兮，暗修途之莫前。
瞰江流之无垠兮，仰苍苍而漫漫。
想荆门之遐阻兮，寿春杳隔于大渊。
痛灵修之独处兮，谁复与之寤言。
气填膺以拂郁兮，泪承睫而涟涟。
悼已往之修系兮，欲易道而改辕。
顾和璧之三献兮，冀识者之一观。
阻风雨之惨惨兮，而夜不得明。
哀时运之若此兮，余又何默默于久生。
宁怀沙抱石以自沉兮，庶赍志而下信。
虽世人之不吾悲兮，吾容能不悲夫若人。
吾愿托夷齐以为绍介兮，修请谒于黄虞。
吊巫咸于帝阍兮，友阳侯于子胥。
几江神之不我渎兮，吾容委质于渊鱼。
已乎已乎，其灵修终不得而见乎。

空阶夜滴秋宵雨，雨入芭蕉动窗户。
佳人愁绝坐幽闺，良人万里勤征戍。
勤征戍，在何处，五载乘边守当路。
汉家新筑受降城，戍卒还家免租赋。
归来直莫叹白头，浊酒狂歌醉朝暮。

草木摇落兮露为霜，三峡之水兮流汤汤。
我欲绝之兮恨无梁，邈佳人兮天一方。
明月皎皎兮，泉流汤汤。

岁峥嵘以高逝兮，辰一往而不返。
夫君胡为乎，伏幽陵而连蹇。
邈佳人之怀余兮，策予马之不前。
亘川涂之修阻以纷错兮，积雪漫漫而蔽天。
期百舍之不息兮，命予驾而勉旃。

阳春丽华旦，杲日延清晖。
庭前夭桃花，灼灼流芳菲。
佳人惜良辰，游子行不归。
君看夭桃花，芳菲能几时。

江南春草绿，江北未开花。
佳人在何处，迁谪寄长沙。

阳春被华旦，草木蒙恩私。
沉沉幽谷兰，不得同其施。
女萝托乔松，光彩纷葳蕤。
游尘薄雄风，光景低郁仪。
岩花落深涧，甘为井底泥。
升沉固难量，宁复论高卑。
佳人去已远，良遇安可期。
流年易凋落，荣盛能几时。
促席具樽酒，不醉夫何为。

岁将暮，岁将暮，靡靡行人不归去。
不归去，道路长，道路长兮复限我以石坂羊肠。
山多乔木兮不能为吾之栋梁，水多深阻兮不能为吾之舟航。
徒顿驾以独宿兮，趋风雨于晨装。
眇佳人兮余怀，期遥集于扶桑。

殖虽无远近，开独占三冬。
怨入胡笳切，香凝素脸秾。
有子调金鼎，遗根益县封。
佳人初睡起，留取照芳容。

百花零落悲春晚，不复林园门可款。
待花结实春已归，到头只有东家管。
楚宫女子春华敷，为云为雨皆有余。
亲逢一顾倾国色，不解迎人专城居。
目成未到投梭处，后会难凭人已去。
可怜天壤擅诗声，不如崔护桃花句。
坐令永抱埋玉悲，游手那知京兆眉。
难堪别鹤分飞后，犹是惊鸿初见时。
新懽密爱应长久，暂向华筵赏宾友。
舞尽春风力不禁，困里腰肢一涡柳。
座上何人赠翠翘，蜀中风调尤情饶。
懽浓酒晕上玉颊，香暖红酥疑欲销。
佳人薄命古相似，先后乃逢天下士。
但惜盈盈一水时，当年不寄相思字。
宜州遗恨君能详，瘴云万里空悲凉。
无限风流等闲别，几人赏鉴得黄香。

飞满前村夜不知，凭风声与静相宜。
银釭志士诗成后，玉枕佳人梦觉时。
乍听打窗投米急，想同糁径落梅迟。
孤舟曾向江湖宿，清入寒芦韵更奇。

倚竹佳人生暮愁，那知情伴夜蝉幽。
一山风月龙吟罢，声入江云袅袅秋。

独坐高堂上，游观思无极。
重门虽昼关，远岫如不隔。
长林叶布阴，浅涧流波激。
欣欣物态荣，淑气生原隰。
幽禽感时鸣，绕树飞还集。
常恐逐惊飙，无阶恋俦匹。
兴怀念良游，岁月更相及。
佳人独弃余，何以慰岑寂。
褰裳迷所向，望远时伫立。
心知徒百忧，沈思不能释。

良宵乐未央，促席团栾坐。
佳人意殷勤，唱歌属余和。
幽期贵阔略，醉语多丛脞。
沈沈玉卮酒，量浅难负荷。
岂不怀极懽，恐重宾友过。
褰帷望明河，山月衔半破。
回轩互追奔，伞拂檐瓦堕。

汲水佳人立晓风，青丝放尽辘轳空。
银瓶触破红妆面，零落桃花满井红。

含章英落佳人睡，却月香残水部诗。
何似江南觅春信，和香先得最南枝。

向晚佳人逞艳妆，偶随月姊到山房。
自怜老去无佳句，亦复冥搜为发扬。

某州竹扇名字著，织扇供官困追捕。
使君开府未浃旬，欲戴纶巾挥白羽。
新模巧制旋剪裁，百中无一中程度。
犀革镌柄出虫鱼，麝煤熏纸生烟雾。
蕺山老姥羞翰墨，汉宫佳人掩纨素。
衙内白取知何名，帐下雄拏不知数。
供输不办棰楚频，一朝赴水将谁诉。
使君崇重了不闻，呜呼何以慰黎庶。
闻道园家卖菜翁，又说江头打鱼户。
号令亟下须所无，官不与钱期限遽。
归来痛哭辞妻儿，宿昔投缳挂枯树。
一双婉婉良家子，吏兵夺取名为顾。
弟兄号叫邻里惊，两家吞声丧其妪。
死者已矣可奈何，冤魂成群空号呼。
杀人纵欲势位尊，贪残无道天所怒。
邦人蓄愤不敢言，君其拊马章台路。

绿衣濯濯红妆靓，春半园林露未晞。
正似佳人与才子，倚窗深处淡相宜。

佳人通夕赏重阳，醉尽楼边白玉缸。
莫遣飞霜到丛菊，恐惊宿蝶去双双。

十八佳人美态娇，绣衣轻整暗香飘。
抬身花圃徐徐立，引得黄鶑下柳条。

天上佳人云缕衣，暗传春恨入新诗。
楼头玉笛关情绪，不念残香结子时。

蓂开四荚瑞新春，瓦弄幽闺应此辰。
蛇虺梦中祥女子，凤凰占里吉佳人。
平生不负三从义，老去兼全五福身。
他日奇儿亦黄发，捧觞犹得寿慈亲。

林间晓日静晖晖，判共山公倒接{罒离}。
不信佳人唱花落，试寻栏畔有空枝。

自得佳人遗赠物，书窗终自独无寥。
未能得会真仙面，时赏香囊与绛绡。

何人遗下一红绡，暗遣情怀意气饶。
勒马住时金{革登}脱，亚身亲用宝灯挑。
轻轻滴滴深深染，慢慢寻寻紧紧□。
料想佳人初失却，几回纤手摸裙腰。

我来石渠五十六，双鬓如蓬腰未曲。
岂为健笔有徐庾，自数来时六十五。
谁解辛苦续子虚，长安有客四十余。
已成老翁不肯去，青藜当户夜读书。
东观丈人起遐想，无为岁月空踟蹰。
去作诸侯老宾客，可无绿水兼红蕖。
我家东下才百里，钓螺一曲清无滓。
草堂为筑荔枝斜，濯锦江头有如是。
子思子方道为尊，南国佳人如秋云。
不知公侯有朱箔，要问常州李著作。

修水佳人白玉栏，花前何似妾容颜。
从来未省伤春意，犹自楼头画远山。

西山有佳人，惯踏山下路。
晨吟泽畔风，午睡岩前雨。
莫使儿辈觉，损我岩壑趣。

卷帘新雨霁，伏槛孤云没。
心赏信无同，佳人眇天末。

入夏浓云日夕昏，举头烟雨暗前村。
风随重客清葵扇，月为佳人射翠樽。
依旧建瓴欹屋角，几番携杖失溪痕。
小枰已在纱窗下，欲把明琼看倒盆。

月在云中破镜昏，几时清影散林村。
杖藜难去寻渔艇，洗盏无因续蚁樽。
竹叶弄风添秀色，榴花带雨露啼痕。
不如暮卷珠帘醉，唤取佳人笑拊盆。

风翼翔嬉云路轻，合班玉笋直承明。
鳄溪已作思棠雅，龙邸先驰拔薤声。
皂盖朱轓仍敛惠，青帘白舫岂争程。
元戎政欲倾家酿，唤取佳人进曲生。

锦囊留得玉环香，不见佳人空断肠。
北望秦川烟草满，尚疑飞燕舞昭阳。

双蛾渺云端，流水但空谷。
尚喜云外山，娟娟作眉绿。
佳人不可见，夜半风满竹。
竹声入清梦，夜客慰孤宿。
山中富兰若，欲往宁畏独。
老僧亦知人，逢场共竿木。
林芳得清心，幽涧供濯足。
便可赋归欤，箪瓢胜鼎肉。

北风吹雨冷如秋，更上江干百尺楼。
琼树佳人闭黄壤，石城华屋变沧洲。
三峰已觉蓬莱近，二水真成汗漫游。
六代风光几人物，不妨拥鼻向南州。

西北佳人绝代姿，倾城倾国未为奇。
自然冰雪生颜色，不用人间朱粉施。

冰雪佳人貌最奇，常将玉笛向人吹。
曲中无限花心动，独许东君第一枝。

佳人睡起懒梳头，把得金钗插便休。
大抵还他肌骨好，不涂红粉也风流。

南山如佳人，迥立未可亲。
而况得道者，其间梅子真。

予为谪仙兮，薄游人间。
傲岸不谐兮，世路艰难。
折芳洲之瑶华兮，采琼蘂入乎昆山。
愁长安之不见兮，坐拂剑而长叹。
魂一去而欲断兮，与春风而飘扬。
飘扬其竟何托兮，造化为之悲伤。
于是帝命巫阳，若有一人。
神气黯然，精魂飞散。
迟尔归旋，乃下招曰，魂兮归徕，无东无西，无南无北些。
碧海之东，长鲸𣸣涌，不可以涉些。
扬波喷云，蔽天鬐鬛些。
齿若雪山，挂骨于其间些。
归徕，去无还些。
魂兮无南，南山白额穷奇䝙貒些，牙若剑错鬣如丛竿些。
口吞殳鋋，目极枪橹些。
归徕，饲豺虎些。
魂兮无西，西当太白，横绝峨嵋些。
地崩山摧，天梯钩连些。
峥嵘崔嵬，朝虎夕蛇些。
磨牙吮血，杀人如麻些。
归徕，行路难些。
魂兮无北，北缘太行，嶝道峻盘些。
马足蹶侧，车轮摧冈些，气毒剑戟，严风裂裳些。
归徕，北上苦些。
魂兮归来，君无上天些。
天鼓砰訇，雷震帝旁些。
投壶玉女，笑开电光些。
风雨之起，倏烁晦冥些。
犬吠九关，杀人以愤其精魂些。
归徕，天路何因些。
魂兮归徕，君无下此幽都些。
闭影潜魂，遗迹九泉些。
剑轮汤镬，猛火炽然些。
疑山炎昆，苦海滔天些。
归徕，保吾生些。
魂兮归徕，还故乡些。
高楼甲第，连青山些。
飞楹磊砢，栱夤缘些。
云楣横绮，桷攒栾些。
皓壁昼朗，朱甍鲜些。
金窗绣户，朱箔悬些。
魂兮归徕，列珍羞些。
月光素盘，饭雕胡些。
鲁酒琥珀，紫锦鱼些。
白酒新熟，黄鸡肥些。
山盘秋蔬，荐霜梨些。
吴盐如花，皎白雪些。
玉盘杨梅，为君设些。
魂兮归徕，恣欢谑些。
南国美人，芙蓉灼灼些。
洛浦宓妃，飘飘飞雪些。
长干吴儿，艳星月些。
西施东邻，秀蛾眉些。
一笑双璧，歌千金些。
琅玕绮食，鸳鸯衾些。
博山炉中，香火沉些。
魂兮归徕，醉壶觞些。
青娥对烛，俨成行些。
玉童两两，吹紫笙些。
佳人当窗，弹鸣筝些。
玉壶美酒，清若空些。
看朱成碧，颜始红些。
连呼五白，行六博些。
赤鸡白狗，赌梨栗些。
半酣呼鹰，挥鸣鞘些。
金鞍龙马，花雪毛些。
霜剑切玉，明珠袍些。
魂兮归徕，入长安些。
清都玉树，瑶台春些。
万姓聚舞，歌太平些。
伐鼓槌钟，启重城些。
日照万户，簪裾明些。
骑吹飒沓，引公卿些。
白日紫晖，运权衡些。
倒海凌山，索月采荪些。
文质炳焕，罗星旻些。
魂兮归徕，乐不可言些。
乱曰：长相思兮在长安，络纬秋啼兮金井栏。
望夫君兮安极，我沉吟兮叹息。
怀洞庭兮悲潇湘，把瑶草兮思何堪。
念佳期兮莫展，每为恨兮不浅。
荷花落兮江色秋，秋风袅袅夜悠悠。
魂兮归徕，谢远游。

二八佳人刺绣迟，紫荆花下啭黄鹂。
可怜无限伤春意，尽在停针不语时。

长桥纳纳袅东风，倒射斜阳千丈红。
晚色自佳人不见，青山翠雾碧波中。

佳人望断日平西，可意相逢眼底稀。
漫说携家终是客，开愁唯有醉淋衣。

巉巉石径鸣枯筇，意行诘曲无西东。
心知幽壑梅已动，一枝寄我曾未蒙。
清香横路忽惊顾，冰蕊的皪蛮烟中。
有如佳人久去眼，邂逅相得情何穷。
蔬畦压霜翠羽乱，已觉雪片栖丰茸。
嗟我辜此来已晚，攀条嚼蕊聊从容。
玉仙游戏下尘世，绝艳一洗汞铅空。
不知阆苑在何许，叱回风驭无匆匆。
溪寒沙浄迷俛仰，坐待山月来朦胧。
岂无尊酒相暖热，锦裘起舞如惊鸿。
仇池老仙羽化久，妙曲三叠余仙风。
归时醉倒不知卧，明日来此谁能同。

岿然独存灵光殿，再世袭封康乐公。
此堂宗老正类此，尽在相传衣钵中。
佳人一笑粲玉齿，愿公寿考仍欢喜。
子如父，父如子，灯灯接续无穷已。

屈子沈渊日，年年旧俗忙。
佳人夸彩缕，稚子竞新裳。
铙鼓喧渔步，杯盘列象床。
山翁独无事，燕坐只焚香。

忽见鶑鶑挟两雏，因人感旧易欷歔。
佳人例属沙咤利，春去春来能啭无。

王度清夷无忌讳，私家甘旨自充庖。
不须乞食歌姬院，自有佳人送酒肴。

吾州山水西州冠，正欠雄楼并杰观。
奇峰秀岭待弹压，明月清风须判断。
三峨旧不到郡斋，创为诗人供几案。
烟云舒卷水墨图，草木青红锦绣段。
一时冠盖共登临，百年父老俱惊惋。
萦回舞袖试弓弯，宛转歌声学珠贯。
佳人蜂蝶争遶鬓，上客龙蛇看挥翰。
寓公虽作一月留，梅发东湖归思乱。
儿戏聊成此段奇，陈迹应留后人叹。
明朝艇子溯平羌，却伴谪仙游汗漫。

淋漓百榼宴江楼，秉烛挥毫气尚遒。
天上但闻星主酒，人间寜有地埋忧。
生希李广名飞将，死慕刘伶赠醉侯。
戏语佳人频一笑，锦城已是六年留。

放翁五十犹豪纵，锦城一觉繁华梦。
竹叶春醪碧玉壶，桃花骏马青丝鞚。
鬭鸡南市各分朋，射雉西郊常命中。
壮士臂立绿绦鹰，佳人袍画金泥鳯。
椽烛那知夜漏残，银貂不管晨霜重。
一梢红破海棠回，数蘂香新早梅动。
酒徒诗社朝暮忙，日月匆匆迭宾送。
浮世堪惊老已成，虚名自笑今何用。
归来山舍万事空，卧听糟床酒鸣瓮。
北窗风雨耿青灯，旧游欲说无人共。

空谷佳人洛浦仙，洗妆真态更婵娟。
广平莫倚心如铁，撩起清愁又破禅。

十月新霜兔正肥，佳人骏马去如飞。
纤腰袅袅戎衣窄，学射山前看打围。

春晚城南十里陂，亭亭独立见奇姿。
品流不落松竹后，怀抱惟应风月知。
旋拂乱云成小伫，重携芳榼卜幽期。
佳人空谷从来事，莫恨桃花笑昔时。

蟋蟀在秋堂，芙蕖出深水。
浩露同一色，澄澈寒鉴里。
佳人耻施朱，欲与天真比。
沙鸟闲且都，谁将拟公子。

谁作此园为宴喜，而今乐事已难并。
佳人去后门长鏁，蔓草离离上古城。

香草叶常碧，本生岩涧边。
佳人昔所爱，移植堂堦前。
自吴北归梁，复以盆盎迁。
佳人路中死，此草未忍捐。
与我日憔悴，根不通下泉。
勤勤为浇沃，稍见萌颖鲜。
终当置坟侧，长茂松柏埏。

香草叶常碧，本生岩涧边。
佳人昔所爱，移植堂堦前。
自吴北归梁，复以盆盎迁。
佳人路中死，此草未忍捐。
与我日憔悴，根不通下泉。
勤勤为浇沃，稍见萌颖鲜。
终当置坟侧，长茂松柏埏。

欲问梨花发，江南信始通。
开因寒食雨，落尽故园风。
白玉佳人死，青铜宝镜空。
今朝两眼泪，怨苦属衰公。

春色初回杜若洲，佳人又典鹔鹴裘。
八千里外狂渔父，五百年前旧酒楼。
渡口远山颦翠黛，天边新月挂琼钩。
回头笑向红尘说，也有闲愁到此不。

玉妃谪人世，乃在流水村。
天风吹婵娟，飘堕寂莫滨。
芳心怨命薄，玉色凄路尘。
佳人来无期，日暮多碧云。
溪声为咽绝，月亦低微颦。
相逢倦游子，一笑不复珍。
脉脉问不语，亭亭意弥真。
要我冰雪句，招此欲断魂。
苏仙上宾天，妙意终难陈。
璿柄忽倾堕，晓岚愁翠昏。

夕阳下桑柘，余晖挂西山。
西山在何许，冉冉紫翠间。
彩云无朝昏，绿萝竟暄寒。
昔与霞上人，同跨双飞翰。
上凌紫霄峰，下弄白石湍。
风吹堕渺莽，及此行路难。
佳人应望予，我岂真忘还。

牙樯罨画橹，摇漾三湘浦。
佳人翔绿裾，含颦为谁舞。
拳拳新荷叶，愁绝烟水暮。
风云忽飘荡，隠约闻箫鼓。

佳人绝世堕空谷，破恨解颜春亦来。
莫对溪山话京洛，碧云西北涨黄埃。

阴谷云低梅雨多，黄山涤源溪涌波。
南风匝地送归客，双桨下濑如投梭。
严夫子，君举酒，我其为君歌。
万山丛丛石凿凿，官居破屋巢烟萝。
杜鹃晓啼猿暮叫，客行到此真蹉跎。
穷愁无复理，一饮三叹息。
城东黉舍有佳人，邂逅使我加餐食。
同乡更同调，目击心已传。
蛰虫欲作雷奋地，万籁方寂风行山。
吹竽唤我醒，连鼓相追攀。
飚车电毂不可辇，但觉两腋生飞翰。
狂歌不必终曲，戏奕不必满局。
有时不揖上马去，出门大笑惊僮仆。
穷乡眼冷见未曾，道上嗫嚅相指目。
云此狭隘何以有二士，直恐翩翩跨黄鹄。
广文组解登王畿，诸公贵人争劝归。
常日心期有定论，赠行不惜重费词。
腰金佩璐众目好，汗简沉碑千载痴。
一尊有意重山岳，五鼎无心轻网丝。
严夫子，应领略，别后频书相发药。
我既为万顷之狎鸥，君勿作九皋之鸣鹤。

长安大道走邯郸，倚瑟佳人怅望间。
若见膻腥似今日，汉宫何用忆关山。

妍红棠棣妆，弱绿蔷薇枝。
小风一再来，飘飖随舞衣。
吴下妩芳槛，峡中满荒陂。
佳人堕空谷，皎皎白驹诗。

山灵知我厌尘土，唤起蛰雷鏖午暑。
松风无力雨丝长，散作毵毵雪尘舞。
岩前悬溜珠帘倾，安得吹来添玉觥。
诗成酒尽肠亦断，休唤佳人唱渭城。

橘中有佳人，招客果下游。
胡床到何许，坐我金碧洲。
沉沉剪彩山，垂垂万星球。
奇采日中丽，生香风外浮。
折赠黄团双，珍逾桃李投。
拆开甘露囊，快吸冰泉瓯。
热脑散五浊，岂止沉疴瘳。
未知商山乐，能如洞庭不。

庐阜有佳人，颜色皦冰玉。
不能时世妆，萧然古冠服。
纷纭倚市门，组丽眩红绿。
妖歌促艳舞，飞上黄金屋。
安知乘鸾侣，流落堕空谷。
风泉入环珮，月露作膏馥。
粱肉岂不珍，瀹雪煮黄独。
聊用慰朝饥，岁寒肤起粟。
绮丛三尺尘，无路到松竹。
谁能抚孤桐，为奏招隠曲。

望望佳人来，未来云已暮。
当时千里恨，不独看云故。
何此启虚堂，定知吟秀句。
还会古人心，古人非特赋。

佳人种碧草，所爱凌风霜。
佳人昔已殁，草色尚苍苍。
陆行载以车，水行载以航。
于今五六年，与我道路长。
思人不忍弃，期植寒冢傍。
我嗟复北去，安得毕此丧。
留植精舍中，远挈防根伤。
他时京岘下，不比野蒿黄。

佳人种碧草，所爱凌风霜。
佳人昔已殁，草色尚苍苍。
陆行载以车，水行载以航。
于今五六年，与我道路长。
思人不忍弃，期植寒冢傍。
我嗟复北去，安得毕此丧。
留植精舍中，远挈防根伤。
他时京岘下，不比野蒿黄。

十一月将雪，寒谁计有无。
云横冻𫛳翼，霰集泣蛟珠。
万里风为使，千门玉作枢。
缟衣来自郑，涛鹭卷从吴。
积甲闻熊耳，观鹅入越都。
庭槐高臃肿，屋盖素模胡。
骋巧能藏丑，论功解饰枯。
巢禽皆白凤，来兽必驺虞。
辽俗休夸豕，燕丹久望乌。
袒裘无壮臂，附火念焦{骨卢}。
歌竹休王满，餐毛活使苏。
亡羊何可问，别鹤不应孤。
靡密同脂网，萦回似舞姝。
渐深由片片，取重本铢铢。
日月方收照，乾坤不辨隅。
虽轻自相压，更絜亦终渝。
饥虎僵幽谷，游龙脱劲须。
佳人调密蔗，公子拥貂狐。
共是空囊客，曾非暖席儒。
黄昏特过我，兴与灞陵俱。

明月过三五，飞出沧海迟。
佳人望清夜，隔树光离离。
不须磔虾蟆，寒魄自有亏。

梧桐叶未老，露滴玉井床。
秋虫如里胥，促织何苦忙。
苒苒机上丝，入夜为鼠伤。
织妇中夕起，投梭重徊徨。
那闻草根声，膏入然肝肠。
天子固明圣，措意如陶唐。
下民唯力穑，不见田畴荒。
岂知裒敛人，督责务健强。
所以机中女，心鬭日月光。
年年租税在，聒耳信已常。
哀哉四海人，无不由此戕。
吴侯当厅时，静坐爱初凉。
方将同佳人，欢乐举杯觞。
繁鸣杂螇螰，感怆情不皇。
况蒙朝家恩，兄弟登俊良。
意虑宜恤物，以慰众所望。
今者秋虫篇，不异七月章。

寸云如絮起青原，飞空化作一碧山。
天风吹上南斗边，砰然堕在快阁前。
老彭有孙拉云住，海蜃吐楼压云去。
日暮佳人来不来，朗诵汤休断肠句。

一别龙门不计春，思公梦渡太皋津。
遥知绿野朱颜好，应笑红尘白发新。
午茗亲烹留上客，夜棋酣战调佳人。
道腴有味诗弥胜，何止冰凝与蜜淳。

傅粉施朱淡复浓，不辞沐雨更梳风。
岂知命似佳人薄，不在吾公乐事中。

萧萧亦好耐寒枝，天与风流一段奇。
刻玉不惟工傲雪，施朱端欲妙凝脂。
佳人赪颊今才见，公子酡颜顷未知。
便好作轩名顿有，二难连璧赋清诗。

野外江头一树垂，正当霜后腊前时。
清如弘景松临阁，韵似渊明菊映篱。
铁石广平曾作赋，风流水部亦哦诗。
却愁折向妆台下，莫遣佳人取次知。

君不见东湖先生徐师川，雅歌清庙弹朱弦。
又不见于湖居士张安国，健语龙蛇杂矛戟。
佳人往矣不易致，见君使我心先醉。
一闻东湖名，再读于湖诗。
恍然如见二大夫，使我真欲再拜之。
君家玉带垂金鱼，向来凛凛持钧枢。
丈夫不要五鼎食，自向湖边筑隠居。
小园种花复种竹，数亩宜桑亦宜粟。
人生如此复何求，把酒吟诗得自由。
客来但与谈风月，万事如今只掉头。

南郡佳人胡伯始，辽鹤重来藕花里。
皮冠翠被俯曾城，一一人民皆故里。
罪人虽在四民外，亦是官家穷赤子。
已将密荫庇龟鱼，更把闲情亲鹿豕。
东日旧德宛如新，他日荣观皆仿此。
年登八十岂其难，官至三师行复尔。
都将厚福与之同，只有中庸渠未是。
却须回向澹庵翁，此是君家真性理。

日暮歌碧云，天寒思修竹。
佳人不可见，景入山更绿。

酒佳人好，柳华春早。

绮阁百余尺，朝霞冠其端。
飞櫩丽远汉，曲楹何盘桓。
清谣发徽音，一唱再三叹。
借问谁为此，佳人本邯郸。
微响激流风，浮云惨将寒。
为言何所悲，游子在河关。
不恨久离阔，但忧芳岁阑。
愿为清宵梦，燕昵穷余欢。

可爱红芳爱素芳，多情珍重老刘郎。
踈英的皪尊中影，微月黄昏句里香。
胸次自怜真玉雪，人间何处有冰霜。
巡檐说尽心期事，肯醉佳人锦瑟傍。

大阮归来客满堂，更移芳席近回塘。
共怜的皪水花净，并倚离披风盖凉。
银笔看题青玉案，佳人怅望碧云乡。
此时此景真愁绝，病著无因为举觞。

我船行荆江，厌此江水浑。
北风知人意，引著清汉滨。
汉滨有佳人，心与汉水白。
涉江弄秋叶，唤客踏明月。
明月永相望，佳人不可忘。
期君以千年，珮我明珠珰。

我船行荆江，厌此江水浑。
北风知人意，引著清汉滨。
汉滨有佳人，心与汉水白。
涉江弄秋叶，唤客踏明月。
明月永相望，佳人不可忘。
期君以千年，珮我明珠珰。

引手星辰逼太微，荡胸云物散空霏。
莫山好处青成案，秋月明时雪打围。
竹洗佳人千点泪，荷翻仙子六铢衣。
西岩定有渔翁宿，障雨拦风不肯归。

玉壶寒露映真色，雾阁云窗立半身。
可但凌波学仙子，绝怜空谷有佳人。

江东遥遥八千骑，大战小战七十二。
刘郎晓鞭天马来，踧踏长安开帝里。
子婴已降隆准公，君王置酒鸿门东。
张良已去玉斗碎，三月火照咸阳红。
绣衣归来日将夜，可惜雄心天不借。
当时已失范增谋，尚引长戈到垓下。
刁斗乍急营垒惊，夜深旗尾秋风横。
玉帐佳人不成梦，月明四面闻歌声。
拔剑相看泪如雨，我作楚歌君楚舞。
明朝宝马一声嘶，江北江东皆汉土。

虚云临滉漾，桥势对隆穹。
环珮佳人去，汀洲翠带空。
橘船过砌下，兰栋起云中。
欲问芳菲地，吴王一废宫。

狂风暴雨已频过，近水棠梨著未多。
窈窕踏歌相把袂，轻浮赌胜各飞堶。
闲牵白日游丝飏，细蓦黄金舞带拖。
小苑芳菲花鬭蕊，华堂嘲哳燕争窠。
西州骏马头如剥，南国佳人颈似瑳。
结客追随倾画榼，分朋游乐藉青莎。
秋千竞打遗钿翠，芍药将开翦缬罗。
我病乞求新火炙，无心更听竹枝歌。

绿柳阴犹薄，黄鹂啭已清。
年年舟上客，处处树头声。
髣髴佳人语，依稀太子笙。
夕阳听不足，飞入旧荒城。

佳人五色缕，道士张囊符。
瘦臂不中系，百邪何用驱。

置从南海桄榔林，笼入西州鹦鹉地。
耸冠翕翼修尾张，鳞鳞团花金缕翠。
一身粲烂文章多，引声笙竽奈远何。
五侯池馆不可恋，桂树深枝自有窠。
凤皇楼头饶燕雀，入屋穿帘非尔乐。
非尔乐，去何之，北方佳人或歌咢。

未逢柳条青，独见梅蕊好。
犹怯春风寒，不比江南早。
清香拂酒杯，素色欺蓬葆。
佳人金缕衣，唱彻嗟身老。

忆昔岁丙寅，束书从吾翁。
驱车服岭南，弭节湟江东。
湟江地僻左，穷年少过从。
邂逅倾盖友，一笑蛮烟空。
秋水泛孤艇，春郊支短筇。
琴书适有余，酬唱写不供。
岂惟吾曹欢，固足愉亲容。
日月遽如许，于今再星终。
中间亦会面，别去复转蓬。
归来洞庭野，乃此相迎逢。
回首叹风树，欲语悲填胸。
爱君坚忍姿，凛凛霜后松。
徐公真有常，意味与曩同。
而我学不进，长大加愚蠢。
幸蒙故人惠，苦语相磨礲。
梅霖涨宿潦，行李何匆匆。
自云洞庭乐，远胜千户封。
将儿更抱孙，彩衣映谖丛。
搜奇萃图刻，考古罗彝钟。
知君颇挟此，讵信诗能穷。
同里有佳人，抱独环堵中。
未妨闲暇日，更共讨论功。
它时有新得，为寄冥飞鸿。

夫子如周郎，即之疑饮醇。
相从不逾岁，遽欲潇湘秦。
此生忧患余，佽助嗟无几。
安得如公者，莫逆与终始。
麹生到我室，奠贽心已倾。
酝藉非俗辈，面作玉雪明。
挹彼醇厚资，春意生户牖。
非公介其间，未易交此友。
此友仙者流，勿药气自和。
着我无何乡，顾能蠲积疴。
月团信佳人，业工败人意。
使我百虑攻，愁城不余地。
虽无叔夜书，泛交方自讼。
平生一鲍子，世莫知管仲。
悠然甘不怀，交道自久长。
因渠念公他，端人更难忘。

传闻使者心，急士几忍渴。
广文马已秣，势似不宜遏。
长翁仕穷山，离索几苟活。
藉君忘幽独，长恐有力夺。
劝其少徐之，无谓险肤聒。
吾侪冷如冰，虽坐慵造谒。
渠侬夏畦讥，火驰自生孽。
山城灯火夜，而况已再阅。
佳人参辟辰，俗子眼中屑。
一笑待休沐，官事罢剸割。
期丧近丝竹，忧患偷愉说。
古人惜中年，吾请用此说。
为君枝病躯，偕我酬令节。
捐金装玉梅，舣楫命桃叶。
旧曲迄未试，把杯看翻雪。

向来骑凤下天津，冠屦因循混世尘。
行处西湖作西子，静中佳茗是佳人。
秋风暗凝金茎露，香雾潜浮海树春。
唤萼绿华书玉叶，人间新笔有通神。

世味真嚼蜡，闲趣觉隽永。
闭门读旧书，拓牖豁微冏。
窥道忘一斑，反身得三省。
佳人不可招，妙处谁与领。
未刖聊晨门，已献那泣郢。
向来真左计，只合事幽屏。
感君汪洋陂，洗我荣辱境。
逢原得新功，余润及古井。
笔端有辘轳，句法见驰骋。
梅花动乡思，霜风吹鬓影。
言归日在念，未策心已警。
咫尺看白云，祇隔冯公岭。

绝代有佳人，岑楼碧岧峣。
即之起幽芬，可慕不可招。
风雨二十年，寒荣耸高标。
置之白玉堂，致主轩与尧。
胡为枉幞被，江干驾轻轺。
施物功方成，丹砂夜生苗。
披腹吐琳琅，碧简趋丹霄。

姑射山头冰雪姿，自应不负岁寒期。
一枝已共巡檐笑，半树宁忘欲雪诗。
未许佳人和月摘，且容老子受风吹。
城中诗社新牢落，绝喜陶山慰所思。

城郭迎车骑，溪山展画图。
归鸦翻落叶，宿雁集寒芜。
酒里倾肝胆，吟边识步趋。
佳人来底暮，心傒碧云苏。

溪山千里胜，花木四时春。
家酿新来熟，园收旧不贫。
上都无阙事，空谷有佳人。
天下滔滔者，谁能此问津。
般礴五千卷，辛勤四十春。
向来忧国意，肯顾在家贫。
丘壑宁违性，功名恐悮人。
似闻归赋后，喜气日津津。

崇桃积李巧争新，红胜胭脂白胜银。
车骑每劳鶑命唤，药栏聊伴蝶游巡。
何须歌舞留连夜，漫与诗篇慰藉春。
珍重海棠烦问讯，肯教空谷老佳人。

梦觉谁呼小玉频，分灯魔女笑波旬。
暮年禅悦浑知味，少日文章岂有神。
赤脚玉川容老婢，绿珠金谷漫佳人。
玄冥不是梅花主，开尽南枝付与春。

缭枝偃蹇傍岩隈，密叶棱层不露才。
一色浑疑新酿熟，十分端为好诗开。
佳人宜与簪云髻，上客须邀釂玉杯。
只恐王孙归未得，小山招隠故应催。

香虀𢭏就有余辛，细缕初飞白玉鳞。
莫遣佳人频下箸，翠娥深处要人颦。

琼宫青女妆初试，锦幄佳人睡未知。
但见玉童呵手道，破寒唯有酒相宜。

开缄豁豁皱眉舒，一首新诗酒一壶。
寒食禁烟春已半，佳人倾国态悬殊。
园荒不减游群鹿，才尽应悲短续凫。
有墨牡丹君种否，乡邦能借一畦无。

昔别柳未花，浓绿今映门。
日月不吾淹，盗骥更惊奔。
佳人渺天末，有志谁与言。
床头觅尘编，遮此老眼昏。

短屏小鸭眠枯苇，徘徊略住西风指。
佳人手闲心不闲，肠断吴江烟水寒。
凄凄空庭晚苔湿，冷篆青烟半丝直。
卷帘寂寞满天秋，惟见孤楠一株碧。

君不见黄金屋里贮阿娇，咳唾随风飞九霄。
宠极妒深恩爱绝，长门毕竟成萧条。
又不见明妃千载居深苑，年年不识春风面。
一朝上马出君门，万里关山紫台远。
来来去去春空丝，鶑鶑燕燕能几时。
百年不办专房计，万事翻覆仍难期。
岂如道人青奴元不恶，金蚕玉燕慵梳掠。
眼眼相看似有情，谁念佳人翠袖薄。
迢迢良夜款相亲，玉窗冰簟梦无尘。
西风索索暂别去，一岁一回重见君。
重见君，犹胜姮娥不嫁人。

雨花台下晚江秋，曾对斜阳倒玉舟。
自断我当归吊屈，不应君亦未封留。
异时兵里同悲喜，今日樽前再劝酬。
怅望佳人云暮合，空遗别恨与汤休。

月皎皎，皎皎飞明镜。
涤风露以孤高，照溪山而清静。
协二气之金精，肃万物之西成。
卷云衢之点缀，廓天路之澄清。
扫埃{土盍}于玉宇，流沆瀣于金茎。
泛林光于远野，转檐影于高城。
荡金蛇兮深浪涌，浸玉兔兮长滩平。
射潜渊兮鱼龙动，冷巢栖兮乌鹊惊。
在冰壶兮心腑快，吸琼华兮毛骨轻。
念远人兮怀塞北，依末光兮思承明。
颢气分深浅，素魄有亏盈。
桥成牛女渡，日沈河汉倾。
光辉半八月，忧乐殊群情。
肃肃渐寒色，远雁向南征。
此景皆奇绝，兹地独峥嵘。
当午夜之寥閴，带远烟之蒙幂。
认遥山于微微，分近树于历历。
急捣衣之寒砧，引泊舟之横笛。
繄赏心之难并，对兹焉真无敌。
佳人兮怀哉，参已横兮归去来。

深夜步秋檐，明月照石阶。
所忆不可见，乃爱徒兴怀。
我欲挂天帆，长江风浪摧。
我欲跨绿耳，苍林烟雨回。
只有坐长想，佳人安在哉。
何时觌来袂，双目冏冏开。

倾城误人身，嗟哉难具陈。
请君试侧耳，听妾歌其因。
妾初未筓学新妆，肌理玉雪眉黛长。
融怡窈袅销金裳，态浓意远夺目光。
当时见者心为狂，共谓绝代惊非常。
拟思昭阳奉君王，三千宠爱一身当。
宁知事大缪，嫁作荡子妇。
空闺独宿度芳华，蓬首乱鬓颜色朽。
四海十年不相闻，一朝归来新闲旧。
新闲旧，妾何有，摈妾不使侍箕帚。
佳人多命薄，是事君信否。
倾城误人身，古来唯有李夫人。
延年作歌帝所珍，贮之金屋荐华茵。
宠光杂遝疏弟昆，将死掩面留余恩。
千载不复见，言之涕沾巾。
倾城误人身，此曲哀怨何可听。

江头雨过凉风早，落叶纷纷费人扫。
钩帘日暮无所为，把酒悠然送归鸟。
佳人可望不可亲，草根唧唧秋虫吟。
家本江南客江北，须发新添数茎白。

君家天姥山前居，未办种竹先作图。
不惟要与千户等，亦念岂可一日无。
劲节虚心听霜露，细香静色宜风雨。
玉版禅师得饱参，翠袖佳人定何许。
津津喜气见眉间，准拟他年如此闲。
可无嵇阮相往还，俗客傥来君掩关。

平原接翠微，修竹围绿浄。
乃于此中间，更以皓月映。
佳人笑隠几，万物独我正。
幸哉吾有母，侍饮得缾罄。

佳人何似似江梅，邂逅梅阴共举杯。
欲与溪山成胜话，却因风雨得空回。
新诗报我春乘兴，小径从今日扫埃。
自是衰迟愁独立，敢论名字望朋来。

隔水佳人久不逢，祇应我懒或君慵。
感时相馈情何厚，却说云泥笑杀侬。

鸰原鸿雁行，此理悬诸天。
万事可变灭，天性难推迁。
显庵幼出家，洁饥同玄蝉。
一钵寄西东，悠悠经几年。
外慕等浮云，百念灰无烟。
难兄忽相逢，触动欢喜缘。
光阴信可惜，征袂何翩翩。
叱胥掩簿领，来同妙峰禅。
剌剌道家世，客泪如迸泉。
玉堂与黄合，衣钵亲相传。
游宦非为贫，不敢替所先。
老师虽宴坐，至情岂唐捐。
此会非偶尔，绝倒秋风前。
手持诗卷来，谓予得无言。
晓以天性语，人生要有原。
嗟哉伪日薄，萁豆本同根。
一旦成仇敌，釜中急相煎。
宁知有佳人，芳草梦阿连。
相见无几时，瞥如鱼跃渊。
固知出世法，惜别讵不然。
又当作大观，勿为爱网牵。
千山元不隔，毋庸对床眠。

旧见寒花蜡蒂红，宁知沁入雪肤中。
绝怜金谷佳人坠，到地余香散晓风。

近晦月犹在，萧骚夜向晨。
已残几欲尽，忽见恍如新。
老桂沈清影，余辉扣半轮。
纤纤两头玉，皎皎一钩银。
明似哉生际，光疑太逼真。
妆楼谁起早，深拜误佳人。

诗题：原无题首句：按彻梁州更六幺一作蜀国佳人号细腰。

宕子久行役，辽西戍未还。
佳人怨遥夜，清泪浥朱颜。
藓晦兰闺寂，尘昏宝鉴闲。
相思不相见，明月下关山。

江南秋色蚤，江上蚤莲芳。
佳人采红萼，两桨渡横塘。
翳日华芝薄，随风锦{纟乍}长。
荡舟方自乐，绿水任霑裳。

颇伤金管遽，仍恨缇光促。
四序若循环，百年如转轴。
佳人暮不归，兰苕春又绿。
空持绿绮琴，愁弄阳春曲。

佳人名莫愁，采桑南陌头。
困来淇水畔，应过上宫游。
贮叶青丝笼，攀条紫桂钩。
使君徒见问，五马亦迟留。

青丝织作双鸳鸯，紫丝绣成双凤凰。
在家不敢窥屏著，心愿出门逐夫婿。
琴中解道人心事，不辞半夜将身去。
君亲涤器妾当垆，岂料赋成天上知。
临邛旧事不记省，千金多买青蛾眉。
嫁时衣裳今尚在，妾貌未衰君意改。
当时去家恨太迟，今日思家翻自悔。
玉环既断不复连，青铜既破不复圆。
古来佳人多薄命，不见鸾胶能续弦。
但愿新人同燕婉，桃花长春月长满。

洞庭之南潇湘浦，佳人娟娟隔秋渚。
门前冠盖但如云，玉貌当年谁为主。
风流学士淮海英，解作多情断肠句。
流传往往过湖岭，未见谁知心已赴。
举首却在天一方，直北中原数千里。
自怜容华能几时，相见河清不可俟。
北来迁客古藤州，度湘独吊长沙傅。
天涯流落行路难，暂解征鞍聊一顾。
横波不作常人看，邂逅乃慰平生慕。
兰堂置酒罗馐珍，明烛烧膏为延伫。
清歌宛转遶梁尘，博山空蒙散烟雾。
雕床斗帐芙蓉褥，上有鸳鸯合欢被。
红颜深夜承燕娱，玉笋清晨奉巾屦。
匆匆不尽新知乐，惟有此身为君许。
但说恩情有重来，何期一别岁将暮。
午枕孤眠魂梦惊，梦君来别如平生。
与君已别复何别，此别无乃非吉征。
万里海风掀雪浪，魂招不归竟长往。
效死君前君不知，向来宿约无期爽。
君不见二妃追舜号苍梧，恨染湘竹终不枯。
无情湘水自东注，至今斑笋盈江隅。
屈原九歌岂不好，煎胶续弦千古无。
我今试作义倡传，尚使风期后来见。

翠云白雪两仙容，未怯姮娥傍月宫。
若把佳人较清绝，争妍应愧伯夷风。

不用扁舟寻故友，但穿败履访邻家。
雪堂归去东坡老，云驭飞来萼绿华。
稚子欢呼惊柳絮，佳人疑悮认梅花。
出门天地俱无碍，却意江空月在沙。

佳人一代倾城色，和气醺酣更涂泽。
胭脂凝汁觉差浓，颐颊盎光疑太赤。
水沉浴罢余精神，荡去人伪还天真。
东风吹开巫峡雨，西子化作阳台春。

孺子未来圯水上，远公已过虎溪头。
佳人密迩不相见，弱水弥漫那自由。
非负酪奴辜玉友，莫诛风伯讼阳侯。
明年访戴留髠日，大白梨花烂熳酬。

献笑佳人绝可怜，姿姿靥辅巧承欢。
一枝不用千金买，雨洗风吹却粲然。

重湖岳阳楼，五柳渊明里。
定复有佳人，与之同徙倚。

维南有佳人，实秉绝代色。
幼闻妾妇道，不肯倾人国。
幽居今过时，行媒迥无迹。
世方求冶容，孰能知妇德。

祇疑寒食无风雨，不料今晨顿如许。
纵然风雨敢怨尤，留得佳人驻南浦。
佳人虽驻亦何为，杯酒竟成孤晤语。
巴陵他日记同曾，君叹淹留我羁旅。

祇疑寒食无风雨，不料今晨顿如许。
纵然风雨敢怨尤，留得佳人驻南浦。
佳人虽驻亦何为，杯酒竟成孤晤语。
巴陵他日记同曾，君叹淹留我羁旅。

翠袖佳人倚竹诗，昔人比兴乃陈辞。
我今顾欲求真相，绿萼梅花并竹枝。

桃李纷纷倚市门，岂知幽谷有佳人。
莫嗟玉粒终无偶，人物谁知温太真。

昭君天赋倾城色，何事君王未曾识。
徘徊顾影无计留，一朝远嫁匈奴国。
匈奴风日暗飞尘，昭君绝艳惊国人。
单于骇叹昔未睹，甘心保塞为藩臣。
从来败德由女美，褒妲骊姬及西子。
玉环飞燕更绝佳，遗臭千载堪咨嗟。
毛生善画古无有，强把丹青倒妍丑。
却教尤物摈绝域，能为君王罄忠益。
闻说昭君出塞初，朔风萧飒吹衣裾。
聊将琵琶寄离恨，痛绝玉颜嫔老胡。
老胡死矣义当返，慷慨怀归曾上书。
君王有诏从胡俗，恸哭薄命终穹庐。
自古佳人多命薄，亦如才士多流落。
人才有益尚疏外，佳人无补何可怼。
君不见萧生堪猛岂不忠，君王疑信相半终不容。

昭君天赋倾城色，何事君王未曾识。
徘徊顾影无计留，一朝远嫁匈奴国。
匈奴风日暗飞尘，昭君绝艳惊国人。
单于骇叹昔未睹，甘心保塞为藩臣。
从来败德由女美，褒妲骊姬及西子。
玉环飞燕更绝佳，遗臭千载堪咨嗟。
毛生善画古无有，强把丹青倒妍丑。
却教尤物摈绝域，能为君王罄忠益。
闻说昭君出塞初，朔风萧飒吹衣裾。
聊将琵琶寄离恨，痛绝玉颜嫔老胡。
老胡死矣义当返，慷慨怀归曾上书。
君王有诏从胡俗，恸哭薄命终穹庐。
自古佳人多命薄，亦如才士多流落。
人才有益尚疏外，佳人无补何可怼。
君不见萧生堪猛岂不忠，君王疑信相半终不容。

南山有佳人，迥立未可亲。
而况得道者，其间梅子真。

此物生在东海西，又无鳞甲又无衣。
虽然不入红罗帐，常与佳人做嘴儿。

子美太白常住世，佳人栩栩梦魂通。
泻落天河浇汝舌，移来不周荡汝胸。
千家锦机一手织，万古战场两峰直。
孰南孰雅唤莫前，虚箫浪管吹寒烟。

汉宫有佳人，天子初未识。
一朝随汉使，远嫁单于国。
绝色天下无，一失难再得。
虽能杀画工，于事竟何益。
耳目所及尚如此，万里安能制夷狄。
汉计诚已拙，女色难自夸。
明妃去时泪，洒向枝上花。
狂风日暮起，飘泊落谁家。
红颜胜人多薄命，莫怨春风当自嗟。

不得身为郡，归来两鬓青。
方言营隠地，岂拟落文星。
字有佳人学，琴无野鹤听。
伤心共吟处，残墨在窗棂。

红云照水春将暮，皓月盈盈院落深。
正是佳人行乐地，翻令公子独伤心。
床头琴瑟空长在，眼底音容无处寻。
寒食纸钱飞满野，一声薤露涕沾襟。

雒都有佳人，高卧雪塞户。
千载尚可期，一寒那足顾。
功名诚傥来，贫贱有难去。
食竹岂非凤，食虫岂非鸡。
驺虞世不识，羔豚日刳刲。
且须拊掌共一笑，坐上鸱夷能滑稽。

乳燕鸣鸠恼醉眠，起临芳草思芊绵。
花残柳暗春归日，云薄风轻雨后天。
酒户已缘愁顿减，诗坛宁复勇争先。
只因归老渔樵舍，不梦佳人玳瑁筵。

朋从纷如云，益觉索居甚。
肺肠百忧集，午夜不安寝。
长恐木石心，化作萋兮锦。
日暮怀佳人，霜风悄寒凛。

朋从纷如云，愈觉居索甚。
肺肝百忧集，五夜不安枕。
长恐铁石心，化作萋其锦。
日暮怀佳人，霜风悄寒凛。

热中褦襶令我汗，日暮佳人期不来。
陈郎揖人不下榻，青山白云唤得回。
手开十亩萧郎画，个里何妨系吾马。
食单得凉清可啜，毳褐分阴翠如洒。
摇金戛玉真天成，梦捣风前茶臼声。
一川窈窕荷万柄，野翁得此甘辞名。

佳人珮明月，笑语含春姿。
手握幽兰丛，照影清汉湄。
少年冶游子，行乐方及时。
折苕戏相赠，玉色頩自持。
归来种白璧，日沤文锦丝。
加币欲聘君，常恐岁月迟。
终然不可谐，翕欻听所之。
愿言遗芗泽，远慰千里思。

花少思兮离离，企佳人兮不来。
风袅袅兮吹愁，绿满树兮香在苔。
鴂哀兮山裂，芳菲兮今歇。
杳新知兮谁悦，期佳人兮柰何别。

花少思兮离离，企佳人兮不来。
风袅袅兮吹愁，绿满树兮香在苔。
鴂哀兮山裂，芳菲兮今歇。
杳新知兮谁悦，期佳人兮柰何别。

佳人鲁山下，日弄清汉波。
促弦调宝瑟，哀思感人多。
咬哇秦缶击，冷落郢客歌。
知音良不易，如此粲者何。

武昌十万家，落日紫烟低。
亭亭头陀塔，高处白鸟栖。
白鸟忽飞去，春山空四围。
南楼有佳人，再召且再辞。
闭门课文事，撄物深天机。
斯人不可致，白鸟会来归。

溪上佳人看客舟，舟中行客思悠悠。
烟波渐远桥东去，犹见阑干一点愁。

漠漠江南烟雨，于飞似报初春。
折过女郎山下，料应愁杀佳人。

南州佳人号秀英，窃弄毛颕亲儒生。
解衣傍若无我辈，疏梅矮竹真天成。
公主朝妆弄眉墨，误作铅华污宫额。
此君剑器藏锋铓，张颠幻出公孙娘。
我来忽见惊心目，张八何生魏何熟。
酒酣耳热且勿喧，为我殷勤写双幅。

西蜀佳人巧欲言，红酣犹带醉时魂。
子规叫断黄昏后，却忆乡情染露痕。

情知老却流鶑了，争奈狂如蛱蝶何。
尚有紫薇红药在，佳人休唱怨春歌。

更有佳人在空谷，能唱春风天上曲。
何时得上金玉堂，一声飞度龙吟竹。

旷代佳人十六七，肤如凝脂发抹漆。
芙蓉为脸玉为容，淡拂眉尖远山色。
夜梧月落秋夜长，孤鸾三叠传高堂。
琐窗认得琴心怨，直恐韶华不得当。
瑶环潜送殷勤意，只今犹记来时事。
杀身不赎父兄羞，图得岁寒成共蒂。
阳昌市里鹔鹴裘，鸾鉴相看未白头。
试拈玉轸拢金拨，新声比似旧声愁。
世间恩爱何时尽，流水落花皆往恨。
不愁归避茂陵人，羞逢往日临邛令。
鸳鸯并翅双飞宿，欲话衷肠歌不足。
古来应有白头吟，谁念妾身今再辱。

青山如佳人，不暇相应接。
风轩一开明，烟峦几重叠。
云乎具尊酒，乃尔随步屧。
寺古天薄寒，窗前堕红叶。

矫首灵山南，远目水溪东。
溪山春正浓，胜事还当穷。
佳人天一方，欲见无由逢。
倚楼与下榻，二士腾高风。
安得两凫舄，或杖一枝筇。
游戏相征逐，老我百岁中。

鬓花臂丝盘艾虎，佳人竞云作重午。
菖蒲细缕来泛卮，快意酒行何用数。
忽忆当年楚三闾，他愁我乐意何如。
不识好恶类如此，世间俗物争奈渠。

不奈江浑复林热，长夏逃虚徒散发。
扁舟何许可追凉，安得佳人弄明月。
寻常浪饮苦匆匆，邂逅一游多汩汩。
日复日矣心转痴，牵强而来终勃窣。
琴堂有仙真好奇，簿书堆里清兴发。
我虽老倦亦轩然，相与听歌忘病暍。
中流滉瀁已苍茫，下濑回沿应荡淈。
山高影翻栖鹘巢，潭澄光射鸣鼍窟。
须臾斗柄插银潢，常娥俯濯凌波袜。
快呼天风驾云涛，弱水三万倏超忽。

澄净清秋夜，诗成两眼明。
佳人千古意，浊酒一杯情。
湖水鱼龙舞，天风鸿雁鸣。
菊花九日近，便合上峥嵘。

落尽篱前一树梅，海棠禁冷未全开。
待晴自历郊原去，苦雨谁从涧壑来。
近喜交游能好句，即须解后与深杯。
佳人望断碧云合，九十日春余几哉。

江头千树白茫茫，空谷佳人未洗妆。
一曲霓裳舞初破，寿阳春色到宫嫱。

吾斲石堂无变怪，土缶瓦鼓闲游戏。
一镢相随万事空，十二时中牢捉系。
牢捉系，不在三闲前后际。
拍将两手笑呵呵，这个消息不容易。
不容易，拈起石头拈不住，放下石头放不去。
去与住，认取石堂门前路。
不开窗，不闭户，塞破世界无觅处。
煖则乘风凉则眠，烟霞云外朝还暮。
朝还暮，不贪荣，不贪富，不恋妻帑及儿女。
随缘自在度时光，看着古今都错误。
皇天后土莫相瞒，翻来覆去能几许。
前贤后圣说多般，千经万论从头注。
渠不省，渠不悟，一任从渠失故步。
我自知，我自顾，富贵浑如草头露。
人与我，爱与妒，对境不生无喜怒。
清凉世界乃吾台，是非海里终不觑。
不向君王殿上行，不入豪家问尊贵。
红妆艳粉任安排，夸逞从他鬭能会。
英雄强弱只一般，喽啰巧拙说甚彩。
少年才子漫风流，绝代佳人臭囊袋。
一息不来何所寻，万两黄金不容带。
都是空，必竟败。
唇锵舌剑递相欺，纵使金印如斗大。
尽数收拾满仓箱，不知前面能几岁。
一著错分明，输却无赢落。
聚散还同浮水沤，顷刻之闲难捉摸。
不向根基上乘寻，个个急后抱佛脚。
早悟解，早悟解，不如石堂一大块。
石堂坏时从他坏，这一大块元自在。
坚且耐风霜，雪雨摧不碎。
祁寒隆暑没遮栏，春去秋来任推载。
四方八面透玲珑，石堂里面快活睡。
觉后还将恁么时，撒手便行无布摆。

青山一登啸，陡觉心胸别。
飘飘襟袖寒，恍若御风列。
汩没尘埃中，纷纷乱如蠛。
不期会佳人，成此两奇绝。
美哉周氏子，炯炯冰壶月。
倾盖便如故，何必素所惬。
磊落史少府，丰姿莹霜雪。
真如汗血驹，才名籍天阅。
抵掌同一笑，心悟口难说。
向晚雨初霁，高柳新蝉咽。
倚槛云去来，不悮巾角折。
挥翰有佳句，明珠眩双睫。
蹇予非少年，所作尽短拙。
万事等白鸥，波间自没灭。

佳人命薄今古悲，苦乐在人知者谁。
镜鸾窥损春黛眉，洞房不出藏绣帏。
二十许嫁豪家儿，阿爷已受筐篚仪。
心旌暗许良人随，那知中道前议非。
父母反复志愿违，嫁归只得随身衣。
金币妆饰无所赍，妇德妇容虽守持。
阿姑色厉妯娌嗤，良人轻贱恩意亏。
春波不似鸳鸯齐，春风不如双燕飞。
妾非无声不敢啼，妾非无泪不敢垂。
此身自恨生不时，怨雠父母将何为。
不如携将六尺帛，黄泉冥行与世辞。
父母安用深致思，此身期与良人知。

二月芳草碧，江南新燕来。
抚兹良岁时，佳人安在哉。
佳人弃我去，杳在天之涯。
天涯望不极，丛愁结中怀。
翠觞不成欢，玉琴有余哀。
西湖春事深，林花为谁开。
折花无所赠，三嗅空徘徊。
楼前东流水，湛湛生绿苔。
去波日千里，还绕姑苏台。
凭水寄我思，旦暮肠九回。

二月芳草碧，江南新燕来。
抚兹良岁时，佳人安在哉。
佳人弃我去，杳在天之涯。
天涯望不极，丛愁结中怀。
翠觞不成欢，玉琴有余哀。
西湖春事深，林花为谁开。
折花无所赠，三嗅空徘徊。
楼前东流水，湛湛生绿苔。
去波日千里，还绕姑苏台。
凭水寄我思，旦暮肠九回。

露下蝉不鸣，怆然觉秋暮。
独立夕阳楼，遥见南征路。
动乖心所期，事与年同去。
弹铗歌归来，愁思发宵寤。
高吟惠连诗，重忆安仁赋。
佳人何当还，荆阳叹流寓。

绝代有佳人，洁齐处深宫。
组织成文章，黼黻可帝躬。
兰菊媚幽姿，桃李自春风。
出门非所识，所识非所从。
婉娈彼谁女，剪制了不工。
膏沐倚市门，苟为悦己容。
顾盼若有得，刍雉靡不同。
出门惟所之，谐笑缭西东。
寄语道傍人，取舍须至公。
荣华一时耳，礼义百年中。

檥棹病三日，登楼举一觥。
江山从古在，花草逐时生。
南浦佳人别，西风送客行。
锦鳞能自跃，献我一杯羹。

此别真成别，从今去不来。
佳人难再得，恶抱向谁开。
客路一归晚，家书几度催。
殷勤见君意，烹鹿荐离杯。

江清天影动，楼近角声雄。
杨柳枝枝月，芭蕉叶叶风。
佳人难再得，良夜与谁同。
别后知何处，吟诗句句工。

所学源流远，澹交滋味长。
看来浑易与，别去自难忘。
独客梦千里，佳人天一方。
细观宾退录，亦足慰凄凉。

香动寒山寂寞滨，直从空谷见佳人。
树头树底参差雪，枝北枝南次第春。
有此瑰琦在岩壑，其他草树亦精神。
移根上苑谁云晚，桃李依然在后陈。

一宿津亭睡不成，愁来物物是离情。
月轮高挂山河影，江浪巧为风雨声。
志士失涂为鬼笑，佳人泣血送君行。
塞翁得马非为福，公论如天久自明。

团团堤路行无极，一株一步杨柳碧。
佳人反复看荷花，自恨鬓边簪不得。

客子明朝早问程，樽前今夜苦为情。
使君亦恐伤离别，不使佳人唱渭城。

早笋自香美，欲食不得尝。
晚笋已恶臭，顿顿充庖浆。
蔬食苦不继，且复几其良。
陋巷有佳人，箪瓢不充肠。
其人久已死，至今有耿光。
所以天下士，贫者惟其常。
得失固了然，是非何较量。
大烹幸列鼎，嗟尔其勉强。

冲风逐飞云，庭叶纷坠槁。
荡子久不归，佳人坐中老。
萧萧楚山晚，湛湛江水流。
经从望夫石，那得不回头。

巷内有佳人，其志介如石。
沉酣数千卷，径草无行迹。
秋清入肺胃，篱落牵牛碧。
诗成锦绣段，裁剸非刀尺。
如闻急征召，厚甚帛加璧。
毋庸北窗下，细字朱黄释。
嗟余世无用，痛饮时堕帻。
思君不相见，谁与浮大白。
中年友朋减，生意天壤迮。
何时樗隠园，容我分半席。

昨宵予不饮，月下看风生。
不饮竟大奇，识此风月清。
今宵予醉狂，醉眼仍看月。
月落犹未醒，思与枕簟歇。
从来清凉事，果为独士悭。
良月如佳人，解后亦已难。
月色政尔好，友生偶然来。
此乐如此时，百岁能几回。
我眠不在枕，我醉不在杯。
平明视鬓毛，定恐此物催。
四十余一年，侵寻行老景。
人老欲何为，此话当自领。
大块天地宽，酒泉岁月永。
非醉复非眠，快活心下省。

清唱闻之妓女家，依稀犹似后庭花。
重楼复阁参天起，不见佳人张丽华。

汉家无计饵单于，掖庭为出千金姝。
秀色妍姿玉不如，天子一见先嗟吁。
三千粉黛尔殊绝，谋身独拙何蠢愚。
梨花带雨辞殿隅，遗恨画工犹可诛。
世人重色多欷歔，不思婉娈同戈殳。
君王蚤识应耽娱，皇天为遣投穹庐。
乃知汉计自不疏，画工忧国非奸谀。
君不见后世佳人号太真，坐令九鼎污胡尘。
当时早解挥妖丽，长作开元一圣君。

伐坐尘坌中，秋汗正浃背。
闻君游鼓山，骑马破烟霭。
不向晓中看，安得识眉黛。
飘然出樊笼，始觉此身大。
登高望四远，何物非砺带。
行窥灵源洞，往往众仙会。
青山为佳人，分外作幽态。
而我俗缘重，不到清凉界。
新诗时一吟，忽在千岩外。

春入溪山几许深，拟陪杖屦远追寻。
千章古木都凝绿，百啭黄鹂尚好音。
君有佳人同笑语，我怀拙患阻登临。
移时𥩟立西塘上，有酒盈樽敢自斟。

八月川原旱欲然，季秋连雨顿澄鲜。
明朝领客成无暇，七日登高不厌前。
菡萏扫除如暑净，芙蓉绰约作春妍。
佳人得得同来看，萸菊年年却懒搴。

九仙山头二月春，百花璀璀凝芳辰。
看花未省并骢马，酌酒况复违佳人。
人人家在赤城里，五百大士疑前身。
襟怀喜作冰玉相，耳目不染声色尘。
鲸呿鳌掷擅文杰，撑腹万卷笔有神。
妙龄卓冠兰宫士，便合褰裳要路津。
玉堂三事久虚职，宪幕两载留南闽。
平生避名如避寇，诸公讵肯遗奇珍。
显亲急欲贲泉壤，幞被路马趋严宸。
囊中之方久不试，小试疲瘵苏斯民。
自惭草木非君味，倾盖一见情何亲。
金篦时为发膜翳，淡交耐久如荀陈。
悬知后会近可卜，暂时分披仍逡巡。
丈夫万里耿相望，所要守道全其真。
准拟千锺浇此恨，却恐烂醉污车茵。

万缕千丝拂水滨，尽催飞絮送残春。
风前轻薄佳人命，天外飘零宕子身。
绕路铺时成素毯，就泥沾处衬芳尘。
江头雨过遗踪尽，留得柔条折赠人。

四郊社鼓响枫林，朝雨方晴晚复阴。
稚子求聪多啖藕，佳人怕拙例停针。
饭争簇巧毋嫌杂，酒正逢时莫厌斟。
为问年年鸿与燕，去来相避果何心。

衰兰枯荷了秋色，几向寒梢问消息。
溪桥交马断肠时，翠袖佳人日暮归。
玉面亭亭汉宫样，一见风流慰心赏。
寒标孤绝太无情，谁为移春上玉京。
月华凄切霜华白，夜半飘香度帘额。
寄声横笛且休吹，愁杀江南未归客。

芙蓉峰下扬雄宅，路入城闉里三百。
有山无粟养鸡豚，有水无人捕鱼鳖。
山翁菜色流清涎，齿颊连月无腥膻。
客来问我何所有，手指万壑烟霞边。
青芹不似芦蒿美，石芥防风空剔齿。
蕨脑才抽穉子拳，芦牙已迸佳人指。
儿童不待明朝阳，花襟路湿争慌忙。
携笼拍塞贮不尽，归来满袖春风香。
揽衣踏破青铜镜，挼动碧云流一径。
漉归银鼎作波涛，无限春工上盘饤。

山高积雪明，岁序冉以逼。
佳人抱书去，西湖失颜色。
清夜独慷慨，诗坛梦生棘。
我有双鲤鱼，对之不敢食。

君不见莱公酣歌彻清晓，银蜡成堆烧不了。
又不见齐奴帐下环佳人，平生爨蜡不爨薪。
南园花蜂巧心计，祇为渠侬照珠翠。
生憎诗客太酸寒，略不分光到文字。
欲学凿壁衡，邻火夜不明。
欲学囊萤车，十月霜无萤。
人生穷达真有分，大钧高高不须问。
起来摩挲莲叶真人图，还有青藜老杖照我无。

岸曲频移柂，巾欹独倚樯。
月分云外影，风进水边凉。
宿鸟树三匝，佳人天一方。
清斯缨可濯，谁为赋沧浪。

佳笋如佳人，柔晢饱风致。
佳醑如佳士，醇明负骨气。
此笋配此醑，可爱不可醉。
得醉岂不好，醉恐不知味。
蔚如王谢家，文雅将富贵。

霜雰雰兮风乍力，草变衰兮蛩罢织。
思秋兰兮委萧艾，望椒丘兮聊止息。
怅佳人兮既远，纷吾美兮谁识。
忽有人兮好修，遗予佩兮春色。
茁琼芽兮九畹，带杜衡兮被石。
凛增冰兮峩峩，杳光风兮骤得。
卜兰居兮南坡，拂余龟兮食墨。

无诗不言酒，作赋真诳腹。
未破公子悭，况与佳人目。
壮心思击壶，圣杯赓啄木。
袖想胡旋双，妆记摇手独。
宾筵乏酬献，醴齐催泲漉。
祢衡办挝鼓，元崇方病足。
曾无列屋粉，空韵梳鬟绿。
百篇摘仙咏，十轴蒙溪读。
有美建安璩，竞爽淇园竹。
芒端寒燠转，胸次古今沃。
卧瓮嗤舍郎，祭酒可令仆。
时陈南北洗，颇醉东西玉。
虽微酝五斗，端有才一斛。
诗坛长齐盟，笔阵严总督。
方将喝银云，未肯平封麹。
宫宴看传柑，帝歌须和菊。
牛心固异撰，犊鼻且同俗。
尊酒日相逢，我歌君为属。
欢期践三五，酿顷亏十六。
酣畅嗟阮修，饮狂谢裴叔。
漥尊留古制，长勺分鲁族。
居然同老襟，浅斟醽水醁。

杨花满地飞蝴蝶，钗梁露湿罗衣怯。
脸痕玉润拂红膏，颜色如花命如叶。
鲤鱼风起蒲叶香，鶑啼燕舞春日长，堕红残萼断君肠。
悮逐浮萍转零落，自古佳人多命薄。

倾国佳人默怨天，红颜过了拜尊前。
世家大族多兄嫂，独得公姑分外怜。

夜梦佳人姱且长，星冠霞帔云衣裳。
双眉浅淡画春色，两耳炫燿垂珠珰。
细步逡巡倏相近，世道人情不敢问。
敛容正笑发一言，不识巫山云雨恨。
自从十五学仙经，今年二十身骨清。
天上有籍升其名，长声短声歌紫琼。
紫琼之章词宛转，永与人间风调远。
余声未竟钟鼓鸣，雾散烟收人不见。

西山有佳人，惯踏山下路。
晨吟泽畔云，午睡岩前雨。
莫使儿辈觉，夺我林壑趣。

南阳有佳人，被服长修姱。
黄中粲有章，秀外青无华。
朝饮晋柴桑，夕餐楚长沙。
惟与高人处，耻作流俗夸。
玄都有俗士，品格固尔差。
遗之以潘沐，强欲相涂搽。
南阳笑谢遣，于此我何加。
游女荡春风，渔人眩红霞。
尔比予于是，岂欲相疵瑕。
卿自用卿法，吾亦爱吾家。
寄声谢程子，为我删此花。

短短菰蒲洲，阴阴葭菼陂。
有斐嘉芙蓉，双蒂媚涟漪。
如龙舒两娥，如沅湘二妃。
岂伊玉池种，而乃生污泥。
斑然烂云锦，袭人芳菲菲。
两美谅必合，佳人制为衣。
下承朝露滋，上戴夕日辉。
驾言折芳馨，归以遗所思。

密幄香烧锦瑟横，佳人半醉觉寒轻。
忽思塞下新番曲，弹作黄芦孤雁声。

佳人憔悴怯春衣，日暮楼高酒力微。
流水落花无限恨，一声杜宇又催归。

春愁风雨不禁寒，红尽枝头绿已团。
谁遣佳人伴岑寂，初酣卯酒脸匀丹。

玉笥高嵯峨，异石光灿皠。
紫盖有佳人，出为花县宰。
佳人秀吾宗，天姿最高垲。
饮水抱丝弦，纫兰纕蕙茝。
畴昔纠郡掾，辩狱亦几殆。
人命我所争，斗粟何足爱。
上官翻相知，剡荐异寮采。
及膺民社寄，直道肯自悔。
以柔克高明，为政尚慈恺。
农扈饱春和，荒年独不馁。
猾吏履薄霜，洗手畏纳贿。
桑间雉正驯，壁上鱼多鯘。
昔我在湘幕，相从垂两载。
书生守方拙，时妆不入队。
惟君雅知心，刮目赏奇磊。
君有桃李栽，我独芙蓉采。
无何风木悲，天乎余何罪。
归欤泣焄蒿，久矣婴病痗。
除夜接君书，乌栏墨璀璀。
访问死生余，警语鞭不逮。
为言刚近仁，直性终难改。
近乃加和平，痛自铲光彩。
万事必宗道，众流须纳海。
随时少屈伸，正直固常在。
再拜君之言，书绅戒荒怠。
时事苦间关，谁欤穆天縡。
来书尚可为，苍生久相待。

玉笥高嵯峨，异石光灿皠。
紫盖有佳人，出为花县宰。
佳人秀吾宗，天姿最高垲。
饮水抱丝弦，纫兰纕蕙茝。
畴昔纠郡掾，辩狱亦几殆。
人命我所争，斗粟何足爱。
上官翻相知，剡荐异寮采。
及膺民社寄，直道肯自悔。
以柔克高明，为政尚慈恺。
农扈饱春和，荒年独不馁。
猾吏履薄霜，洗手畏纳贿。
桑间雉正驯，壁上鱼多鯘。
昔我在湘幕，相从垂两载。
书生守方拙，时妆不入队。
惟君雅知心，刮目赏奇磊。
君有桃李栽，我独芙蓉采。
无何风木悲，天乎余何罪。
归欤泣焄蒿，久矣婴病痗。
除夜接君书，乌栏墨璀璀。
访问死生余，警语鞭不逮。
为言刚近仁，直性终难改。
近乃加和平，痛自铲光彩。
万事必宗道，众流须纳海。
随时少屈伸，正直固常在。
再拜君之言，书绅戒荒怠。
时事苦间关，谁欤穆天縡。
来书尚可为，苍生久相待。

战罢归来月再盈，悬知得失系心旌。
应门稚子占蛛信，刺绣佳人听鹊声。

化工写出烂盈枝，颗颗光明耀竹篱。
赏玩佳人应笑道，待教系向雪狮儿。

鹿胎点点上轻裘，脑片飘飘入宝篝。
更向佳人妆额看，梅花到底也风流。

赪乌喷晓金溶溶，入檐涨帽梅花风。
寒香唤我度篱落，蹋破藓碧巡芳丛。
弥襟清兴不可柰，瓮云渴想佳人同。
长须急走喘且汗，曰有重客过匆匆。
撑犂颇亦眷岑绝，跫音满尉逃虚空。
出门一粲辄倾盖，岩电烂烂惊王戎。
长笺衔袖照屋壁，明珠大贝来龙宫。
建安昔者富奇士，迄今代有文章公。
儿童惯见此客否，气象盍求古人中。
翻思槐市出处异，一官何幸俱湘东。
夜阑秉烛浮大白，款接软语春怡融。
公车荐墨行蜚动，腾身稳去陪鸳鸿。
得时要不负所学，鼎鼎事业摩苍穹。
平生琢句肯浪与，持此饯别今文通。

昆岳有佳人，婀娜苍松姿。
金石结根柯，绿叶琼瑶枝。
抱阳炉峰春，毓英巴水滋。
丝苓濯繁霜，清樾摇坤陲。
亭亭拔烟萝，渠厦谁当支。
工师胡弗来，岁寒心自知。

昆岳有佳人，猗猗凌霜竹。
丛筿列委翳，萧森散清郁。
常虚君子心，而耸高人目。
袅袅鸾凤栖，浓浓露华沐。
玉兔投西隅，金乌出晹谷。
瑟僴不可谖，聊尔为君祝。

昆岳有佳人，神龟支其床。
问龟生何年，太素含混茫。
问龟何所餐，沆瀣凝秋阳。
问龟何所知，一理周八荒。
佳人拊龟笑，我心非汝量。
大化难浅测，缩首宜深藏。

昆岳有佳人，神龟支其床。
问龟生何年，太素含混茫。
问龟何所餐，沆瀣凝秋阳。
问龟何所知，一理周八荒。
佳人拊龟笑，我心非汝量。
大化难浅测，缩首宜深藏。

昆岳有佳人，挺挺云中鹤。
帝乡回鹜心，人寰寓其托。
仰云引圆吭，九皋穷碧落。
瀛湘沧海身，稻粱寄情薄。
昨梦世未醒，清唳不容寞。
鸣阴子必和，天理亦昭灼。

翠袖佳人寒倚竹，素衣仙子昼看花。
村墟忽有殊尤观，茅屋俄成富贵家。

扁舟不复见袁宏，故垒犹连谢尚城。
骑鲸仙子千年恨，化石佳人万古情。
牛渚矶前浪如屋，区区名利与生轻。

有穷兵死为游畋，惆怅佳人独上仙。
试问单栖与同穴，可能云汉胜重泉。

华郭春光欲暮时，彩绳争蹴夜忘归。
佳人不道罗纨重，拟共杨花苦鬭飞。

长见江淹杂体诗，碧云非是惠休词。
试言日暮佳人怨，何事高僧却得知。

𢭏麝筛檀入范模，润分薇露合鸡苏。
一丝吐出青烟细，半炷烧成玉箸粗。
道士每占经次第，佳人惟验绣工夫。
轩窗几席随宜用，不待高擎鹊尾炉。

南国有佳人，不数阴丽华。
长年事𫄨葛，无语吟柳花。
平生父母心，岂不愿有家。
纷纷轻薄儿，媒氏空自哗。
失身死堪羞，失时未须嗟。

一段秋容好，丹青欲画难。
塘幽尘不到，鸟度影偏寒。
何处寻窠去，行人瞥眼看。
云间寻旧侣，水底见飞翰。
鸥讶随波没，鹏思击水抟。
佳人遥望处，误指镜中鸾。

帘卷春寒月过中，琐窗风淡暗香浓。
横枝半飐兰缸影，曾惹佳人绣唾绒。

倚竹佳人翠袖长，蔷薇花露染衣裳。
一时倾倒春风意，岂是常娥月里香。

男儿铁石肠，遇秋多凄凉。
节物遽凋变，今古堪悲伤。
西来白帝风，暗惊万叶黄。
拼与舞零落，此意付夕阳。
堪叹远行子，只影天一方。
佳人去不返，苍烟冥八荒。
对此一黯然，两鬓沾吴霜。
自顾蒲柳姿，眇在烟水乡。
晚汀慨鸿雁，夜浦羞鸳鸯。
何当从宋玉，问路游高唐。

仰观银河月，千林散寒光。
佳人今何之，远在天一方。
秋声酸我鼻，秋色断我肠。
夜深倚西风，清泪如雨霶。
世有千里马，可怜无王良。

佳人遽成古，冰魂唤不譍。
料得冥冥中，怜我身如僧。
松间一太息，树吼苍云崩。
幽愁积如山，心上一层层。
成连与瓠巴，枯骨悲荒陵。

佳人冰雪姿，奕奕紫芝眉。
中怀径寸珠，晓夜光陆离。
似月充其庭，谓是亦良非。
乃知可怜宵，诚与姮娥期。
四座生虚白，一笑搴其衣。
拔子出红尘，相与游瑶池。
举头叫风伯，招手邀云师。
高折丹桂花，纵身空中飞。

一从佳人去，念念思杳魂。
顷刻不离怀，梦寐常温温。
幽人非好色，脂粉何万群。
良马只一鞍，好花只一春。
流水去不返，青霄徒白云。
香魂在九泉，夫岂不酸辛。
人间尚寂寂，阴府复何言。
造物略不悲，苍天不我怜。
南风复西风，景物易变迁。
独有一寸心，朝暮佳人边。
幽冥不可诘，宁忍度岁年。
此身当如何，何当委荒烟。
若夫世间人，岂知道义坚。
孤然不自惜，怅望瑶台仙。
置之勿复道，时时泪涟涟。
不堪酒醒时，月下与风前。
有梦梦不成，所思长县县。
万里亦可到，一死今杳然。
相忆而自叹，苍天复苍天。

一从佳人去，念念思杳魂。
顷刻不离怀，梦寐常温温。
幽人非好色，脂粉何万群。
良马只一鞍，好花只一春。
流水去不返，青霄徒白云。
香魂在九泉，夫岂不酸辛。
人间尚寂寂，阴府复何言。
造物略不悲，苍天不我怜。
南风复西风，景物易变迁。
独有一寸心，朝暮佳人边。
幽冥不可诘，宁忍度岁年。
此身当如何，何当委荒烟。
若夫世间人，岂知道义坚。
孤然不自惜，怅望瑶台仙。
置之勿复道，时时泪涟涟。
不堪酒醒时，月下与风前。
有梦梦不成，所思长县县。
万里亦可到，一死今杳然。
相忆而自叹，苍天复苍天。

暇日联镳共暑鏖，冰吾瓜李雪吾醪。
楼前一水佳人士，眼底千山儿女曹。
朝士西湖正𫄨绤，将军北塞更弓刀。
道人万丈英雄气，不信胥台便是高。

虫声树声各已变，吾知流年暗中换。
昼乌夜兔忙如箭，秋光渐入芦花岸。
芦花白兮蓼花红，鸿雁跧蹲满荻丛。
牡丹海棠如梦中，莲藕香散池馆空。
人生岁月去如水，燕去鶑归一弹指。
星霜磨老道人心，满目世人纷如蚁。
感今慨昔令人愁，乃知宋玉非悲秋。
江山紫翠饯汉唐，风物不复追商周。
古人混混去不返，今人纷纷知何限。
古人怜今今怜古，夕阳影里云影乱。
此身飘飘如游尘，身体发肤皆他人。
尚余方寸管喜怒，不敢漏泄天公嗔。
向时欢娱成冷落，谁与感慨怜萧索。
定知悲喜聚散因，世间果无扬州鹤。
所可悲者贫且孤，览镜自笑清而癯。
安能十事九如意，定数岂复人能逾。
秋风起兮秋水寒，秋心悲兮秋兴酸。
佳人一去不复还，顾影度此时光难。
此心寥寥秋夜月，孤光散入寒光阔。
夜深月落无人知，江上渔翁空网撒。
不堪举此向愁人，使人泣下肝肠裂。
何人为我调素琴，叠叠为我写孤襟。
庶令鬼神伴伊泣，山空树冷风萧森。

碧桃枝上东风转，一点阳和开柳眼。
何人收拾罗浮春，藏在此园天不管。
每岁东君召勾芒，玉壶淡淡晴烟暖。
佳人有恨嫌花迟，王孙不来空草偃。
南阳公子笔下诗，先遣一番风雨趱。
底事鶑啼似骂春，山川失色花神赧。
浅碧牡丹呈一枝，嫩红芍药开数本。
小池水脉涨春波，古洞烧痕铺翠𪩘。
寒泉漱玉夺琴声，旧竹移阴侵酒盏。
如人画出香锦图，任与白云自舒卷。
海棠落地春闭门，杜鹃声断蜂蝶懒。
秧针刺水盈南亩，老桑脱树蚕方茧。
其他苑囿皆春归，酒酹花魂不可挽。
此园春色无增损，主人不肯扃池馆。
荷花吐出十丈红，芹秀泥融燕空卵。
茉莉避席方夏阑，芙蓉弹冠已秋晚。
面兰琢句诗清新，宾菊开樽意萧散。
丹桂风中金屑飞，早梅雪里璚香远。
晓来泣烟枝上猿，夜静吠月花间犬。
壶中景富人荣华，身外天寒苦日短。
醉后焚香厌浊醪，诗成入口胜金脔。
水晶帘卷翡翠屏，何必蓬莱和阆苑。
诸郎青衿辈侃侃，一觞一咏心燕衎。
红袖佯醉倚莆萄，白丁不敢蹑苔藓。
诗翁一字轻华衮，南来见此亦希罕。
主人青眸终日阮，会将此诗刊翠琬。

渊明归西天，不作东林社。
不见张昌宗，无人举此话。
谁家栽绿荷，薰风漾碧波。
波底水晶空，化出玉姮娥。
嫣然冷无语，冰肌卧晓雨。
东君如夏日，此花不受暑。
一点天然香，随风入画堂。
折之置坐隅，窈窕弄玉郎。
忽然心绪变，如睹佳人面。
寄语明月楼，莫贮双飞燕。

大孤溶溶决眼青，小孤江色春冥冥。
隔江淮壖几千里，枯荻萧椮朔风起。
佳人何在遥相望，我无羽翼从君翔。
为君暗整真珠裳，绿蘅翠芷参差香。

娇羞处子临妆后，淡浄佳人出浴时。
无语倚栏如有恨，生嫌别岸污胭脂。

淡傅粉，浅画眉，鬓边休插桃花枝。
白面郎君马如箭，回头再盼情依依。
文君未识相如面，朱弦声里犹相恋，风流胜事千古传。
宁如文君当时深深深处深庭院，临邛亦免王孙怨。
佳人佳人休卷帘，门外落花春正甜。
绣床午困语声寂，博山篆冷香频添。
佳人噫，佳人吁，今人安得人人思秋胡，黄金不认真丈夫。

淡傅粉，浅画眉，鬓边休插桃花枝。
白面郎君马如箭，回头再盼情依依。
文君未识相如面，朱弦声里犹相恋，风流胜事千古传。
宁如文君当时深深深处深庭院，临邛亦免王孙怨。
佳人佳人休卷帘，门外落花春正甜。
绣床午困语声寂，博山篆冷香频添。
佳人噫，佳人吁，今人安得人人思秋胡，黄金不认真丈夫。

沙暖鸳鸯傍柳眠，春来亦懒避湖船。
佳人窈窕惜颜色，自照晴波整翠钿。

明月如佳人，会晤良亦难。
畴昔相与娱，误作容易看。
何如费倾结，欲语不可殚。
云间金背蟆，爱惜白玉盘。
宁受妒妇欺，不借俗世观。
坐令四中秋，雨滴梧桐寒。
人情重今夕，吴缾藓花干。
亦知月不老，终当出林端。
岂无三百钱，醉此素所欢。
举杯吞寒光，流入诗脾肝。
令我书传香，一洗儒生酸。

君不见新妇矶、女儿浦，小姑嫁与彭郎去。
天开地辟本何心，以邪见我成疑误。
风烟高并双丫石，旧已知名今始识。
佳山要自胜佳人，未见好山如好色。
满壁题诗吾所耻，倒激西江谁与洗。
安得人间马长卿，尽作山中鲁男子。

南国候伤早，东皇驾如驰。
月正未强半，红紫皆离披。
蜀花异凡品，作态能矜持。
可怜多迫蹴，竟随群卉移。
如彼市门女，狼籍施胭脂。
又如贱锦工，忙掷梭中丝。
匆匆不耐看，欲速将何为。
碧鸡有佳人，睡足晨妆迟。
含姿自爱惜，肯受春风欺。
思之不可见，感事肠生悲。

团团堤路行无极，一株一步杨柳碧。
佳人反复看荷花，自恨鬓边簪不得。

兰枝蕙蒂交西风，北湖欲秋莲子红。
金精山前种荒客，骑马又逐湘云东。
三年湖上招秦七，醉墨题诗秋露湿。
老蛟起舞听吟哦，幻作青童傍船立。
仙人吹笙调凤凰，引手赠我青瑶章。
黄心木断海尘起，山鬼无路啼幽篁。
慈恩玉槿飞晴雪，龙居镜泉漱香月。
佳人归去暮雪深，白鸟飞来新雨歇。
子城鹤语楼头烟，平分风月今吟仙。
石桃花映彩衣发，橘井笔倒寒蟾干。
半生辨君床下拜，昔日裹头今鬓改。
世无此乐三百年，为君起舞秋风前。

西风约暮雨，虚亭得新爽。
忽焉见崚嶒，彷佛呈万象。
谁其伴孤吟，寒蛩轧幽响。
碧云渺佳人，抱膝注遐想。

妾貌微微改，君恩渐渐疏。
本期为匹鸟，深恐作前鱼。
却月无心画，香云信手梳。
佳人多薄命，不必重欷歔。

南堂深处向阳身，第一东风信息真。
树冷花清无俗韵，天寒日暮有佳人。
林逋眼目才能识，何逊心情独见亲。
养就枝头金鼎实，千花陌上已成尘。

照影寒溪水，溪中水也香。
佳人临宝鉴，自作寿阳妆。

堤上寻春步较迟，马嘶芳草燕差池。
南楼烟雨清明日，正是佳人堕泪时。

怀佳人兮山扃，蹑烟霏兮步轻。
蹇独立兮山上，空山无人兮寒松自声。
怀佳人兮何许，白云封关兮猿鹤看户。
羌有怀兮曷愬，风虚徐兮檐铎语。
迟佳人兮未来，聊逍遥兮容与。

怀佳人兮山扃，蹑烟霏兮步轻。
蹇独立兮山上，空山无人兮寒松自声。
怀佳人兮何许，白云封关兮猿鹤看户。
羌有怀兮曷愬，风虚徐兮檐铎语。
迟佳人兮未来，聊逍遥兮容与。

怀佳人兮山扃，蹑烟霏兮步轻。
蹇独立兮山上，空山无人兮寒松自声。
怀佳人兮何许，白云封关兮猿鹤看户。
羌有怀兮曷愬，风虚徐兮檐铎语。
迟佳人兮未来，聊逍遥兮容与。

春山如佳人，形色丽而秀。
兹来怅非时，已入朱明候。
片红飞不留，万绿新改旧。
接茵芳草蔓，偃盖古木茂。
黛鬟临水镜，一色浄无垢。
戛然鸣声幽，雅弄出禽口。
得闲此夷犹，不觉留滞久。
一叶泛澄川，萦回历农亩。
决渠散青秧，耕夫类成偶。
舍舟挟短筇，崎岖度重阜。
野芳气如兰，冉冉袭襟袖。
逶迤穷山椒，寸怀纳宇宙。
川原浩无涯，万象皆我有。
沧溟杳渺间，云梦吞八九。
昌黎开衡云，羊公登岘首。
顾我凡陋资，视此亦培𪣻。
虽然形气殊，兴趣无异否。
独嗟今昔殊，人事有迁贸。
而我老无闻，将与草木朽。
陟𪩘复降原，玄庐新结构。
伊傅不可怀，松乔以为友。
不死非所求，姑以佚吾寿。

青鞋不踏孤山路，辜负逋花今几度。
那知别有姑射居，众谓孤山未必如。
夙昔名传尤愿见，渴想此仙难觌面。
朋来满口誉风神，俨若眼底逢佳人。
枝间独具先天易，惟有太初心默识。
雅游拟问古航船，索笑相亲须有缘。
闲中积岁玩风月，虐甚祁寒饱霜雪。
此往春浮雨露香，归来万玉争辉光。

天教滕巽互驱驰，令下东皇莫敢违。
云擘碎绵迷眼界，山遮新黛抹腰围。
众芳被虐难争巧，二麦呈祥不用祈。
片片吹将入檐幕，佳人错认落梅飞。

何草青青不渐黄，班姬悲扇语凄凉。
佳人笑别乘鸾女，相见毋嫌日尚长。

蜀国佳人号细腰，东台御史惜妖娆。
从今唤作杨台柳，舞尽春风万万条。

向晚西园饮乍阑，山公酩酊上轻鞍。
东方千骑随车出，南国佳人夹路看。
纵目渐迷山色远，回头犹忆水声寒。
归来未放宾游散，更赋新题刻烛观。

名园霁宿雨，春日正和柔。
花香泛草际，竹影摇清流。
鸣禽自往还，游鱼时沈浮。
出门市朝喧，爱此林亭幽。
况陪君子䜩，飞斝更相酬。
亦有佳人携，艳歌青眉愁。
佳人足娱适，远思何夷犹。
故乡去千里，野堂临溪头。
梦寐别四载，南望无时休。
王粲昔从军，登楼以销忧。
今予岂不然，每到终迟留。

名园霁宿雨，春日正和柔。
花香泛草际，竹影摇清流。
鸣禽自往还，游鱼时沈浮。
出门市朝喧，爱此林亭幽。
况陪君子䜩，飞斝更相酬。
亦有佳人携，艳歌青眉愁。
佳人足娱适，远思何夷犹。
故乡去千里，野堂临溪头。
梦寐别四载，南望无时休。
王粲昔从军，登楼以销忧。
今予岂不然，每到终迟留。

粲尔芳草叶，孤根当砌植。
违春已自分，薰风犹借力。
艳艳朝日光，纷披照颜色。
持之遗佳人，岁久香不息。

曾乘春饮遶花畦，花底余香入燕泥。
剪处佳人传烛下，归时明月到云西。
重来草树惊秋色，零落交朋感旧题。
若使他年逢胜赏，一觞知复共谁携。

中朝驸马何平叔，南国佳人陆士龙。

戎衍瑶林机，秀雪玉圃珍。
向令能寂寞，岂不是佳人。

露出佳人半面看，晓鬟梳起碧云团。
路傍老尽几春色，犹学丫头不顶冠。

倚竹佳人翠袖长，阿姨天上舞霓裳。
娇红凝脸西施醉，青玉栏干说叠香。
晚春早夏扬州路，浓妆初试鹅红妒。
何如御伞掖垣中，日日传宣金掌露。

君不见宣和艮岳绿萼梅，百花魁中此为魁。
绛霄灯火不终夕，剪为荆薪毁为灰。
又不见驻跸钱塘开聚景，此梅又花天宠幸。
江神不才马飞渡，踏碎禁地花无影。
两地百五十年余，花与国都相有无。
谁知造物不尽意，尚留人间一种癯。
山中佳人清似水，放开吟饕嚼花髓。
我未见花得见诗，见诗便与花相似。
且闻九月花已芳，奇观到眼诗为忙。
腊前年后是正候，忽为秋光岂其常。
大庾岭头炎瘴地，年年早开不为异。
四明相去数千里，不应早花亦如此。
吁嗟地气如车轮，自南而北知几春。
如今所见到草木，不独飞鸟啼天津。
梅乎梅乎本清绝，花如白玉枝如铁。
矫矫胡为心亦随，不念从前傲霜雪。
唐苑九月夸梨花，鹤林九月艳杜鹃。
我欲梅根一酹酒，谨勿与彼争取非时妍。

金风璧月清凉境，红蓼青蘋迤逦秋。
漠漠蛛丝穿露重，微微萤火学星流。
何年才子诬躔象，几度佳人候女牛。
一局烂柯经数代，人间隔岁未悠悠。

武侯与晦翁，千载两名流。
各以一臂力，能镇百世浮。
神游天地间，或为山阿留。
心期有佳人，驾言写幽忧。
水流崖华开，山空明月秋。
桂树影团团，乳鹿鸣呦呦。
荐菊秋盈筐，酌茶花满瓯。
两翁来不来，徘徊驻归驺。

大雪冻不死，秋风吹不开。
许大天地间，受得一气呆。
生意在根本，肯趁阳和回。
要从梅兄游，一笑霜雪堆。
六花已飞舞，槁悴如根荄。
下有返魂香，英英死不摧。
老仙造化手，妙处能夺胎。
唤醒万黄金，桃李皆奴侪。
对花酌老仙，高致谁能陪。
东篱有佳人，万些招不来。

赠君昆吾湛卢之宝剑，青雀黄龙之巨航。
悬黎垂棘之美玉，都梁笃耨之名香。
佳人佳人在何处，濯足洞庭望八荒。
{艹揭}车馡馡薜芷绿，欲往从之道阻长。
倚宝剑兮翼轸，胶巨航兮沅湘。
玉以彰君子洁身之德，香以表骚人流世之芳。
我所思兮隔秋水，天吴翕忽蛟螭翔。
佳人佳人蹇谁与，爱而不见心衋伤。

赠君昆吾湛卢之宝剑，青雀黄龙之巨航。
悬黎垂棘之美玉，都梁笃耨之名香。
佳人佳人在何处，濯足洞庭望八荒。
{艹揭}车馡馡薜芷绿，欲往从之道阻长。
倚宝剑兮翼轸，胶巨航兮沅湘。
玉以彰君子洁身之德，香以表骚人流世之芳。
我所思兮隔秋水，天吴翕忽蛟螭翔。
佳人佳人蹇谁与，爱而不见心衋伤。

衡之山，郁苍苍。
我有佳人，在山之阳。
木难为佩兮云锦为裳，爱而不见兮我心忧伤。
安得为鹍鹏，凌风置君傍。
衡之山，郁苍苍。

衡之江，清且漪。
我有佳人，在江之湄。
朝餐菭蘠兮夕馔江蓠，欲往从之兮我马虺隤。
安得为琴高，沿波与君随。
衡之江，清且漪。

乐天尝日浔阳渚，舟中曾遇商人妇。
坐间因感琵琶声，为托微词写深诉。
因重佳人难再得，故言何必曾相识。
今日相逢相识人，青衫拭泪应无极。
我因从官临川去，豫章城下风帆驻。
续有翩翩画舸来，斜阳共系垂杨树。
绿窗相近未多时，红帘半动闻私语。
认得舟中是故人，从人来自韶阳路。
柔情脉脉不得通，余时冉冉时闻度。
借问舟中是谁氏，长自庐江佳丽地。
苏姓从来字小卿，桃叶桃根皆姊妹。
十岁清歌已遏云，十一朱颜妒桃李。
十二能描新月眉，十三解绾乌云髻。
乱花溪上偶相逢，一托深心许为婿。
翠鬟曾翦系平生，暗断金钗为盟誓。
无何官难两相忘，因兹流落来天际。
扬州一梦今何处，风月心情向谁诉。
筭来争似不相逢，空感当时无限事。
昔日风光曾作主，今日风光如蓦路。
肠断江头夜不眠，风帆明日东西去。

白云处士来观乐，翠黛佳人笑系瓯。

乐莫乐登高，亦复悲莫悲。
乐兮携佳人，樽酒相追随。
惨惨古戍暮，烟寒秋角吹。
悲从此中起，孤游偶臻兹。
城南百尺楼，前是未有之。
城外两三冢，新葬复是谁。
往者已足鉴，百世悬可知。

忆我弱甫冠，束书如钱塘。
中兴百廿载，行都滋浩穰。
虽已劣乾淳，尚可云小康。
巴蜀骇破碎，淮襄传扰攘。
腹心辇毂地，按堵如故常。
于时数万士，云集升上庠。
草茅起穷谷，拭目观国光。
出门不识路，天街何其长。
侠士剧燕赵，佳人□姬姜。
五鼓夜灯烛，万楼春丝簧。
吴米白如雪，奚啻千斯仓。
缥缈湖山间，画船娇红妆。
六桥杨柳岸，荷花云水乡。
四时无不宜，莫若僧夏凉。
小儒苦乏赀，冷眼看豪强。
托迹朝士馆，窃睨鹓鹭行。
台评或非是，庙论有不臧。
相与读邸报，愤闷填中肠。
侥幸江汉静，奸凶殛炎荒。
礼闱采刍言，始得伸名场。
岂谓边功相，曾不监彼狂。
骄淫无比伦，虐毒尤披猖。
未闻古天子，买田自置庄。
群小附鬼蜮，国脉内已戕。
虱臣颇有胆，四被言者章。
最后得拜疏，逋诛逃维扬。
万古木绵庵，不愧赵韩王。
草茂复古殿，雨淋集贤堂。
青史孰可□，念此心神伤。
焉得陆士衡，复与作辨亡。

酝云蒸雾暖如烘，一夜南风变北风。
不似寻常响窗纸，渐惊分寸压船篷。
粉妆已鬬佳人白，酒面还输老子红。
记取今年呵冻笔，三桥西岸小楼中。

随缘徇俗岂知音，戏队遨朋舞间吟。
但信金鞍忘路远，不知玉漏早更深。
春光月色相为赐，公子佳人别有心。
旧观依稀百分一，十年兵甲到如今。

湖山一笑乾坤破，欺孤弱寡成迁播。
不念六宫将北行，太师双拥婵娟卧。
甬东香艳到漳南，争看并蒂芙蓉过。
天兵及颈幸全尸，想见骈肩泪珠堕。
木绵花下痛犹新，已向谁家踏舞茵。
长头未及死肉冷，折齿遽专妆面春。
赤城战场夜避火，万里又随燕塞尘。
肉食酪浆更苟活，不惭金谷坠楼人。
万户郎君遄卒死，却自金台还故里。
嗟尔薄命两佳人，三为人妾亦可已。
巧画蛾眉拙针线，空自纤纤长十指。
后堂执乐换小名，更事少年贵公子。
忆昔军中入相时，潜搜密逻渔妖姬。
民间妻女凛不保，何啻如花三五枝。
曲江近前少陵恐，今日总孕他人儿。
贱获淫婢何所知，但为权臣深惜之。

吾不及渊明，爱酒未能止。
不仕亦有禄，赖此天之美。
年年搅饥肠，忧旱复忧水。
迩来甘雨调，恶况已一洗。
□□佳人参，古绵真附子。
服药焉用多，寡欲即将理。
固穷岂无说，屡空讵足耻。
彼以盗贼富，乃兹所深鄙。
怀人渴仪刑，秉芳在中沚。
心赏于焉臻，酌水味亦旨。
况有杯中物，侑以来禽李。
清谈有余韵，草木亦侧耳。
云霄自旦奭，丘壑且园绮。
向来荣进念，腐泥沉井底。
相与赓醉吟，所乐不过此。
寄语亨衢人，可吊不可喜。
猗嗟楚子文，庸肯愠三已。

不惜佳人国为倾，髑髅头盖野狐精。
丈夫更有何郎粉，老眼须君业镜明。

只供寒士饱诗肠，不伴佳人上绣床。
黄蝶似花花似蝶，柴门春尽满田香。

月桂金沙各鬬春，蔷薇红透更精神。
虽然面似佳人笑，满体锋铓解刺人。

似惜残红未放稀，佳人怯试薄罗衣。
桃花水涨冰犹凝，燕子泥融雪更飞。
老去寻芳元自懒，病来吹霎不如归。
常嫌禊帖书清朗，尔许奇寒可浴沂。

君不见木兰女郎代戍边，铁甲卧起二十年。
不知谁作古乐府，至今流传木兰篇。
又不见公孙大娘舞剑器，挥霍低昂动天地。
我杜少陵有长歌，每一读之生壮气。
汉时昭君颜如花，强令出塞禁风沙。
马上无以写愁思，推手为琵却手琶。
昭君死作青冢土，琵琶却传来汉家。
一弦一字万怨恨，始听欢乐终咨嗟。
燕代佳人有于氏，春日黄鶑韵桃李。
齿犀微露朱砂唇，手荑缓转青葱指。
声外调声非杆拨，意中写意自宫征。
曲阑歌罢或潸然，何能动人一至此。
有时不用琵琶歌，辩如仪秦勇贲轲。
武昌东西说赤壁，洙泗南北夸黄河。
一炬一失百万却，古今胜败何其多。
拔山盖世亦泪下，骓兮虞兮奈若何。
老夫嗜好无它癖，为尔看朱几成碧。
白髪多情似乐天，衫袖江州司马湿。
前身不是木兰旧女郎，今生恐是公孙真大娘。
哦此琵琶敲诗肠，尔或因之姓名香。

昔人筑雩坛，群巫此歌舞。
骄阳煽蕴隆，吁叹以降雨。
良辰岁时和，遗迹林壑古。
枯枿换槁叶，芳荑抽宿莽。
徜徉沂水上，童冠七或五。
春袖风乎兹，缋绣无火黼。
千载想佳人，不仕东国鲁。
异彼三子撰，圣师独予取。
吾友赵隠君，笑唾卿相组。
猿鸟听新咏，点瑟时一鼓。
汉歌曾罔闻，楚台未渠数。
泠泠列御寇，肯尔哙等伍。

正则灵均皇揆余，屈子文章古所无。
我尝痛饮读□□，□乃复览九歌图。
九歌根源何所自，羲文周孔易□□。
□□坤马中孚鹤，鼎虎革豹未济狐。
载鬼一车豕负涂，先张之弧后说弧。
奇奇怪怪浩以博，湘累取以为范模。
东皇太一九霄下，百灵护驾飞龙趋。
云中之君俨帝服，眇视四海翔天衢。
尧女舜妃两婵娟，想见当年泣苍梧。
大少司命尾东君，倏来忽逝纷驰驱。
河伯白鼋弭英辅，山鬼赤□□□□。
桂酒椒浆奠瑶玉，鼓迎箫送鸾凤舆。
佳人在望□□□，□君不见心踌躇。
采芳馨兮日将暮，有所思兮甘糜躯。
吾王不寤蛾眉嫉，知心惟有寡女媭。
一士葬鱼亡楚国，而况他日秦坑儒。
我诗颇似贾谊赋，敬吊先生空嗟吁。

鹦鹉笼开彩索宽，一宵飞去为谁欢。
早知黠贼心肠别，肯作佳人面目看。
忍着衣裳辜旧主，便涂脂粉事新官。
丈夫能举登科甲，可得妖雏胆不寒。

绕屋清波隔翠绡，鱼鳞发发鸟翛翛。
画阑影漾清涟动，书几阴来绿雨摇。
文采巧当鲛杼薄，秋声微度玉笙娇。
岂惟钓艇终堪系，况是佳人不待招。

楼上佳人唱渭城，楼前杨柳识离情。
一声未是难听处，最是难听第四声。

云遶前冈水遶村，忽惊空谷有佳人。
天寒日暮吹香去，尽是冰霜不是春。

南国有佳人，仙姿自蓬岛。
龙绡照明珰，凤钗横贵宝。
新妆试鸾镜，皎皎颜色好。
芳年倏已笄，君子可偕老。
奈何行媒弱，修言弃中道。
洞房暗怊怅，琦璜结组缟。
宁作锺离春，勿学姑瑶草。

南山有高楼，青云可俯践。
楼上有佳人，当年惯识面。
忽觉在他乡，绰约思目见。
绿绮无知音，心长曲未遍。
青云在山头，将去还复恋。
人生不如云，欲见万里远。
恃有青铜镜，与君各分半。
忽来双鲤鱼，白璧何足羡。

佳人藐中洲，倚竹翠袖寒。
捐玦属蹇修，脉脉一水间。
夜半下云旗，逸驾欻可攀。
结言永为好，矢报念急难。
君有金错刀，我愧白玉盘。
终然盐梅心，死不易咸酸。
往事化蜩翼，徂生遗鼠肝。
永言岁寒心，寤擗长起叹。

玉堂佳人珮琼英，月下乍见心眼明。
贞心野雪压不死，幽韵天风吹逾清。
玉龙声高夜漏下，绿衣舞短天鸡鸣。
岁寒一见苦易别，安得白头敦弟兄。

日暮佳人雪满簪，不堪重听楚骚吟。
游豚吹浪江风恶，穴蚁坯封山雨深。
遁世敢谈枰外著，济时空抱梦中心。
闲花满地将军老，莫向东风更鼓琴。

昔年有约共投簪，回首红尘白发新。
物外烟霞逢野逸，山中风雨望佳人。
好凭野鹤寻和靖，莫待山灵唤孔宾。
迟暮不来松荫落，飞柯恐解折车轮。

朅来老我差嫫母，忽听佳人赋莫愁。
欲折芳馨聊寄似，只忧疏绮隔层楼。

紫阳从西来，孤峰望吴越。
自昔有佳人，高蹈造理窟。
雉山走其下，清淑郁未发。
吾宗紫阳居，秀挺鸾凤骨。
家学印大程，南北斗柄揭。
迩来卜新居，佳气渺葱郁。
天香生桂兰，野性老薇蕨。
嬉游独乐园，翛然立清绝。
我来坐庭隅，幽草澹风月。
图书有真趣，为指掌中诀。

薄命佳人玉绝瑕，不随缘分落民家。
悲风古冢生青草，落日深宫唱白花。
万里思情余蹋踘，一生旧恨付琵琶。
雄蜂雌蝶难相并，莫向春风怨岁华。

十里红裙间绿衣，西风吹乱碧参差。
佳人日暮秋裳薄，怕有天霜磬折时。

少年酷爱山，移家入山住。
朅来廛市中，尘土涴巾屦。
有时拟山游，大笑出门去。
二毛飒垂领，乃乏济胜具。
归来笏拄颐，意欲凌风翥。
朐山有佳人，以我爱山故。
九曲武夷溪，移将置缣素。
禽鸟纷飞翔，烟云莽回互。
林深虎豹藏，石怪龙蛇骛。
对此竟忘疲，兴与精灵聚。
想当槃礴裸，下笔有神助。
不然方丈间，那有许奇趣。
安得绢千疋，烦君画瑶圃。

载酒湖山忆盛年，可怜风物竟凄然。
杜陵野老哭春日，空谷佳人倚暮天。
禾黍离离迷故国，旌旗杳杳遍南偏。
虎皮何日包弓矢，老为羲皇受一廛。

举眼秋萧索，乾坤岂不容。
叶因危后落，身是出时逢。
古木犹当道，西风小倚筇。
峥嵘如解羽，零乱复寒蛩。
薄似佳人命，飘如去国踪。
小山留我止，香月自重重。

枯桑委地成死灰，蘋洲客雁号朝饥。
崦嵫急景寸辉薄，夜半霜痕着绡箔。
金寒翠薄千尺台，笑梅一笛临风哀，佳人佳人来不来。

浩浩门外尘，今古无二岐。
车痕遍九陌，得丧何已时。
商飙动地来，万叶辞故枝。
游子感摇落，忽起流年悲。
玄发日以槁，素衣日以缁。
天衢九万里，加以刚风吹。
岁月不我私，壮志安可期。
激昂赋七启，清壮歌五噫。
采采秋原花，对酒聊自怡。
佳人隔明河，相望长相思。

佳人早幸已从良，好治丝麻理素妆。
休向人前售歌舞，春风宁得几时香。

此生已分老沙尘，谁把黄金赎得身。
十八拍笳休愤切，须知薄命是佳人。

吴宫烟水碧迢迢，琼楼十二凌青霄。
北方佳人颜如花，素衣濯濯明朝霞。
云母屏风珍珠箔，香销金鸭春寒薄。
璧月流光罗绮筵，白纻舞残月欲落。
君看月落夜潮平，吴江阔兮越江深。
吴王醉兮越王醒。

佳人月下翠成行，团铺高张椀舞忙。
想见风情杜书记，暗中挥泪忆钱塘。
一老东家唤不譍，当年膴仕正承平。
何人诵得科灯判，莫向膏脂上取明。

佳人才子两相宣，置福端由祸所基。
永作夫妻谐汝愿，不劳钻穴隙相窥。

南山之隩北山阳，羽扇轻风共影双。
画桨菰蒲明月笛，青灯蟋蟀白云窗。
半生游子成行债，一夜佳人作别腔。
倚钓重来此蓑笠，梅花十里雪空江。

晓日半窗红，邻鸡振翼雄。
余子贪慵睡，佳人理发蓬。
未忘尘俗虑，那免是非攻。
前山浑不见，笼翠雾烟中。

岁除破衣裳，夜半刺针线。
游子长夜思，佳人不可见。
草枯稚馿吼，灯暗饥鼠现。
深室闭星斗，轻裘卧风霰。
大化忽流斡，浩劫荡回转。
冠屦失其位，侯王化畸贱。
弓戈叱奇字，刀锯摧{弁页}弁。
至性讵可迁，微躯不足恋。
真人坐冲漠，死生一乘传。
日月行万古，神光索九县。

丹枫万点照人绯，鲈鲙千丝带水肥。
花影芙蓉江上酒，佳人谁唤醉翁归。

金徒抱箭寒更起，寂寞孤城一千里。
姮娥擎出月华来，白玉楼台莹如水。
上有佳人红粉妆，妙年学得吹霓裳。
呼儿将出紫玉笛，一声天外流宫商。
清商欲尽何幽咽，曲调不成声断绝。
罗衣掩泪愁向天，手把瑶华歌一阕。
寒蟾出兮明星稀，良人阻兮天一涯。
凭轩遥望兮心伤悲，愿随鸿鹄兮高飞。

更勿穷通算此生，文章玄白付谁评。
凄凉例薄佳人命，邂逅多成竖子名。

曾于诗里识清名，几夜吟看婺女星。
番令宅前花未盛，延陵墓上草先青。
灯摇残月佳人哭，碑立斜阳御史铭。
一纸哀歌和泪寄，山高水远树冥冥。

佳人睡觉失青山，恶毒心肠卖笑颜。
认得皮毛一归去，花枝无艳虎全斑。

谯角咿呜到枕边，边情似向曲中传。
梅花三弄月将晚，榆塞一声霜满天。
织锦佳人应有恨，枕戈老将想无眠。
争如二月春风市，卖酒楼头听管弦。

五谷之中有淫液，尧舜未尝得涓滴。
刚柔张弛理或容，两间缘此生仪狄。
初如滥觞出岷山，中作江汉横人间。
沃焦苏枯亦宜有，滔天襄陵苦不难。
几人捐躯乞鲛鳄，几家荡析无城郭。
古今鱼鳖剧永嘉，至今无人非毕卓。
圣人哲士谋虑长，金城铁壁为堤防。
尊崇流水尚泛溢，黜降登跻毋升堂。
森严监史如霜雪，无算无量无逾节。
僛僛傞傞未尝有，山立佳人冰玉洁。
柰何世降波澜狂，周公不作卫武亡。
汉家石杠耗海内，唐殿金龙跨远方。
上下因循为日用，胜理肠胃成膏肓。
病民害物拂后土，愁天怒地干阴阳。
圣君宵衣急民瘼，一照万方同忭跃。
救荒令典固当尔，此事更有加商略。
东西晋武覆辙新，李白杜甫皆沉身。
夏后以前皆圣世，岂无贵客与鬼神。
四维不张既非美，人而无礼不如死。
阮籍罪当投四裔，山简接{罒/离}尤乱纪。
江东命脉王茂弘，荆州父母陶士行。
更乞十年禁酺蜡，书生鼓腹老太平。

南浦路东西，佳人不可期。
断云荒草渡，归鸟夕阳枝。
心事十二曲，头颅大半丝。
低回问流水，去去复何之。

烽火来千里，狼烟度六桥。
岭寒苍兕叫，江晓白鱼跳。
壮士披金甲，佳人弄玉箫。
偶余尊酒在，聊以永今朝。

楚狂醉歌歌正发，更上梁台望明月。
朔风猎猎吹我衣，绝代佳人皎如雪。
捶羯鼓，弹箜篌，烹羊宰牛坐糟丘，一笑再笑扬清讴。
遥看汴水波声小，锦櫂忘还事多少。
昨日金明池上来，艮岳凄凉麋鹿遶。
麦青青，黍离离，万年枝上鸦乱啼。
二龙北狩不复返，六龙南渡无还期。
金铜泪迸露盘湿，画阑桂柱酸风急。
鸠居鹊构苍隼入，蛇出燕巢白狐立。
东南地陷妖氛黑，双凤高飞海南陌。
吴山日落天沈沈，母子同行向天北。
关河万里雨露深，小儒何必悲苦辛。
归来耳热忘头白，买笑挥金莫相失。
呼奚奴，吹觱篥，美人纵复横，今夕复何夕。
楚狂醉歌歌欲辍，老猿为我啼竹裂。

锦城海棠妙无比，秋光染出胭脂蘂。
日照殷红如血鲜，箭砂妆粒真珠子。
玉环著酒睡初觉，脸薄粉香泪如洗。
绛纱穿露水晶圆，笑杀荷花守红死。
蜀乡海棠根本别，有色有香成二美。
春花开残秋复花，簸弄东君权不已。
锦袍公子汗血驹，宾客喧哗间朱紫。
有酒如池肉如山，银烛千条照罗绮。
萧娘十八青丝髪，手把金锺歌皓齿。
神仙艳骨世所无，歌声直入青云里。
江南倦客惨不乐，鸣笛哀筝乱人耳。
干戈满地行路难，屏里吴山数千里。
遥怜花国化青芜，浪蘂浮花敢欣喜。
草堂无诗花无德，窃号花仙宁不耻。
春花撩乱亦可怜，秋花烂熳何为尔。
花前妙舞曲未终，红雪纷纷落流水。
薄命佳人只土尘，抛杯拔剑长歌起。

十里鶑花处处娇，南新桥过北新桥。
船来船去东风里，何处佳人弄玉萧。

翠袖佳人倚莫寒，双禽踏破玉阑干。
空山月落春风换，直作罗浮梦里看。

我在越，君在吴，驰书邀我游西湖。
我还吴，君适越，遥隔三江共明月。
明月可望，佳人参差。
笑言何时，写我相思。
知君去扫严陵墓，祇把清尊酹黄土。
浮云茫茫江水深，感慨空劳吊今古。
孤山山下约陈实，联骑须来踏春色。
西湖千树花正繁，莫待东风吹雪积。
有酒如渑，有肉如陵。
鼓赵瑟，弹秦筝，与君沈醉不用醒。
人生行乐耳，何必千秋万岁名。

占断人间潇洒地，全身水墨画筼筜。
非烟非雾一林碧，似雨似晴三径凉。
翠袖佳人黯空谷，白髭道士隠南塘。
数竿醉日君须记，移向西窗补夕阳。

丘中有佳人，披褐抱白玉。
百年老风雨，坐阅成毁速。
霜余乃脱颖，磊落隠者屋。
平生苦硬姿，卓尔受命独。
虞翻终老辣，严挺笑软熟。
世情乐肥甘，有齿但食肉。
封题欲远赠，惧以蜇口渎。
的应山林味，雅称藜藿咮。
聊持诗百字，为博珠一斛。
我本看泉声，茅斋添夜读。

佳人买明镜，意重轻千金。
结以双罗带，欲照荡子心。
荡子渺不归，镜影春云深。

燕赵多佳人，珠华衒天街。
郑鲁有游女，折杨弄青梅。
春风趁姿媚，谐笑争徘徊。
幽闺有贫丑，修洁不自媒。
缝布以为裙，断荆以为钗。
{角奢}沙事机杼，蓬沓蒙烟埃。
谁将好德心，为尔停渐台。

女色无丑妍，入宫皆见妒。
蛾眉等刍蛹，嬉笑藏刀锯。
未笄化为石，不愿长门去。
国风直待歌螽斯，委身事主妾不辞。
君不见赵王如意今日死，明日佳人亦投厕。
何如山头化石千岁老无子。

习懒身无用，幽偏性所欣。
校书随马队，临帖爱鹅群。
公子悲春草，佳人隔暮云。
北山归计决，未信有移文。

老去无憀病转多，樱桃杨柳奈情何。
故人又比佳人薄，莫怪门前雀可罗。

小郎斫案怒生嗔，亚婿提兵算若神。
借使横江风不便，可能铜雀锁佳人。

白杨花发春正美，黄鹄帘垂低。
燕子双去复双来，将雏成旧垒。
秋风忽夜起，相呼度江水。
风高江浪危，拆散东西飞。
红径紫陌芳情断，朱户琼窗旅梦违。
憔悴卫佳人，年年愁独归。

珠易佳人胜阿娇，香尘微步独怜腰。
危楼花落繁华尽，总付春风舞柳条。

爱赏佳人白雪辞，云绫一束费春机。
翻然席上呈诗句，羞杀歌喉与舞衣。

起舞簪花老尚狂，梅花应记旧高阳。
蕊宫仙子无尘韵，幽谷佳人有靓妆。
斜月半檐微弄影，断桥深夜忽闻香。
真成坐对被渠恼，不信先生铁石肠。

上元曾记昔年游，歌曲如山浩莫收。
公子喜陪苍玉佩，佳人笑指水晶球。
一天星斗飘仙乐，万顷芙蓉簇彩楼。
风雪与谁堪说梦，酒阑惊觉在吾州。

湖上轻风飐酒旗，水光山色漾晴晖。
红尘骏马青丝鞚，画舫佳人白纻词。
锦瑟两行春宴罢，玉笙十里夜游归。
钱塘一枕繁华梦，回首凄凉鬓欲丝。

天意再三珍野艳，花中最后吐奇香。
狂风莫埽残英尽，留与佳人贮绛囊。

伊鹊成巢，珍禽戾止。
婉彼佳人，配于君子。

败壁鸣莎鸡，凉月照虚堂。
南邻机杼声，烨烨灯火光。
遥闻谁家砧，已趣公子裳。
佳人在何许，叶落山中霜。

佳人天一方，岁暮音书绝。
一枝持赠君，犹带去年雪。

春浓花艳佳人胆，月黑风寒壮士心。
讲论只凭三寸舌，秤评天下浅和深。

读尽诗书五六担，老来方得一青衫。
佳人问我年多少，五十年前二十三。

霸业将衰汉业兴，佳人玉帐醉难醒。
可怜血染原头草，直至如今舞不停。

扬葩簌簌傍疏篱，薄翅舒青势欲飞。
几误佳人将扇扑，始知错认枉心机。

佳人买明镜，意重轻千金。
结以双罗带，欲照荡子心。
荡子渺不归，镜影春云深。

汲水佳人立晓风，青丝辗尽辘轳空。
银瓶触破残妆影，零乱桃花满井红。

绛縠囊收白露团，未曾封植向长安。
昭阳殿里才闻得，已道佳人不奈寒。

君不见枯槎去时八月风，海水自与天河通。
飘飘反出扶桑上，恍惚遍历群仙宫。
宫旁佳人莹如玉，邂逅相聚欢不足。
诈言物外日月长，正苦归来光景促。
回头稍与烟霞隔，世人空辨支矶石。
伯劳燕子东西飞，惆怅中间断消息。

王甸雄三辅，侯邦重百城。
公虽纵谈笑，人自服神明。
烹干元和正，陶镕庶物精。
优游破余地，洒落动高情。
讼比甘棠息，居无吠犬惊。
勤追頖宫学，继出汝南评。
风雅移方俗，弦歌溢颂声。
忘年及晚辈，与进绝诸生。
预列登堂拜，陪参别乘行。
襟怀向客尽，风彩照人清。
弧矢亲观德，沧浪并濯缨。
宴余花烂漫，猎罢雪纵横。
末节形骸外，良辰乐赏并。
西曹寛吏谪，东阁借宾荣。
密席眀金炬，佳人出玉笙。
听歌浓黛敛，看舞小腰轻。
敢谓招携讯，由来许与诚。
会知私坎井，未可屈长鲸。
凤尾腾中诏，麟符寄别京。
去思邈已远，陈迹浩难平。
叩叩烦书礼，悠悠想旆旌。
何时命霖雨，举世望阿衡。
逸唱回春藻，深衷释吝萌。
自然心醉久，那在酒如饧。

籍甚离骚后，芬芬楚泽滨。
移根烦老圃，比兴得佳人。
秀色谁与玩，清香不自珍。
吾庐故可爱，况及物华春。

玳筵银烛彻宵明，白玉佳人唱渭城。
更尽一杯须起舞，关河秋月不胜情。

星疏月明漏水长，罗帷翠帐华灯光。
佳人起舞玉钗堕，门外乌栖雁南过。

熊耳如当出槛熊，仙姿孤秀压诸峰。
采芝逋客怜贞质，化石佳人妒丽容。
身上霓衣慵整顿，天边华盖会裁缝。
嫦娥月里休相笑，万古应无窃药踪。

佳人方素面，对镜理新妆。

影娥池面碧溶溶，荡桨佳人夕照中。
云髻不饶荷叶绿，罗裙未减石榴红。

交直归来绣幕开，红炉互劝辟寒杯。
谁知飞雪轻狂意，倒学佳人舞袖回。

佳人唯是惜韶年，懒向红窗理管弦。
锦席安排胡蝶局，深宫不忌赌金钱。

梁父吟，泰山之顶可埋金。
噫嘻蜀道徒崎嵚，南风来舜琴。
梁父吟，佳人未偶频伤心。
四时有恨秋偏深，绿丝空满簪。

平湖共天远，浸月坐寒光。
乘流溯荃璧，掉舟寻药房。
佳人折轻荷，随风来珍香。
顾盼但微笑，眉宇何清扬。
日暮共携手，遥指烟中湘。

形制似方桥，岛岸相连属。
春和逗凉飔，昼影浮浄绿。
佳人罗袜轻，花时相步续。
澄澜忽生晕，下有双凫浴。

月落如玉虹，飞过梧桐枝。
开怀待归风，如与佳人期。
白云娇娞{女隋}，绿树凉参差。
安得饵琼华，慰此终夕饥。

鱼寻细脉上轻澌，鸟趁微和哢好枝。
多病强倾春日酒，苦吟还接暮冬诗。
江南信息梅应蕊，京国风流柳未丝。
最有佳人随节序，钗头彩胜竞垂垂。

形如圆月色欺霜，曾许佳人掩面藏。
袁守扬风方慰惬，班姬中道忽悲凉。
自知掌握初经用，岂顾尘埃此暂伤。
只恐来年清暑殿，别将纨素上君堂。

腊去垂垂冻欲消，春光未动思先饶。
最宜才客临歌席，更看佳人转舞腰。
一笑劳生应有定，三冬薄宦独无聊。
兰台侍从风流裔，合为行云赋此朝。

漭漭黄埃接大河，驱车底处觅阳和。
参差花信春将半，恼乱诗情日转多。
乐事恍如初觉梦，年光撇若迅流波。
马蹄莫放归时缓，知有佳人听玉珂。

飞飞烟雨恼春游，几许余花水上流。
独有佳人折残艳，归来满插凤钗头。

忆共佳人曝绣衣，余香如昨旧欢非。
鹊桥虽别年年在，犹胜娇魂去不归。

青楼高高危九衢，朱栏画栱相倾扶。
佳人当轩玉不如，红帘翠幕深沉居。
危弦促柱鸣笙竽，哀音感耳心意舒。
浮云不行飞鸟徐，游人驻车马踟蹰。
嘉肴桂酒白玉壶，浩唱烂醉何所居。
乐极哀多盈必虚，世故万变谁能图。
飞鸢堕鼠残诸虞，里闾豪杰何时无。
茂陵老儒空叹息，曲突徙薪才赐帛。

山外浮云横翠微，海边初日上朝晖。
我无小鲁悠悠志，那欲乘风去去飞。
上客高吟挥玉麈，佳人半醉舞罗衣。
昏鸦独鹤何劳问，合暝投林各有依。

画堂银烛彻宵明，白玉佳人唱渭城。
唱尽一杯须起舞，关河风月不胜情。

千灯光影彻春宵，红日明霞晃绮寮。
上客欢娱得惊坐，佳人歌笑敌蓝桥。
雪花带雨尘都埽，寒色兼风酒易消。
一去章街尽眉妩，臂围犹怯月边朝。

春湖景物画图中，朱阁偏宜翠柳笼。
上客纵谈髯奋白，佳人醉舞脸舒红。
铺张锦绣花边日，堆叠琉璃水面风。
民俗欢游鱼鸟乐，主人才合代天工。

横笛佳人用意深，数声高起潩湖阴。
梅花落尽还堪惜，留取残英伴醉吟。

风霜满面使胡归，洗眼看君喜可知。
更出佳人对红烛，今宵醉倒欲何辞。

轻红如杏素遮梨，直似佳人照碧池。
已是化工教艳绝，莫嫌青帝与开迟。
烟滋绰约明双脸，雨借夭饶入四脂。
西蜀有名须得地，琼林高压百花奇。

吴越佳人古云好，破家亡国可胜道。
昨夜闲观爱爱歌，坐中叹息无如何。
爱爱乃是娼家女，浑金璞玉埋尘土。
歌舞吴中第一人，绿髪双鬟才十五。
耳闻眼见是何事，不谓其人乃如许。
操心危兮虑患深，半夜灯前泪如雨。
假如一笑得千金，不如嫁作良人妇。
桃李不为当路花，芙蓉开向秋风渚。
忽然一日逢张氏，便约终身不相弃。
山可磨兮海可枯，生唯一兮死无二。
有如樗栎丛中木，忽然化作潇湘竹。
又如黄鸟春风时，迁乔木兮出幽谷。
文君走马来成都，弄玉吹箫才几曲。
不闻马上琵琶声，却在山头望夫哭。
去年春风还满房，昨夜月明还满床。
行人一去不复返，不是江山歧路长。
前年犹惜金缕衣，去年不画深燕脂。
今年今日万事已，鲛绡翡翠看如泥。
一女二夫兮妾之所羞，不忠于所事兮其将何求。
蛾眉皓齿兮乃妾之雠，不如无生兮庶几无尤。
喓喓草虫兮趯趯阜螽，靡不有初兮鲜克有终。
鸳鸯于飞兮毕之罗之，人闲此恨兮消何时。
深山人迹不到处，病鸾敛翅巢空枝。

十分红色占亭台，不恨春风不许开。
折叠染成随日丽，芳菲过后为时来。
赋诗多是题千叶，醸酒谁能饮百杯。
翠萼丹须无计学，佳人屡把绛纱裁。

表里山河舜帝基，圣君馆殿选贤知。
开筵想任佳人拥，游寺应嫌俗吏随。
政讶龚黄推绝席，文疑元白竖降旗。
逍遥楼迥闲登处，几感皇唐御制诗。

还如裴度镇河东，百万军民畏爱中。
锺鼓久喧刁斗静，旌幢一指雁门空。
潇湘故友参时务，燕赵佳人接土风。
密地再归知不出，莫将竹马约童蒙。

混茫丕变造西阡，物象熙熙被一川。
易觉锦城销白日，难歌蜀道上青天。
云敷牧野耕桑雨，柳拂旗亭市井烟。
院锁玉溪留好景，坊题金马促繁弦。
风流铺席堆红豆，潇洒门庭映碧鲜。
表状屡言同颖穗，敕书频奖并生莲。
旋科杞树炊香稻，剩种豌巢沃晚田。
仁宅不隳由政立，议闱无取任情迁。
民知礼逊蚕丛后，俗尚奢华邃古先。
绕郭波涛来浩浩，归朝岐路去绵绵。
乍回黑水将成道，潜到青羊恐遇仙。
靓女各攻翻样绣，袪商兼制砑绫笺。
垆边泛蚁张裙幄，江上鸣鼍簇泪船。
石笋崚嶒衙对峙，琴台恢阔寺相连。
群葩艳里珍禽语，百草香中瑞兽眠。
喜处必臻尤伫望，胜游争倦更迁延。
早荷叶底蹲鸱伏，棕树梢头乱蝶穿。
鹾发牢盆浑弃卤，铁资圜法免鉟铅。
丰饶物态宁殊越，美丽姝姬酷类燕。
西海号雄彰传纪，南康辞健积铭镌。
良工手技高容学，妙隠丹方秘不传。
倚剑灵关凌绝顶，梦刀孤垒削危巅。
金华巷陌遗三品，石镜伽蓝露一拳。
信落荆州随鼓枻，检颁芝阙听摇鞭。
若量内地寒暄异，且在遐陬水陆全。
渝舞旧云传乐府，巴谈谁曰系言诠。
九苞绾就佳人髻，三闹装成子弟鞯。
欲辨坤维寻地理，才临益部认郊癦。
文翁室暗封苔藓，葛亮祠荒享豆笾。
货出军储推赈济，转行交子颂轻便。
气蒸蒟蒻根须润，日罩楩柟树影圆。
药市风光虫蛰外，花潭遨乐鵙鸣前。
聚源待拟求凫氏，贮怨那能雪杜鹃。
藂植森荣还蓊蔚，夹流湍迅迥潺湲。
鲜明机杼知无算，细碎锥刀不啻千。
合伴鸦鬟齐窈窕，对陪霓袖竞翩翾。
五门冷映岷峨雪，千里爰疏灌堋泉。
茂盛八纮宜得最，膏腴十道比俱偏。
袁滋不到生无分，段相重来宿有缘。
款召相如登兔苑，骤迁太白步花砖。
葳蕤草木时为瑞，奇秀江山代产贤。
晓后细风红灼灼，夜中微雨碧芊芊。
锦亭焰烛明欹障，绣阁香球暖熨毡。
宝塔徘徊停隼旟，观街杂沓拥辎𫐌。
酴醾引架家家郁，踯躅攀条处处妍。
重爱鲁儒提德柄，威降曹将董戎旃。
欢谣少负賨人勇，长讲多经楚客禅。
似簇绮罗偏焕燿，如流车马倍喧阗。
搘机显绰名堪录，题柱芬芳事莫捐。
李特锋铓徒恃险，张仪规划自持颠。
鹰扬事业成悠久，乌合奸雄败转旋。
漫向鼎分澄霸道，却当龟化验都鄽。
强贪楚灭悲倾辙，广洽尧询喜慕膻。
侧弁猖狂抛玉斝，归鞍酩酊坠金钿。
氛埃屏息云常覆，稼穑繁滋泽靡愆。
睿圣宵衣垂迺眷，贵臣驰驲每传宣。
石牛迈路加歆飨，江渎隆区助洁蠲。
避暑亭台珍簟设，纵闲池沼钓丝牵。
遮蛮带砺长能固，捍蜀金汤远益坚。
何武甲科曾继踵，严遵卜兆罕差肩。
雠书竞印诸家集，博识咸修百氏笺。
纸碓暮春临岸浒，水樽春注截河壖。
华严像阁凉堪爱，浄众松溪僻可怜。
学射崔嵬横罨霭，放生宽广媚漪涟。
藓庭嫩笋青𥮾𥮾，风槛新荷绿扇扇。
守戍貔貅千万骑，采葑簪笏两三员。
清江泻势方流巽，大面盘形正压干。
电扫谷风藏虎啸，雷瞋宫树洒龙涎。
郃占逖应星舒彩，栾噀端聆火扑燃。
令范式驱民缺缺，咨谋畴倚道平平。
性寒甘蔗猱偷啮，体腻芭蕉蠹莫沿。
志读备兴重掩卷，史看唐幸嫩终篇。
雕盘姹女呈酥作，水巷痴童飏纸鸢。
初下鹿头迷鄠杜，暂来犀浦误伊瀍。
变秦言语生皆会，恋土情怀死不悛。
结厦斧斤宗简易，入神丹雘励精专。
柳堤夜月珠帘卷，花市春风绣幕褰。
十县版图分户籍，一城牌肆系民编。
受辛滋味饶姜蒜，剧馔盘餐足鲔鳣。
月季冒霜秋肯挫，荔枝冲瘴夏宜然。
几番藂箐鸣虚籁，是个园林噪懒蝉。
蠢动乘时先养育，菁英届候别陶甄。
地丁叶嫩和岚采，天蓼芽新入粉煎。
平代启闱闻继岌，监军凭轼见刘焉。
蕙兰馥裛幽蹊畔，菱芡交铺曲岛边。
绘网晚晴夸蹴踘，画绳寒食戏秋千。
氤氲紫雾蒙都邑，缥缈彤霞聚偓佺。
螭伏自然销剑戟，蝼翻几度起戈鋋。
宦游止叹音尘阙，乡饮何惊岁月遄。
灵寿桃枝奇共结，金砂银铄贵相联。
埋轮昔按均输命，叱驭今分太守权。
徒为行春飞皂盖，讵能许国报青钱。
政经旋考尤多僻，民瘼深求尚未痊。
虽愧袴襦非叔度，且期毫墨有冯涓。
僶遵廉察思从训，克谨操修敢好畋。
南市醉过攒帜队，西楼欢坐列琼筵。
烦嚣谨畏伤淳厚，慧黠周防近巧谝。
重禄省心宜致寇，薄材庄貌若临渊。
扶危颇异巢居幕，劝善还同矢在弦。
叨莅一麾康远俗，等闲光景又三年。

佳人最爱石榴红，染作轻裙步履同。
唯有此花难入意，任教荣悴逐薰风。

来逢采石连江雪，坐见齐山拂槛梅。
惆怅佳人隔烟水，碧云空谷未归来。

李白昔游宣城时，谁为太守贤相宜。
掣铃交通唤六博，壮哉意气凌虹霓。
北望楼高气象古，遗风余思犹依依。
我来正值青春半，杂花烂笑禽争飞。
轻烟缭绕淡白日，细风荡漾吹游丝。
高楼帘卷邻袖出，百尺栏干横酒旗。
银鞍白马不知数，龙筝凤管相追随。
杜陵远孙驾别乘，恩威得所名声驰。
华堂重构唤宾客，风前共倒黄金卮。
我为下客最疏放，辱君许可能文词。
死生夤缘释氏说，但觉时换名姓非。
寄言太守勿感戚，共对佳人花下迷。
莫教流水落花去，空闻暮雨哀猿啼。

忆昔清明出郊去，藏云寺前花正开。
蜜蜂衔蕊异香散，时时洒面微风来。
溪泉甘滑碧玉色，晴山倒影无纤埃。
红粉佳人十七八，踏青唱歌云鬓颓。
黄犊行牵载酒瓮，到处便倾三百杯。
或逢浓阴藉草坐，口横玉笛吹落梅。
傍人问我乐何事，我心无事同婴孩。
谁令束带入官府，触网修鳞难再回。
清明依旧好时节，朱颜憔悴无由陪。
藏云之山亦非远，隔江东望青崔嵬。

去年遇君陵阳峰，杜鹃声乱桃花红。
佳人玉指接玉板，劝我一醉三百锺。
醉来骑鲸赴瑶阙，不记当时与君别。
溪上扁舟破雪归，楼前芳草还春发。
白头太守重相过，开樽大笑呼琼娥。
向来十客七已去，唯与杜九闻清歌。
歌声绕梁离思苦，听不得终泪如雨。
回首茫茫天地中，聚散百年能几许。
今朝此地重相逢，秋汉无情江月空。
把酒与君须醉倒，已知后会皆衰翁。
陵阳乐事那复得，官贱食贫身愈迫。
击剑高吟非故乡，何时共作沧浪客。

悲阳春，阳春可乐胡为悲。
桃花枝上开未足，数片已逐狂风吹。
阳春能来不能久，年少看花今白首。
击球驰马力已疲，欲傍樽罍先怕酒。
佳人如皓月，顾我犹衰蓬。
相倚不相似，两心何可同。
请折并蒂花，更看鸳鸯鸟。
容华与毛羽，相鲜乃为好。
挥手谢佳人，浩歌悲阳春。
阳春易衰歇，尔貌岂长新。

悲阳春，阳春可乐胡为悲。
桃花枝上开未足，数片已逐狂风吹。
阳春能来不能久，年少看花今白首。
击球驰马力已疲，欲傍樽罍先怕酒。
佳人如皓月，顾我犹衰蓬。
相倚不相似，两心何可同。
请折并蒂花，更看鸳鸯鸟。
容华与毛羽，相鲜乃为好。
挥手谢佳人，浩歌悲阳春。
阳春易衰歇，尔貌岂长新。

湛湛酒杯绿，酣酣炭炉红。
佳人放玉板，拂镜照芙蓉。
四海无波澜，吾曹方宴闲。
大笑凌白日，高吟动南山。
百岁能几何，会少别离多。
少年嗟贾谊，壮士忆廉颇。
不如醉魂魄，冠巾任倾侧。
冥然逍遥乡，杳与尘寰隔。

登姑苏，望五湖。
范蠡扁舟竟何在，吴王宫殿惟荒墟。
民贪吏狡郡多事，煮盐为盗无完肤。
使君谁何好平恕，寛则脂韦猛则虎。
只今卧治闻黄公，更得高才归幕府。
愿令里巷歌召南，风化流行成乐土。
昔年引对大明殿，国论轩轩动人主。
往持使节临朔方，威霁秋霜爱春雨。
玉上青蝇谁强指，鼻端白垩宁伤斧。
升沈偶尔非吾嗟，不用东方且为鼠。
岂闻绝代无佳人，何必西施妙歌舞。
盛倾绿酒鲙肥鲈，承诏还从大梁去。

晚坐庭树下，凉飔经我怀。
亦有樽中物，佳人殊未来。
佳人隔重城，谁复为之侪。
瞻云云行天，步月月满阶。
想闻诵声作，崩腾泻江淮。

晚坐庭树下，凉飔经我怀。
亦有樽中物，佳人殊未来。
佳人隔重城，谁复为之侪。
瞻云云行天，步月月满阶。
想闻诵声作，崩腾泻江淮。

濯濯水中华，香艳胜蘋藻。
英英泥中根，絜素常自保。
房实又堪食，无一不为好。
乃知金仙经，譬喻肆论讨。
游宴集宾僚，赏咏固宜早。
一朝霜飚至，茎叶变枯槁。
抑亦如佳人，妍媚忽衰老。
顾眄岂复怜，弃置不足道。
幽怀向君开，芳樽为倾倒。
木末谁能搴，愁烟起孤岛。

齐山郁愁烟，镜潭坠孤月。
佳人去不还，生别成死别。
有才曾未施，负冤终莫雪。
世情多反复，美玉不如铁。
无路攀魂车，隔江寄清血。

重阳应与客登临，隔水无缘预盍簪。
浊瓮拨醅初泛蚁，佳人纤手鬭挼金。
南来纵有鸡山赏，北望频兴魏阙心。
安得快风吹我去，勇提椽笔伴君吟。

珠履缤纷宴寿阳，栏杆横出白云傍。
清淮倒影长桥活，古垒无春峡石荒。
小艇鬭垂凹鼻钓，佳人犹学晓梅妆。
史君笔力今谁敌，丽句须盈古锦囊。

何处佳人玉笛吹，春风已过落梅时。
行云不动残阳下，欢乐悲愁各自知。

春事须臾不可留，花枝争上少年头。
欲乘舴艋凌波去，何处佳人似莫愁。

佳人万里别，一念肠千结。
何处望书来，天南雁飞绝。

湖中烟水平天远，波上佳人恨未休。
收拾鸳鸯好归去，满船明月洞庭秋。

临流对月暗悲酸，瘦立东风自怯寒。
湘水佳人方告疾，帝都才子亦非安。
春蚕到死丝方尽，蜡烛成灰泪始干。
万里云山无路去，虚劳魂梦过湘滩。

江水深成窟，潜鱼大似犀。
赤鳞如琥珀，老枕胜玻璃。
上客举雕俎，佳人摇翠篦。
登庖更作器，何以免屠刲。

穷巷凄凉苦未和，君家庭院得春多。
不辞瘦马冲残雪，来听佳人唱踏莎。
破恨径须烦麹糵，增年谁复怨羲娥。
良辰乐事古难并，白发青衫我亦歌。
细雨郊园聊种菜，冷官门户可张罗。
放朝三日君恩重，睡美不知身在何。

帐下佳人拭泪痕，门前壮士气如云。
仓黄不负君王意，只有虞姬与郑君。

新月如佳人，出海初弄色。
娟娟到湖上，潋潋摇空碧。
夜凉人未寝，山静闻响屐。
骚人故多感，悲秋更憀栗。
君胡不相就，朱墨纷黝赤。
我行得所嗜，十日忘家宅。
但恨无友生，诗病莫诃诘。
君来试吟咏，定作鹤头侧。
改罢心愈疑，满纸蛟蛇黑。

青春不觉老朱颜，强半销磨簿领间。
愁客倦吟花似酒，佳人休唱日衔山。
共知寒食明朝过，且赴僧窗半日闲。
命驾吕安邀不至，浴沂曾点暮方还。

环非环，玦非玦，中有迷离玉兔儿。
一似佳人裙上月，月圆还缺缺还圆，此月一缺圆何年。
君不见斗茶公子不忍斗小团，上有双衔绶带双飞鸾。

双颊凝酥发抹漆，眼光入帘珠的皪。
故将白练作仙衣，不许红膏污天质。
吴音娇软带儿痴，无限闲愁总未知。
自古佳人多命薄，闭门春尽杨花落。

二八佳人细马驮，十千美酒渭城歌。
帘前柳絮惊春晚，头上花枝奈老何。
露湿醉巾香掩冉，月明归路影婆娑。
绿珠吹笛何时见，欲把斜红插皂罗。

山鸡舞破半巌云，菱叶开残野水春。
应笑武都山下土，枉教明月殉佳人。

西风初作十分凉，喜见新橙透甲香。
迟暮赏心惊节物，登临病眼怯秋光。
惯眠处士云庵里，倦醉佳人锦瑟傍。
犹有梦回清兴在，卧闻归路乐声长。

诗翁爱酒常如渴，瓶尽欲沽囊已竭。
灯青火冷不成眠，一夜撚须吟喜雪。
诗成就我觅欢处，我穷正与君仿佛。
曷不走投陈孟公，有酒醉君仍饱德。
琼瑶欲尽天应惜，更遣清光续残月。
安得佳人擢素手，笑捧玉碗两奇绝。
艳歌一曲回阳春，坐使高堂生暖热。

上苑夭桃自作行，刘郎去后几回芳。
厌从年少追新赏，闲对宫花识旧香。
欲赠佳人非泛洧，好纫幽佩吊沉湘。
鹤林神女无消息，为问何年返帝乡。

亭下佳人锦绣衣，满身璎珞缀明玑。
晚香消歇无寻处，花已飘零露已晞。

将军破贼自草檄，论诗说剑俱第一。
彭城老守本虚名，识字劣能欺项籍。
风流别驾贵公子，欲把笙歌暖锋镝。
红旆朝开猛士噪，翠帷暮卷佳人出。
东堂醉卧呼不起，啼鸟落花春寂寂。
试教长笛傍耳根，一声吹裂阶前石。

去岁游新堂，春风雪消后。
池中半篙水，池上千尺柳。
佳人如桃李，胡蝶入衫袖。
山川今何许，疆野已分宿。
岁月不可思，驶若船放溜。
繁华真一梦，寂寞两荣朽。
惟有当时月，依然照杯酒。
应怜船上人，坐稳不知漏。

窗前堆梧桐，床下鸣络纬。
佳人尺书到，客子中夜喟。
朝来一樽酒，晤语聊自慰。
秋蝇已无声，霜蟹初有味。
当为壮士饮，眦裂须磔猬。
勿作儿女怀，坐念蟏蛸畏。
山城亦何有，一笑泻肝胃。
泛舟以娱君，鱼鳖多可饩。
纵为十日饮，未遽主人费。
吾侪俱老矣，耿耿知自贵。
宁能傍门户，啼笑杂猩狒。
要将百篇诗，一吐千丈气。
萧条岁行暮，迨此霜雪未。
明朝出城南，遗迹观楚魏。
西风迫吹帽，金菊乱如沸。
愿君勿言归，轻别吾所讳。

客路相逢难，为乐常不足。
临行挽衫袖，更赏折残菊。
佳人亦何念，凄断阳关曲。
酒阑不忍去，共接一寸烛。
留君终无穷，归驾不免促。
岱宗已在眼，一往继前躅。
天门四十里，夜看扶桑浴。
回头望彭城，大海浮一粟。
故人在其下，尘土相豗蹴。
惟有黄楼诗，千古配淇澳。

佳人未肯回秋波，幼舆欲语防飞梭。
轻舟弄水买一笑，醉中荡桨肩相摩。
不学长安闾里侠，貂裘夜走胭脂坡。
独将诗句拟鲍谢，涉江共采秋江荷。
不知诗中道何语，但觉两颊生微涡。
我时羽服黄楼上，坐见织女初斜河。
归来笛声满山谷，明月正照金叵罗。
奈何舍我入尘土，扰扰毛群欺卧驼。
不念空斋老病叟，退食谁与同委蛇。
时来洪上看遗迹，忍见屐齿青苔窠。
诗成不觉双泪下，悲吟相对惟羊何。
欲遣佳人寄锦字，夜寒手冷无人呵。

佳人未肯回秋波，幼舆欲语防飞梭。
轻舟弄水买一笑，醉中荡桨肩相摩。
不学长安闾里侠，貂裘夜走胭脂坡。
独将诗句拟鲍谢，涉江共采秋江荷。
不知诗中道何语，但觉两颊生微涡。
我时羽服黄楼上，坐见织女初斜河。
归来笛声满山谷，明月正照金叵罗。
奈何舍我入尘土，扰扰毛群欺卧驼。
不念空斋老病叟，退食谁与同委蛇。
时来洪上看遗迹，忍见屐齿青苔窠。
诗成不觉双泪下，悲吟相对惟羊何。
欲遣佳人寄锦字，夜寒手冷无人呵。

江城地瘴蕃草木，只有名花苦幽独。
嫣然一笑竹篱间，桃李漫山总粗俗。
也知造物有深意，故遣佳人在空谷。
自然富贵出天姿，不待金盘荐华屋。
朱唇得酒晕生脸，翠袖卷纱红映肉。
林深雾暗晓光迟，日暖风轻春睡足。
雨中有泪亦凄怆，月下无人更清淑。
先生食饱无一事，散步逍遥自扪腹。
不问人家与僧舍，拄杖敲门看修竹。
忽逢绝艳照衰朽，叹息无言揩病目。
陋邦何处得此花，无乃好事移西蜀。
寸根千里不易致，衔子飞来定鸿鹄。
天涯流落俱可念，为饮一樽歌此曲。
明朝酒醒还独来，雪落纷纷那忍触。

春云阴阴雪欲落，东风和冷惊帘幕。
渐看远水绿生漪，未放小桃红入萼。
佳人瘦尽雪肤肌，眉敛春愁知为谁。
深院无人剪刀响，应将白纻作春衣。

西湖处士骨应槁，只有此诗君压倒。
东坡先生心已灰，为爱君诗被花恼。
多情立马待黄昏，残雪消迟月出早。
江头千树春欲暗，竹外一枝斜更好。
孤山山下醉眠处，点缀裙腰纷不扫。
万里春随逐客来，十年花送佳人老。
去年花开我已病，今年对花还草草。
不知风雨卷春归，收拾余香还畀昊。

佳人自鞚玉花骢，翩如惊燕蹋飞龙。
金鞭争道宝钗落，何人先入明光宫。
宫中羯鼓催花柳，玉奴弦索花奴手。
坐中八姨真贵人，走马来看不动尘。
明眸皓齿谁复见，只有丹青余泪痕。
人间俯仰成今古，吴公台下雷塘路。
当时亦笑张丽华，不知门外韩擒虎。

鹅溪清丝清如冰，上有千岁交枝藤。
藤生谷底饱风雪，岁晚忽作龙蛇升。
嗟我虽为老侍从，骨寒只受布与缯。
床头锦衾未还客，坐觉芒刺在背膺。
岂如髯卿晚乃贵，福禄正似川方增。
醉中倒著紫绮裘，下有半臂出缥绫。
封题不敢妄裁剪，刀尺自有佳人能。
遥知千骑出清晓，积雪未放浮尘兴。
白须红带柳丝下，老弱空巷人相登。
但放奇纹出领袖，吾髯虽老无人憎。

纤手搓来玉数寻，碧油轻蘸嫩黄深。
夜来春睡浓于酒，压褊佳人缠臂金。

仙山灵草湿行云，洗遍香肌粉未匀。
明月来投玉川子，清风吹破武林春。
要知冰雪心肠好，不是膏油首面新。
戏作小诗君一笑，从来佳茗似佳人。

占雨又得雪，龟宁欺我哉。
似知吾辈喜，故及醉中来。
童子愁冰砚，佳人苦胶杯。
那堪李常侍，入蔡夜衔枚。

天开清远峡，地转凝碧湾。
我行无迟速，摄衣步孱颜。
山僧本幽独，乞食况未还。
云碓水自舂，松门风为关。
石泉解娱客，琴筑鸣空山。
佳人剑翁孙，游戏暂人间。
忽忆啸云侣，赋诗留玉环。
林深不可见，雾雨霾髻鬟。

倚竹佳人翠袖长，天寒犹著薄罗裳。
扬州近日红千叶，自是风流时世妆。

嗟我去国久，得君如得归。
今君舍我去，从此故人稀。
不惜故人稀，但恐晤语非。
佳人西方子，佩服贝与玑。
宛兮若处女，未始识户扉。
何必识户扉，潜玉有光辉。

杜牧端来觅紫云，狂言惊倒石榴裙。
岂知野客青筇杖，独卧山僧白簟纹。
且向东皋伴王绩，未遑南越吊终军。
新诗过与佳人唱，从此应难减一分。

纤手搓来玉色匀，碧油煎出嫩黄深。
夜来春睡知轻重，压匾佳人缠臂金。

明月生海上，裴回照边城。
中夜关山静，但闻流水声。
征人看月思乡泣，夜久衣单难独立。
锦字佳人怨不归，开帏更感飞萤入。

君今使河北，几日渡黄河。
脱身出台省，杖节犯风波。
东南耆旧中，如君能几何。
何人把袂留，顾我饯则那。
燕赵多佳人，善舞体婆娑。
不学白纻词，能唱瓠子歌。
歌罢令翁愁，井灶宅鼋鼍。
安得佐禹才，干旄饰五紽。
与君并驾驱，坐使民气和。
挥汗强援笔，矢辞愧不多。

好客精神来万里，此君风格耸双枝。
丹青绝笔真难得，不似佳人粉锦时。

倾尽香醪雪亦晴，东斋醉卧已三更。
佳人不惯生疏客，不尽清歌宛转声。

闻君归去便招呼，笑语不知清夜徂。
结束佳人试银甲，留连狂客恼金吾。
烛花零落玉山倒，诗笔欹斜翠袖扶。
暂醉何年依锦瑟，东斋还复卧氍毹。

歌吹新成百尺台，青山临水巧崔嵬。
佳人解作回文语，狂客能鸣掺鼓雷。
撷菊传杯醒复醉，采菱荡桨去仍回。
新年闻欲相从饮，春酒还须剩作醅。

厌居华屋住东庵，真味全胜食荠甘。
多病维摩长隠几，无心弥勒便同龛。
误游田舍空成笑，谬入僧房即欲参。
风霁不知吹有万，月明聊共影成三。
斋如小舫才容住，室类空囷定不贪。
拥褐放衙人寂寂，脱巾漉酒鬓𩭹𩭹。
画囊书帙堆窗案，药裹瓢樽挂壁蓝。
檐竹风霜曾不到，盆花蜂蝶未全谙。
公余野鹊惊初睡，宾醉佳人笑剧谈。
劝客巨觥那得避，和诗难韵不容探。
晓来霏雾连江气，冬后温风带岭岚。
去国屡成还蜀梦，忘忧惟有对公酣。
终身徇禄知何益，投檄归耕贫未堪。
借我此庵泥药灶，古书鸿宝试淮南。

荔子生红无奈远，陈家晒白到犹难。
虽无驿骑红尘起，尚得佳人一笑欢。

西出阳关万里行，弯弓走马自忘生。
不堪未别一杯酒，长听佳人泣渭城。

佳人旋贴钗头胜，园父初挑雪底芹。
欲得春来怕春晚，春来会似出山云。

一旱经春草木焦，朱樱结子独盈条。
盘中宛转明珠滑，舌上逡巡绛雪消。
仰嗫佳人露犹湿，偷衔啼鸟语尤娇。
南方荔子争先后，羞见炎风六月烧。

佳人已属沙咤利，义士今无古押衙。

几年流落向天涯，万里归来两鬓华。
翠袖香残空浥泪，青楼云渺定谁家。
佳人已属沙咤利，义士今无古押衙。
回首音尘相沉绝，春莺休啭沁园花。

昔年行乐伴王孙，事尽清狂是后园。
一榻竹风横懒架，半轩花月到顽盆。
佳人暗引鶑言语，芳草闲迷蝶梦魂。
今日凄凉旧春色，可堪烟雨近黄昏。

暖有花枝冷有冰，佳人后会却无凭。
预愁离别苦相对，挑尽渔阳一夜灯。

截艾作炷大如椽，三日彻夜烧丹田。
心腹生火口生烟，皮毛润泽骨骼坚。
舍杖趋走脚轻儇，赫如渥丹颜色鲜。
五十六岁如少年，顾我一生百迍邅。
病多未老先华颠，欲灸自量无罪愆。
一切久矣付诸缘，三月人家花欲燃。
阳春水色碧于天，更欲载公青翰船。
唤取佳人舞绣筵，一饮一斗醉不眠。
不怕世人笑逃禅，火中自会生金莲。
作诗问公奚若旃，肌肉忍自投戈鋋。
亶顾厥后勤着鞭，万事悉置心超然。
服食不须求汞铅，公名已自列诸仙。

政事相传旧有经，为州前后半台星。
岁教诸县无公事，雨使佳人上使厅。
太守未甘双鬓白，西湖惟欠远山青。
经过况有风骚将，乞取篇章作画屏。

下车明日燕西湖，醉倚高花不用扶。
鸥鸟便应知我意，海棠今复恨公无。
佳人舞罢头缠锦，座客诗成咳有珠。
圣主若容长守此，不妨生就白髭须。

方朔无端溺殿衙，得州仍是地仙家。
海红谩与陪尊酒，淮白犹堪当分茶。
夜静青天十分月，春深平地尺余花。
谁将园里新蜂蝶，织就佳人护项纱。

深炷炉香浅点茶，午庭愁寂下寒鸦。
佳人仙去无消息，肠断春风一院花。

绰约佳人淡薄妆，天真自恃不熏香。
低头无语娇尤甚，更著新翻浅色黄。

神仙中人不易得，京中旧见君颜色。
同心不减骨肉亲，我居巷南子巷北。
佳人屡出董娇娆，秋水为神玉为骨。
孤城此日堪断肠，既饱欢娱亦萧瑟。

良家有子惠而秀，昔在汉宫谁更有。
入宫见妒名不传，咫尺君王望恩久。
柰何赋分薄如人，却属画工为好丑。
千金买笑那敢当，无赂应嗟落人后。
俄闻召见喜且惊，自以闲雅文轻盈。
将谓君王必回顾，行且遂承恩与荣。
权兼天下失所制，女子未免匈奴行。
此身既系国休戚，君王虽悔难复更。
雪怨云愁竟何语，自小谁知北征苦。
既知中华栖上清，乃托胡人为死生。
平居怅望一成梦，用傃遐荒寻去程。
胸前但殒默默泪，门外已抗悠悠旌。
辕马悲鸣日云远，行经几处单于城。
平沙莽莽春不青，顽阴漫漫天不明。
随无鸳鸯欢悦情，送有琵琶哀怨声。
大抵言意非吾类，眷眷向前愁益并。
宁落家乡作孀妇，焉用阏氏尊予名。
人惟适性乃有乐，未必膏粱胜藜藿。
当时将相若为策，岂意安边用颜色。
君虽不幸功可称，莫道佳人只倾国。
思归曲在人已非，青冢空悲塞南客。

九华郁兮江南山，清溪下兮贯山间。
江北骛兮溪东旋，浊汤汤兮清漫漫。
山几转兮水几盘，近交臂兮远连环。
决天末兮浮云端，齐之山兮秋之浦。
景晦明兮气吞吐，草木蓊兮媚林莽。
绣屏张兮翠绡舞，深窈窕兮掩幽坞。
雨吟猿兮风啸虎，下凫雁兮泳鲂𫚈。
商之樯兮渔之罟，互出没兮更散聚。
樵有舍兮梵有宇，云岩阿兮棘樊圃。
翚连甍兮岸之浒，弄潺湲兮棹容与。
中横绝兮梁为渡，隠孤城兮其西去。
春之朝兮秋之夕，风既清兮月又白。
遐矫首兮俯陈迹，携佳人兮不可得。
空远望兮中感百，思悠悠兮情恻恻。
怅兴亡兮怀今昔，独兹溪兮无终极。
嗟夫人兮摆尘滓，遥徜徉兮玩山水。
移山川兮置窗几，手舒卷兮千万里。
辀余车兮秣余马，往其从兮山之下。
枻吾舟兮泛清泻，乐鱼鸟兮放林野。
愿未适兮胡为者，聊寓言兮公墨画。

睡余落莫肘难支，节物依然我自衰。
已悟龙蛇终不爽，何须龟䇲强稽疑。
孤怀佛语虽能遣，归路佳人已叹迟。
共吊沉湘无数日，却嗟轻负习家池。

曾约佳人端午归，又期僚友面南池。
谁知犹阻重门锁，未拟轻为故国悲。
九节菖蒲应好在，十围樗木正相宜。
微行细约宁忘我，却话今朝会有期。

我持玄圭与苍璧，以暗投人渠不识。
城南穷巷有佳人，不索宾郎常晏食。
赤铜茗椀雨斑斑，银粟翻光解破颜。
上有龙文下棋局，探囊赠君诺已宿。
此物已是元丰春，先皇圣功调玉烛。
晁子胸中开典礼，平生自期莘与渭。
故用浇君磊隗胸，莫令鬓毛雪相似。
曲几团蒲听煮汤，煎成车声绕羊肠。
鸡苏胡麻留渴羌，不应乱我官焙香。
肥如瓠壶鼻雷吼，幸君饮此勿饮酒。

炎洲冬无冰，十月雷虺虺。
及春疟疠行，用人祭非鬼。
巫师司民命，药石不入市。
溪弩潜发机，土风甚不美。
苏子卧江南，感叹中夜起。
闻道病在床，食鱼不知旨。
寒暑战胸中，士穷有如此。
此公天机深，爵禄心已死。
养生遗形骸，观妙得骨髓。
后皇莳嘉橘，中岁多成枳。
佳人何时来，为天启玉齿。
湔祓瘴雾姿，朝趋去天咫。
诸公转洪钧，国器方荐砥。
矢诗写予心，庄语不加绮。

啸台有佳人，玄发鉴{幷}珥。
登高歌一曲，听者倾城市。
门无行媒迹，草木倚憔悴。
人物方眇然，谁能委圭币。

洮砺发剑虹贯日，印章不琢色蒸栗。
磨砻顽钝印此心，佳人持赠意坚密。
佳人鬓雕文字工，藏书万卷胸次同。
日临天闲豢真龙，新诗得意挟雷风。
我贫无句当二物，看公倒海取明月。

洮砺发剑虹贯日，印章不琢色蒸栗。
磨砻顽钝印此心，佳人持赠意坚密。
佳人鬓雕文字工，藏书万卷胸次同。
日临天闲豢真龙，新诗得意挟雷风。
我贫无句当二物，看公倒海取明月。

翰林尚书宋公子，文采风流今尚尔。
自疑耆域是前身，囊中探丸起人死。
貌如千岁枯松枝，落魄酒中无定止。
得钱百万送酒家，一笑不问今余几。
手挥琵琶送飞鸿，促弦聒醉惊客起。
寒虫催织月笼秋，独雁叫群天拍水。
楚国羁臣放十年，汉宫佳人嫁千里。
深闺洞房语恩怨，紫燕黄鹂韵桃李。
楚狂行歌惊市人，渔父拏舟在葭苇。
问君枯木著朱绳，何能道人意中事。
君言此物传数姓，玄璧庚庚有横理。
闭门三月传国工，身今亲见阮仲容。
我有江南一丘壑，安得与君醉其中，曲肱听君写松风。

陈君今古焉不学，清渭无心映泾浊。
汉官旧仪重九鼎，集贤学士见一角。
王侯文采似於菟，洪甥人间汗血驹。
相将问道城南隅，无屋正借船官居。
有书万卷绕四壁，樵苏不爨谈至夕。
主人自是文章伯，邻里颇怪有此客。
食贫各仕天一方，佳人可思不可忘。
河从天来砥柱立，爱莫助之涕淋浪。

天下无相知，得一已当半。
桃僵李为仆，芝焚蕙增叹。
佳人在江湖，照影自娱玩。
一朝入汉宫，扫除备冗散。
何如终流落，长作朝云伴。
相思欲面论，坐起鸡五旦。
身惭尸廪禄，有罪未见案。
公文雄万夫，皦皦不自乱。
臧谷皆亡羊，要以道湔盥。
传声向东南，王事不可缓。
春波下数州，快若七札贯。
椎鼓张风帆，相见激衰懦。
空文不传心，千古付煨炭。
安得垂天云，飞就吴兴馆。
鱼餍柳絮肥，笋煮溪沙暖。
解歌使君词，樽前有三粲。

风雨桃李华，佳人来何暮。
安齐果未安，寓卫岂所寓。
张侯室县磬，得酒美无度。
常忧腐肠死，须我嫁阿骛。
双鱼传尺素，何处迷春渚。
啼鸟劝不归，晓鞍逐行旅。
遥知登楼兴，信美非吾土。

谢公所筑埭，未叹曲池平。
苏州来赋诗，句与秋气清。
僧构擅空阔，浮光飞栋甍。
维斗天司南，其下百渎倾。
贝宫产明月，含泽遍诸生。
槃礴淮海间，风烟侵十城。
籁箫吹木末，浪波沸庖烹。
我来杪摇落，霜清见鱼行。
白鸥远飞来，得我若眼明。
佳人归何时，解衣绕厢荣。

痴儿了却公家事，快阁东西倚晚晴。
落木千山天远大，澄江一道月分明。
朱弦已为佳人绝，青眼聊因美酒横。
万里归船弄长笛，此心吾与白鸥盟。

济岱有佳人，肌肤若冰雪。
我愿从之游，补我黥与刖。
了不解人嗔，真成一痴绝。
栎社定颓然，聊用神吾拙。

书帙蠹鱼干，炉香眠鸭困。
佳人来无期，诗句且排闷。
遥知乌衣游，棋局具肴酝。
争道嘲不恭，鏖兵劳得俊。
颇寻文献盟，不落市井吝。
四月明朱夏，南风解人愠。
风前怀二陆，家法窥抗逊。
身有三尺桐，爨下得余烬。
端可张洞庭，寥阔世未信。
为我谢孔君，举酒取快尽。
世故安足存，青天飞鸟印。

佳人斗南北，美酒玉东西。
梦鹿分真鹿，无鸡应木鸡。

建德之国有佳人，明珠为佩玉为衣。
去国三岁阻音徽，所种桃李民爱之。
射阳城边春烂漫，柳暗学宫鸟相唤。
追随裘马多少年，独忍长饥把书卷。
读书万卷不直钱，逐贫不去与忘年。
虎豹文章被禽缚，何如达生自娱乐。

一规苍玉琢蜿蜒，藉有佳人锦段鲜。
莫笑持归淮海去，为君重试大明泉。

追随城西园，残暑欲退席。
夜凉雨新休，城谯挂苍璧。
佳人携手嬉，调笑忘日夕。
刘侯本将家，今为读书客。
诗名二十年，风雅自推激。
牛铎调黄锺，薪余合琴瑟。
食无千户封，句有万人敌。
颇类邺侯家，连墙架书册。
残编汲县冢，半隶鸿都壁。
渠成亦秦利，愿公多购获。
竟须卜比邻，劳苦相饮食。
身有小丑女，已自喜翰墨。
要传未见书，遮眼差有益。
人生但安乐，券外岂吾力。
分鹿谁觉梦，亡羊路南北。
公今百寮底，雪发不胜帻。
爱公欲湔拂，顾我已头白。

茸割即非茸割，肥羊自是肥羊。
老夫才堪一箸，诸生赞咏甘香。
却叹佳人纤手，晚来应废红妆。
荆州衣冠千户，厚意独有田郎。

倒海弄明月，伐山茹芝英。
婆娑一世间，浩荡怀友生。
佳人貂襜褕，眉宇秋江晴。
胸怀府万物，器识谢群英。
赠我白雪弦，此意少人明。
别怀数弦望，相思何时平。
犹忆把樽酒，夜谈尽传更。

天高万物肃，虚寂在川岑。
肃此尘外轸，随山上岖嵚。
列宿正参差，凝霜露衣襟。
惊鸟纵横去，孤猿拥条吟。
不睹白日景，惟睹松柏阴。
南州实炎德，肴羞香森沈。
芳草亦未老，黄花如散金。
中有冥寂士，上有嘉树林。
遗挂犹在壁，靡靡如面命。
阿阁三重阶，旷望何高深。
能使高兴尽，山水有清音。
所在可游盘，春酝时献斟。
玄云拖朱阁，小雨遂成霖。
挟纩如怀冰，夕息忆重衾。
瞽夫违盛观，何用慰我心。
孤灯暧幽幔，愿言思所钦。
良游常蹉跎，贱与老相寻。
佳人殊未来，忽忘逝景侵。
南荣戒其多，离思故难任。
明月难暗投，聊欲投吾簪。

天地具美兮生此明月，升白虹兮贯朝日。
工师告余曰斯不可以为珮，弃捐椟中兮三岁不会。
霜露下兮百草休，抱此耿耿兮与日星游。
山中人兮招招，耕而食兮无恤。
榛艾蓁蓁前吾牛兮，疻不可更扶。
浅耕兮病岁，深耕兮石婴耜。
登山兮临川，雉得意兮鱼乐。
小风兮吹波，从其友兮尾尾。
日下兮川逝，射雉兮丧余一矢。
佳人兮洁齐，怅何所兮行媒。
南山有葛兮葛有本，我羞𫗦兮以君之鉏来。

西方有佳人，弱龄三春兰。
一顾迷下蔡，再笑倾邯郸。
青楼十二曲，密睟胜广寒。
寸玉耿孤抱，时时寄哀弹。
孟娵久不作，宿瘤骋朱丹。
世道终如此，美恶随所观。
吞声勿复道，留与蹇修看。

鉴湖楼阁与云齐，楼上女儿名阿溪。
十五能为绮丽句，平生未解出幽闺。
谢郎巧思诗裁剪，能使佳人动幽怨。
琼枝璧月结芳期，斗帐双双成眷恋。

姮娥窃药为飞仙，夜食丹霞凌紫烟。
瞥开银碧排翠钿，信手拂掠新妆妍。
蛾眉点出争婵娟，皎然娇额临风前。
佳人再拜心拳拳，多生端有好姻缘。
掀云直指乌号悬，下射万顷杨花毡。
南飞惊鹊殊可怜，北堂人冷空无眠。
彩霞欲掣舞衣揎，水精梳插笼鬓蝉。
方诸滴沥生流泉，老蚌呼吸凝芳鲜。
谁家破镜飞上天，满林玉玦相勾连。
多情应照载花船，无穷解趁寻春鞭。
蓂荚自与桂华偏，驹隙谁争白兔先。
斯须几望抟清圆，白毫宛转吞大千。
纤埃不隔知无边，蘂宫可掬疑深穿。
琼华随步翻绣筵，琉璃倒海倾长川。
买来曾不用一钱，笙歌醉赏须年年。

扬清歌，发皓齿，北方佳人东邻子。
且吟白纻停绿水，长袖拂面为君起。
寒云夜卷霜海空，胡风吹天飘塞鸿。
玉颜满堂乐未终，馆娃日落歌吹浓。
弦歌兴罢拂衣还，弃米何尝有俸钱。
恩自大钧能逐物，只应访药是优贤。

鸿门玉斗纷如雪，十万降兵夜流血。
咸阳宫殿三月红，霸业已随烟烬灭。
刚强必死仁义王，阴陵失道非天亡。
英雄本学万人敌，何须屑屑悲红妆。
三军败尽旌旗倒，玉帐佳人坐中老。
香魂夜逐剑光飞，清血化为原上草。
芳心寂寞寄寒枝，旧曲闻来似敛眉。
哀怨徘徊愁不语，恰如初听楚歌时。
滔滔逝水流今古，楚汉兴亡两丘土。
当年遗事总成空，慷慨尊前为谁舞。

去年春尽送春归，溪边曾与春风期。
共期今岁春风到，却话去年相别时。
二月天回斗杓转，沙际春风犹未知。
咄咄向空但书怪，常有孤愁来两眉。
南巷佳人佩兰客，去年把叶同题诗。
能传芳信慰枯槁，问我溪边来何迟。
明发招邀出城去，欲傍垂杨举酒卮。
盲飚东来忽作恶，掀簸地轴摇天维。
坐客隔手不相见，缩颈尽如藏壳龟。
昏沙欲定日更黑，浩浩崩奔阴云垂。
苍茫催人雨势急，促辔竞路争先驰。
归途邂逅过萧寺，投鞭思弈云房棋。
道人呼童拂广榻，笑我尘土两目眵。
漫展纹楸第袖手，瞑依团蒲神意疲。
朝来共寻一饷乐，龃龉似为神物欺。
况乎人生百年间，世事万里多崄巇。
纷纷智巧日夜鬭，一身浪苦宁非痴。
试向道人问实相，指我自求无言师。

青窗隠夕曛，玉甃紫苔春。
佳人久不见，翠被销檀薰。
长巾拂绿绮，上有三年尘。
聊弹别燕弄，寄谢阳台云。

白马青络头，青萍宝带钩。
青溪流水急，独上青翰舟。
佳人青雀钗，手把青荷游。
慕君青云器，青发结绸缪。

夜久不成梦，张灯开故书。
清霜屏云物，有月来庭除。
良时怅难再，不与佳人俱。
掩卷长太息，望子城之隅。

江上双峰一草堂，门闲心静自清凉。
诗书发冢功名薄，麋鹿同群岁月长。
句里江山随指顾，舌端幽眇致张皇。
莫欺九尺须眉白，解醉佳人锦瑟傍。

云母蛮笺作信来，佳人陌上看花回。
妾行不似东风急，为报花须缓缓开。

荒园何所有，落叶与衰丛。
含芳未肯吐，惟有木芙蓉。
黄菊如佳人，绿萼包金茸。
床随重阳酒，娱此憔悴翁。

草昧群龙鬭，英雄接上游。
吴卑青盖伏，蜀陋葆车留。
挟汉临诸夏，中原半九州。
人惊吕布缚，谁信本初忧。
天作西南限，时方割据秋。
力终回赤壁，功止霸诸侯。
历数知归禹，乾坤正造周。
事商完夙志，传子岂人谋。
铜雀佳人恨，西陵拱木秋。
千年故乡庙，歌舞荐牢羞。

洛阳自古帝王都，百战荆榛只故墟。
零乱园林遗物在，嬉游人物古风余。
草迷公子障泥锦，花近佳人油壁车。
漂泊强随游客辔，不辞尘土污衣裾。

重云卷雨过山来，遍洒中田到晓回。
错落晴山移斗极，阴森暗峡宿风雷。
佳人夜夜齐纨恨，骚客年年鹎𫛥哀。
欲见清秋近消息，月明白露湿苍苔。

偏憎游骑香蹄污，最称佳人素手团。
方丈老翁容膝外，出门四顾尽漫漫。

昔有独醒士，绝口避醁醽。
折杨得众笑，无地至秦青。
周诗念忠嘉，所贵食野苹。
良时不可再，佳人难合并。

舍东日初上，堂南雪已消。
鸟声弄新霁，春风动柳条。
学道心未降，端居生寂寥。
佳人不可挹，芳物为无聊。
夕扉还自掩，弯月已翘翘。
黯黯长安夜，愁思怅迢迢。

南山如佳人，秀色慰我思。
微风从东来，清洛摇春漪。
驱马出门去，悠悠踏长堤。
暖日丽花草，微云渡南溪。
高丘者谁子，断裂岗前碑。
当年岂不伟，泯泯今谁知。
老翁驱牛耕，坟草半已犁。
功名但若此，达士观如遗。
饮酒复饮酒，劝君无复辞。
人生百无益，惟有饮庶几。

非云非雪月初浮，疑是佳人狐白裘。
细雨狂风莫欺折，冰肌玉骨未禁愁。

蜀国佳人号细腰，东台御史惜妖娆。
从今唤作杨台柳，舞尽春风万万条。

携家隠青山，青山不我留。
遣我出山去，再拜辞丹丘。
王命急星火，驾言促西游。
朝游白云城，暮宿黄花洲。
佳人牵我衣，挽断不回头。
路傍立樵叟，问我何所求。
长安美少年，气概凌清秋。
鸾台与凤阁，一一皆俊游。
掉臂尔欲往，独不愧且羞。
此言真吾药，口讷不易酬。
我本麋鹿性，直与山林投。
云何就冷局，岁月空悠悠。
愿公看我还，长歌赋归休。

佳人寓云端，饵霞服灵烟。
举手谢时人，信尔非我缘。
谁令山中瓢，酌此阛阓泉。
舍尔芝兰芗，一染渐余膻。
铅黄强为容，孰竟谓子妍。
眷焉反初素，此道自古然。

我思佳人在何许，太行之阳济川上。
结茆赋诗临清流，我情摇摇日西向。
盘谷秋来阴复晴，谷口与谁来耦耕。
卖刀买犊便能尔，功名付之勃与平。
嗟余追逐老闾里，吟诗作赋不直水。
韦编铅椠幸忘忧，甘与牛衣同卧起。
相从当及壮年时，莫年多感定多悲。
此身安归送归客，岂堪登临行路岐。
万事纷纷战蛮触，不须白眼憎时俗。
但愿如公无荣亦无辱，临流赋诗老亦足。

佳人谅诚素，呜佩若可取。
王孙忘情事，不学郑交甫。

六出花开郊野兴，王居不数沈休文。
洞房窈窕玉箫远，绮席徘徊琼糈醺。
大药定应须火候，佳人可复悮行云。
自怜收拾征衣客，白眼寒空送雁群。

上人法一朝过我，问我作诗三昧门。
我闻大士入词海，不起宴坐澄心源。
禅波洞彻百渊底，法水荡涤诸尘根。
迅流速度超鬼国，到岸舍筏登昆仑。
无边草木悉妙药，一切禽鸟皆能言。
化身八万四千臂，神通转物如乾坤。
山河大地悉自说，是身口意初不喧。
世间何事在妙理，悟处不独非风幡。
群鹅转颈感王子，佳人舞剑惊公孙。
风飘素练有飞势，雨注破屋空留痕。
惜哉数子枉玄解，但令笔画空腾骞。
君看琅琊酿泉上，醉翁妙语今犹存。
向来溪壑不改色，青嶂尚属僧家园。
君行到此知此意，辨才第二文中尊。
西江一口尽可吸，云梦八九何劳吞。
他年一瓣炉中香，此老与有法乳恩。

秋风吹畦蔬，农事亦已阑。
黄黄杞下菊，佳色尸冢间。
我生复何如，憔悴尝照颜。
清晨戴星出，薄暮及目还。
肮脏二十载，老发羞儒冠。
天未有佳人，秀擢如芝兰。
怃然念夙昔，风流得余懽。
缅想蒲柳姿，与君同岁寒。
一别事瓦裂，令人气如山。

凤园佳人孤凤起，草木无光春披靡。
红亭碧沼政高深，借问何由驻双履。
王涂开泰日月中，玉堂仙翁是知已。
瀛洲蓬岛未横飞，且向籍田聊尔耳。
北道仲容休说贫，东山太白谁比拟。
云汀荷芰供远凉，遶砌青青更兰芷。
丞相上马台阁空，长鞭往往城南指。
君身虽不作羊膻，自然尘表门如蚁。
清谈秀句得豪英，合抱他年郁松梓。
要须万口一同声，文恪风流今有子。

佳人宰木悬秋月，穉子霏霏洒清血。
枯风冷雨暗长天，借使端居亦心折。
问君夙驾今何之，万里关河西复西。
西州平昔但闻语，不意黄尘随绿衣。
将军雅歌飞玉觞，健儿如鼠马如羊。
桁杨生耳卧庭庑，日冀宾僚来畯良。
雪霜肃杀百草死，孤峰袅袅砂碛光。
城头笳鼓咽初晓，梦破衾禂皆异乡。
情钟矧复是君辈，只应矛矟攅中肠。
只应矛矟攅中肠，当思大人在高堂。

佳人磨拭频，常恐尘埃侵。
皎皎夜月明，澄澄秋泉深。
徒分妍丑容，不鉴是非心。

荷叶罩芙蓉，员香映嫩红。
佳人南陌上，翠盖立春风。

翠盖佳人临水立，檀粉不匀香汗湿。
一阵风来碧浪翻，珍珠零落难收拾。

一箔珠帘掩映垂，房栊清染麝香枝。
佳人盼影横哀柱，狎客分光缀艳诗。
禁锁翠明初唱漏，宫窗红短尚围棋。
长宵且秉欢游去，无限风情见古辞。

使君园中花，造物勤管领。
佳人含朝酒，风软吹莫省。
正应武陵裔，或写瑶池影。
谁云六果下，实抱千岁永。
得地倍秾华，无人亦妍整。
舞困霞衣翩，妆早燕脂冷。
玉堂摛藻笔，一顾长光景。
谁识劝农心，殷勤待遗秉。

女夷争名亦早计，凌寒破腊回春意。
不待梅花送消息，细风平日先妍媚。
野塘冰鱼翻暖绿，官桥烟柳摇寒翠。
佳人青鬓耐时节，彩幡初贴宜春字。
唯有朱颜不我留，岁月翩翩定容易。
柳车载穷安肯行，若华翳日何当试。
忆昨狂心逐蝴蝶，踏月追春藉花睡。
如今佩犊老东冈，杏花菖叶催田事。
眼看风光搔白头，斜阳抱来空多思。

耀灵浴虞渊，光属朝夕池。
氤氲满寰宇，幽草无闲枝。
岷山玉岭花，寸根武陵西。
寒摇塞北霜，疏影何葳蕤。
春意已浩荡，造物夫何为。
烟条凝渌雨，缬彩红参差。
下有濯锦泉，清泠鉴毫厘。
佳人古西子，徬徨水之湄。
兰苕采朝露，佩服良所宜。
凛然冰雪颜，效嚬那可希。
江国日云莫，无媒鬓如丝。
愿言配君子，独立无言蹊。
谁献常山根，与之植龙墀。

佳人鬬草百，稚子击球双。

佳人玉颜冰雪肌，宝髻绣裳光葳蕤，齐声缓歌杨柳枝。
歌罢障面私自悲，坐客满堂泪霑衣。

金鸭香销锦绣帏，笙歌丛里醉扶归。
少年一段风流事，祇许佳人独自知。

东山谢安石，事业照星斗。
佳人临川秀，自言乃其后。
昔我未知子，籍甚大江右。
迩来识君面，风流故自有。
早岁翰墨场，挥洒不停手。
河发昆仑丘，风怒土囊口。
春来入诗垒，窥杜逮户牖。
笔力挟雷霆，句法佩琼玖。
起予虞帝韶，和汝秦人缶。
少年厉锋气，鄙夫成老丑。
人才古所难，吾子定不朽。
清和四月夏，销黯一樽酒。
悠悠西峰云，暗暗南浦柳。
平生六艺耕，勿遣生稂莠。
鼓枻黄花秋，慰此长回首。

昨日头岑卧，何曾越门限。
徐侯遣行李，邀我伊蒲馔。
天宫布金地，长者何代建。
柴门实咫尺，佛事亦俨焕。
道人呈家风，秋蔬更香饭。
玉麈对胡床，凉飙飒河汉。
晚来上方上，千里人纵观。
平生蓬蒿底，所适鱼鸟愿。
佳人赠我诗，烂若锦绣段。
圣哲期暮年，抚事一长叹。

花枝欲动濡须坞，无赖春风吹小雨。
如随蝴蝶梦中翻，愁向垂杨堤上度。
闻道君家种逸香，婆娑紫艳占年芳。
何当丽日浓花气，乱插佳人翡翠梁。

南国佳人翠自颦，西山爽气我相亲。
只应此夜团团月，偏照寒窗独宿人。

禅流笔墨戏，好句亦时得。
譬如世佳人，不必须倾国。
我行百城时，所至不暖席。
默求支许流，常叹暮云碧。
阿师有典刑，一见我心释。
根源师璨可，余事窥元白。
丛林半良窳，初若泗滨石。
欲出金玉音，不妨聊考击。
致远或恐泥，落华反枯寂。
口边白醭去，愿子师古昔。

卫尉才豪虽卓绝，溺志奢淫愧明哲。
罗绮丛中醉复醒，趁拍佳人不成列。
黄门侍郎天机深，傲世忘荣事高洁。
侯印公主不解颜，好竹之心了无节。
纷华必竟致青螺，恬澹有谁赓白雪。
此君佳致识者稀，千古清风与明月。
高僧欲现菩提心，种竹满轩功未彻。
婵娟人共得观临，萧瑟师当知演说。
率然相造师勿嗔，胜游本为吾僧设。
对君不惜洛生吟，更待诗酣歌一阕。

迎日出门去，已觉披烟雾。
冒月望山归，重露湿禅衣。
心悄悄，步迟迟。
无孔笛，再三吹。
哩哩逻，逻逻哩。
游子乍闻征袖湿，佳人犹唱翠眉低。
君更听，莫狐疑。

蛙蛤没泥涂，鲵鳅游畎浍。
岂知北溟鲲，翱翔九霄外。
长安夸奢子，奔走逐冠盖。
古寺有佳人，幽吟发清籁。

节物惊心动远思，薰风又见浴兰时。
空寻好句书纨扇，无复佳人系彩丝。
酒注菖蒲唯欲醉，筒包菰黍不胜悲。
明年此日当何处，风里孤蓬自不知。

琴书相伴到神州，幸际朋俦过遇沟。
主礼殷勤排燕会，佳人宛转动鶑喉。
自惭余子无才学，却使当年与唱酬。
尤幸期时再相见，从今应不作花羞。

浮云山尽际，花木迎春晖。
佳人殊方来，见之消渇饥。
藉草坐松影，粉香时落衣。
气貌秀可掬，出语超幽微。
岩壁钟声寂，山阴花发稀。
去袂挽莫留，又作瓯峰归。

橘香浦浦青黄出，维舟日暮柴荆侧。
涌波好月如佳人，矜夸似弄婵娟色。
夜深河汉正无云，风高掠水白纷纷。
五更何处吹画角，披衣起看低金盆。

画架双裁翠络偏，佳人春戏小楼前。
飘扬血色裙拖地，断送玉容人上天。
花板润霑红杏雨，彩绳斜挂绿杨烟。
下来闲处从容立，疑是蟾宫谪降仙。

佳人如美玉，华裙似春莎。
百年被束缚，奈此青山何。

绣阁佳人拂晓妆，争持春酒贺春阳。
鬂云总把梅花插，帘幕春风一种香。

紫阳如佳人，晻霭送征舳。
含愁入长眉，尽敛故时绿。
语儿已在眼，欢迎走僮仆。
旧社问枌榆，新迳开松菊。
还家聊作客，行色催辇毂。
同升纱笼人，拔士有丰禄。
会当出水镜，一洗凡眼肉。
跻荣赤墀涂，雁门诗可复。

萤光照水星星度，雁阵横空字字移。
何处佳人惜团扇，玉阶烟叶动轻飔。

驱车背郊园，殊乡复异县。
春色满上都，杂遝眩闻见。
危楼日辉辉，绛阙云练练。
那思赴修畛，岂复忆遥甸。
佳人戛鸣瑟，开怀具芳宴。
但愿酒如渑，讵计花如霰。
缅怀弃𦈡志，彬蔚期豹变。

佳人十八正娇痴，一曲堂前舞柘枝。
祇有五郎知雅态，更无人道柳如眉。

故山不在眼，远想流水声。
佳人南风手，起我涧谷情。
十载厌鼙鼓，嚣尘乱鸣钲。
萧然洗病耳，为鼓一再行。
度险微断续，奔前忽琮琤。
凄风拉远响，薄月当微明。
乱石拱高下，回环亦峥嵘。
吾归正自尔，猛士方西征。
年少勇过我，犬羊膻王城。
请更平戎操，尽扫洛河清。

闭门三日坐听雨，不知春光已如许。
桃李弄晴成艳笑，秾李怯风犹半吐。
当年赤白桃李花，恨无佳人绝代歌。
无事对花岂易得，有酒不饮将如何。

登车大梁下，扫迹金川湄。
佳人倚修竹，铅华为谁施。
滔滔大块间，一一穷途悲。
今晨尺一书，趣驾当及时。
磐石久不固，殷勤济时危。
豺狼尚纵横，蔓草恐复滋。
当宁正尝胆，诸公力猷为。
老子意不浅，长哦江汉诗。

青山如佳人，亦复美而艳。
晴岚秀可餐，暮霭碧堪染。

已许携壶就绮罗，却因风雨断经过。
不辞美酒十分劝，欲听佳人一曲歌。
掌上要观摩勒果，池中难借右军鹅。
使君独醒空回去，被冷灯青客奈何。

守倅风流好事同，笙歌都在雨声中。
似知坐上多狂客，不许佳人酒面红。

好山如佳人，变态百种好。
阴晴朝暮间，可爱不可道。
时时思一见，如垢久不澡。
我来正清秋，令人豁怀抱。
秋色佳有余，俗客迹如扫。
佳哉二三友，在席毎倾倒。
杖策穷萦回，高绝须一到。
幽寻不厌倦，遇境即穷讨。
堦前千歳松，阅尽众木槁。
庭下百尺井，空传天眼老。
陆子赏遗味，至今泉浩浩。
高僧挂衣去，谁识衣中宝。
九渊深非龙，徒见腓百草。
众泉失蹊迳，迸散不可考。
世事毎如此，所合辄颠倒。
夜深山色清，更对冰轮皓。
竹柏影参差，水中交荇藻。
回棹舣波心，如在蓬瀛岛。
举觞望青天，醉乡得深造。
兹游须再嗣，万事殊未保。

空山有佳人，寒林弄孤芳。
晚分天女白，夜夺嫦娥光。
亭亭照清浅，欲渡横无梁。
微风起复灭，为我传幽香。

对镜佳人艳质同，微风更许暗香通。
凌波鬬作拖裙绿，行雨翻愁裛脸红。
欲写新图过淮右，从今胜地自城东。
有情邢尹空争宠，岂悟荣枯一瞬中。

紫梅溪上春先到，余不沙边草未芳。
五字真曾赋桑落，四弦犹忆调枫香。
雪中孤艳应愁绝，竹外斜枝不掩藏。
永望佳人在空谷，此时幽独未须伤。

居士而今有底忙，生涯草草度年芳。
平林渐见蔫红委，野店初开煮酒香。
尚有佳人来得得，不甘春事去堂堂。
胜游早晚追千骑，更看挥戈驻日光。

迟日千花艳，开帘双燕飞。
好山晴拂汉，远水静含晖。
细草争青出，佳人薄暮归。
此时春思乱，未觉向来非。

身在飞烟里，如登霄汉行。
云从脚下起，雷忽耳边鸣。
暮碧佳人远，春红晚照明。
能消几緉屐，当不负平生。

佳人不耐冷，重叠著春衣。

佳人在空谷，双星思银河。
契阔不有命，盛时岂蹉跎。
娟娟匡庐秀，如此粲者何。
香蜜缀红糁，宝薰罩宫罗。
幽窗下团栾，微风自婆娑。
寂寥千年初，戢戢逢艾多。
何阶托方便，百金聘猗傩。
赤栏青篾舫，丁宁护根窼。
泥沙亦天幸，扳联入宣和。
谁令兰蕙徒，憔悴守岩阿。

佳人去何之，岁月忽已逝。
怀人昔孟光，问道今法喜。
百年草头露，一梦月中螘。
见此两足尊，感动泪如洗。
区区记刻舟，儿嬉亦漫尔。
永断三生缘，付此一弹指。

行觞时许按清歌，声巧佳人曲韵和。
簌簌梁尘飘不住，层空仍遏彩云过。

四序相推迁，日月倏已逝。
春风入猗兰，光艶照罗绮。
一朝霜雪至，容华苦憔悴。
佳人惜朱颜，结褵奉君子。
安知远征途，中道成弃置。
昔持鸳鸯锦，裁成合欢被。
今织回文机，中有相思字。
相思日夜切，尺书无雁寄。
谁能知妾心，脉脉含远意。

沙丘有余风，赵女多跕𫄥。
燕丹养勇士，后宫出女子。
至今余倡优，吹弹满都市。
佳人北方来，倾城尽风靡。
妙舞萦纤腰，清歌发皓齿。
一歌四座欢，再歌宾客起。
回眸与目成，哀弦忍重理。
愿为双飞燕，与君共栖止。
人生不行乐，岁月如流水。

西风动帘幕，蟋蟀鸣高堂。
蔓草湿零露，秋闺知夜长。
佳人掩朱户，背烛解罗裳。
愿言鸳鸯梦，双飞入方塘。
清影横疏棂，奈此明月光。
依依照长夜，炯炯明愁肠。
不恨郎不归，恨月入我床。
披衣复起坐，嚬翠挑残缸。
开缄取素书，解结罗带傍。
一读再三叹，再读泪数行。
终夜不成寝，曙色忽满窗。
虽云有膏沐，谁能理晨妆。

凉飚呼不来，恶热苦难避。
城南有佳人，相望隔秋水。
愿言倚琼瑶，相携谢簪履。
花木通禅房，茶瓜供幽事。
君方从簿书，相仍日填委。
咫尺如参商，况乃在千里。
日暮殊未来，清风为谁起。

人生殊用舍，初不系失得。
念君垂天鹏，未作六月息。
佳人绝代姿，蛾眉本倾国。
人皆倚市门，孰乃有国色。
风云倘复遇，富贵或见逼。
一朝得天骥，遂可空冀北。
况今登俊良，百吏归黜陟。
洗眼看横飞，故山勿轻忆。

佳人思燕燕，公子眷莺莺。
酒户如悬磬，诗坛未息兵。
林花还自发，巢鹊岂无情。
好泛清溪曲，扁舟尽日行。

谁道幽兰是国香，山林僻处更芬芳。
从今借得佳人佩，伴我春堂昼梦长。

落日衔山隐半轮，桑榆残照起游氛。
佳人怅望何时见，万里平凝合碧云。

浥露披风浩莫收，嫣然秀色照清秋。
佳人日暮来何处，翠袖红妆相对愁。

散插黄花两佩萸，粉𫗴蓬饵釂觞初。
清歌咽后云生袂，妙舞翻时雪满裾。
上客采香逢木密，佳人投钓得王余。
秋光屈指犹三七，莫向宾朋绮宴疏。

火云烁尽天幕腥，水光弄碧凉无声。
荷华千柄拂烟际，杰然秀干骈双英。
天敕少昊偏滋荣，宵零仙露饶金茎。
袅袅飘风起天末，绿华珰珮来琤琤。
觥觞式宴资击赏，何人掞藻飞笔精。
越国亭亭八百里，木兰泛咏称明媚。
争如锦水派繁江，孤根擢翠葩分腻。
紫清合曜流霞晖，楚台无梦朝云飞。
韩虢佳人新侍宠，温泉宫里赐霞衣。
赫赫曦阳在东井，珍房萃作皇家庆。
流火初晨复毓灵，连璧更疑唐杰盛。
眇观熙政接元和，嘉谷重荣田野歌。
高宗昔庆刘仁表，五色卿云世甚少。
我今取喻进德流，优哉祥莲出池沼。
草莱泥滓俱弃捐，致君事业殊商皓。
归作皋夔稷卨臣，同心一德翊华勋。

长道何年祖𫐈休，风帆不断岳阳楼。
佳人挟瑟漳河晓，壮士悲歌易水秋。
九帐青油徒自负，百壶芳醑岂消忧。
至今长乐坡前水，不啻秦人怨陇头。

凝碧湾头碧玉山，林松古寺寄孱颜。
佳人得侣已长啸，空使山僧藏白环。

奉倩伤情爱所钟，佳人难再岂天穷。
登台曾是吹箫侣，对影今为舞镜雄。
虚案故应愁午饭，小窗谁与伴春风。
夜深它帐遥闻语，莫怨朝来无是公。

如何天赋与芬芳，徒作佳人淡𥩟妆。
试倩东风一为主，轻黄应不让姚黄。

满地红影蘸秋光，始觉芙蓉植在旁。
赖有佳人频醉赏，和将红粉更施妆。

八年去东都，触事无一好。
沈绵淹岁时，忧虞满怀抱。
欲归故里闾，稀复旧耆老。
悠悠岁欲尽，忽忽身向老。
小堂佳有余，所恨来不早。
饥虫语夜霜，疏星乱衰草。
支撑坏壁高，侧转寒木小。
诗书久弃置，词林迹如扫。
佳人何时来，路远音信少。
庭前冬开花，扶杖起千绕。
春风回马首，清尊待君倒。
先期留酒钱，仍须具梨枣。

借君手中板，为君歌一辞。
辞中宛转君不晓，为君说尽长相思。
轻霜夜度吴城暖，枫叶芦花秋意晚。
万里春随驿使归，十年梦逐佳人远。
当时笑语似儿剧，象床玉手无消息。
古岸风江千里船，咫尺春愁那得怜。
君不见信陵门下客，侯嬴不用今头白。

汉朝公主歌黄鹄，秦地佳人唱柳枝。
想见云车度沙漠，一杯湩酪酹明妃。

西邻有佳人，开户纳明月。
月照衣上缨，同心为谁结。
此结今几时，未解心已折。
隔林闻捣练，起坐更呜噎。
情人在万里，我独音问缺。
不闻行路难，但见思归切。
年来契阔久，烈士或丧节。
如何空床居，初未见短阙。
胡马与越鸟，本自无离别。
草摇新霜白，秋送池中竭。
君心有断绝，妾恨无盈歇。

万里星河指顾间，此中何自著江山。
精金百炼终无用，才与佳人照指镮。

衡阳新雁几时归，惆怅佳人万事非。
蓬首西风还拜月，夜凉赢得露沾衣。

佳人经岁隔参辰，柳绿桃红奈远情。
遥想玉楼春睡起，一江风日弄清明。

朔风吹别袂，草色冷萋萋。
凭高望佳人，天远浮云低。
恍然从之游，神魂坐飞越。
何当清夜语，分此半床月。

古木卧偃蹇，修篁立葱青。
春风渺无迹，林鸟报先声。
篙师任沿溯，潭纹乱虚明。
佳人更吟咏，洗我尘虑清。

少时苦爱山，藜杖春复秋。
峰峦如佳人，一顾销百忧。
野性不受羁，思与麋鹿游。
失脚名宦场，冠缨络人头。
州家费经营，心轮日万周。
遇阴求少息，此身等蜉蝣。
颇闻西山佳，往作半日留。
小径开宇宙，髣髴规神州。
万象几席间，云烟渺沉浮。
同来三益友，清逸诗家流。
相期老岩穴，委质巢与由。
吾庐有云溪，拂袂行归休。

东君严装行驾车，天遣此花为前驱。
粉苞五出绛蜡趺，犯寒独逞冰雪肤。
幽园邂逅疑仙姝，香飇馥馥浮襟裾。
天边流月光彩舒，素娥下与论锱铢。
遶树顾影空踟躇，清赏恨无佳人俱。
一枝远赠意何如，聊写殷勤当尺书。

佳人秋水远，思忆破晨昏。
酒尚无同把，文谁与细论。
心交神自契，目击道先存。
他日如寻访，柴扉水竹村。

西风卷尽片云浮，天宇团圆素月流。
玉斧修成三夜景，银盘赛过十年秋。
佳人渺邈心相照，羁客徘徊影共愁。
安得仙娥一招手，驱鸾驾鹤上琼楼。

我生本吴侬，搦笔追楚些。
佳人脱尘屣，幽韵耻独和。
君家楚江湄，词语亦顿挫。
学海富探讨，渠数百纸过。
春风归凤城，櫑具恰解駄。
此地初识君，细语辄三贺。
冉冉岁巳遒，云山忆高卧。
翩然理归装，余事等弃唾。
文围久坚壁，定恐一战破。
行矣傥复来，凭将楚词课。

尘土败名如败敌，云山招隐似招降。
漫倾鲁酒醒犹独，聊发吴讴调本双。
谁念佳人在空谷，自同渔父老清江。
它年对榻分余地，风雨萧萧夜打窗。

君家不种通神钱，只种春色留庭前。
庭前春色谁最妍，二女解珮来江邉。
沉沉华屋清夜起，火树银花月如水。
自然颜色变韶稚，况乃新妆露初洗。
春初艳粉秋初莲，绛绡广袂罗群仙。
华清池畔娇无力，赤鳯楼中困未眠。
后来更许谁相拟，海棠欲睡薰秾李。
亦知等级且追陪，格外风流不相似。
一枝乞得归茅屋，窗里铜缾窗外竹。
不禁清绝意萧然，大似佳人依草木。
阆苑花无世上缘，收香还入四禅天。
明朝风雨催归去，花月重圆又一年。
神情邃美肤粗恶，泾渭由来两清浊。
要求绘笔尽芳妍，更问尊前老文学。

日长花困眠初熟，故向花前张灯烛。
要教未敢脱罗裳，玉颊长红黛长绿。
生怜杏火发中林，无奈桃腮倚修竹。
争如锦帐照佳人，一笑嫣然春意足。
独疑工部不题诗，端为风流欠芬馥。

歌酬花意醉酬春，笑口相逢可厌频。
不饮正疑花怨客，典衣莫听妇伤贫。
天生尤物非为福，蚌有明珠亦累身。
墙里佳人墙外笑，冶容招悔岂无因。

两潮船上别苏台，岁历侵人鹤化胎。
霜实可怜今入眼，佳人何日问重来。
黄金丸逐惊飞肉，白露团凝别恨腮。
重待扁舟落吾手，为君先报柳郎回。

色分姑射冰肌外，味在金仙露掌中。
乞与佳人润妆脸，两家春色一般风。

修竹不受暑，飘然无定着。
炯炯月明枝，萧萧风陨箨。
佳人洞天晓，羞多頩怒薄。
玉雪生林际，绀袖花零落。
尘埃褦襶子，执热何由濯。
亦复起遐瞻，层冰架松壑。

胡床麈尾挥长柄，风和入座花容靓。
乍开还合晚照中，修竹佳人倚春暝。
此间此景乐最深，世路好恶君酌斟。
下车何必笑冯妇，投杼未免疑曾参。
江山信美来者稀，渊明独与田父违。
谁云宁食艾三斗，不如杯行莫停手。

浓将红粉傅了面，满把真珠盖却头。
不识佳人真面目，空教人唱小凉州。


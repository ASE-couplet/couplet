罢吟鹦鹉草芊芊，又泛鸳鸯水上天。
一棹冷涵杨柳雨，片帆香挂芰荷烟。
绿摇江澹萍离岸，红点云疏橘满川。
何处邈将归画府，数茎红蓼一渔船。

朝阳散宿烟，登望思悠然。
檐影晴偏暖，云容晚更鲜。
共欢时景好，不惜岁华迁。
旋试娇骢步，新调宝瑟弦。
宫花红照耀，御水碧潺湲。
歌吹清连夜，辎𫐌丽满川。
依林张幄幕，夹道建秋千。
仙乐来天上，祥光起日边。
游丝轻冉冉，芳草绿芊芊。
圣制如春色，周流遍八埏。

偶奉纶书莅旭川，郡楼嘉致尽依然。
松欹鸟道云藏寺，月满渔舟水浸天。
望帝古祠花簇簇，锦城归路草芊芊。
有时倚槛垂双袂，故国风光似眼前。

夕蔼收芳甸，春蒿遍宿荄。
朝虹先雨出，寒雁后阳来。
远木芊芊茂，幽花脉脉开。
欣逢老农语，争席坐林隈。

蔓草芊芊迷旧圃，日号狐猩走鼯鼠。
世欲去之嗟未能，竭力米盐汗如雨。
先生人间第一流，目中万事无全牛。
割鸡已觉无多子，斩新亭柳作清游。
纷纷姚魏争黄紫，醉眼虽观心似水。
但搜佳景付吟魂，吐作新诗烂盈纸。
惭愧知音太史公，为榜佳名字画雄。
二公连茹归霄汉，此亭万古扬清风。

德积固有源，吉卜可无地。
要知青囊术，讵尽黄壤计。
翁族鼎七闽，籍甚月旦议。
五车闻善训，三迁见深意。
父子兄弟间，接武广寒桂。
世方慕朱紫，此道非我贵。
而今二阮贤，风雅果未坠。
婆娑竹林下，颇用文章戏。
诸郎赤凤麟，唾手可高位。
惟松岁寒质，似抱君子器。
伟此无情物，胡然效斯瑞。
天人理则悬，声闻在交际。
我行几千里，岁晚飘零至。
升亭整素冠，敬仰动长喟。
塜木助芊芊，前山益佳气。

旧好崔亭伯，新交阮仲容。
招携来白水，祖饯过中峰。
谷暖芊芊树，云深杳杳钟。
兵戈一分袂，惆怅几时逢。

蕙帐金炉冷篆烟，故山春草几芊芊。
只今唯有潇湘月，万里相随照不眠。

艾杼灭浇殪，方召平夷蛮。
夏书纪少康，小雅咏周宣。
茂烈盖当代，休声垂亿年。
君臣今望之，犹若神人然。
皇天昔降乱，国步多艰辛。
海宇政揺荡，封疆托大臣。
召旻歌卒章，三复徒怆神。
寇攘有厚赏，山林多贱贫。
小夫矜宠秩，持以傲寒士。
达人每大观，讵肯屈其志。
从人畏损名，不从斯逆耳。
肮脏每不容，委随多徇死。
孔明佐玄德，君臣称鱼水。
田祖辅本初，愎谏昧良图。
蜀成鼎足势，卧龙名益都。
袁丧官渡师，二臣随见屠。
女萝依青松，蔹蔓相绵延。
岁暮饶雪霜，枝干犹萦纒。
蔓草生毁垣，逢时亦芊芊。
积雨毁垣坠，苕颕亦以干。
婉婉我良友，才具宜佐时。
果敢无与前，议论有余资。
功名可立致，要当慎其为。
吴橘北化橙，良玉贵不缁。
行矣保令图，怀哉丝路悲。

石堤蟠素虬，捍此百尺湾。
临湾唤客饮，四座摇潺湲。
残歊红荡析，凛若超尘寰。
却愁凉吹多，夺我酣醉颜。
时方雨声断，草木凄余潸。
润气腾晚水，浮岚扑秋山。
领略得妙趣，心游胜跻攀。
那知百年忧，共乐此日闲。
篝灯夜分归，危塍转弯环。
芊芊稻苗风，绿乱不可删。
不碍一月流，冰丸走其间。
殷勤傍扶舆，宛若送我还。

忆昔儿童饱梨栗，斑衣偃伏先君侧。
每闻正色说我翁，口口奇奇长太息。
先君墓草今芊芊，尚想遗言过庭日。
恨无佳传掬芳馨，洗我肝心百非僻。
一朝幽镌晃入手，刓忍如怀夜光璧。
男儿大节要奇伟，一日成就天所锡。
我翁当年鸾鹤雏，一别旧巢无处觅。
桑弧射处掩蓬蒿，独把窅窊飞俊翮。
杨宗不绝仅如线，大义欲归归不得。
凝香夜半祷灵空，愿杨有子归宫室。
果然天助两飞鸿，翁喜当兴子云宅。
绛霄回首拟归来，抚我恩深重嗟惜。
弃官十载营旨甘，送死养生无一失。
寸心安矣指白云，百拜双亲泪濡席。
茅檐虽陋生处所，此心不以万锺易。
几年夜泪湿衾裯，今作儿啼情自适。
登堂悲喜动行人，里巷喧呼手加额。
珠还合浦已无憾，老蚌沙泥忍遗逸。
穷檐忽见相抱持，孺慕丹心始云毕。
一子来归咏白华，三家孝爱融春色。
雍容去就良可观，无乃扶持有神物。
始知造化惜颓波，畀以难能令一出。
玉堂丈人风教手，一日得之几折屐。
何不荐之陛下圣，蜀有孝子声藉藉。
奇人异行感至尊，凤诏褒华宠其实。
人间一日传万口，坐使浇风四方激。
佥谋方欲置廊庙，病卧王州嗟易箦。
短生梦幻何足悲，此念未随生死隔。
百身莫赎叹朝露，端合天公任其责。
真人慨念录其孤，椽笔大书光史策。
丈夫乃尔亦何憾，鬼哭人号空怨忆。
萧萧绿野长安道，万里羁魂动行客。
只今四海归宗议，字字秋霜凛寒日。
一言我欲招翁魂，香骨有灵宜可格。
圣朝当今以孝治，好树丰碑旌洁白。
磨崖百丈置岩阿，当有山灵夜呵诘。
诸郎况是足风规，请叩帝阍为此策。
长使千秋孝子碑，屹与岷峩对翁室。

炎正中微后，皇家再造年。
斯文天未丧，吾道圣相传。
黼扆端周冕，岩廊拱舜弦。
宸章丽朝日，奎画焕中天。
贾马朝丹阙，皇夔捧御筵。
云龙庆相遇，星凤快争先。
金马袍披锦，戎亭帐褫毡。
崇儒符汉武，复古慕周宣。
方议成均制，仍增博士员。
伫观旗茷茷，行贲帛戋戋。
词赋扬群彦，贤良策万全。
圜桥汉亿万，鼓箧鲁三千。
狂客休歌凤，骚人肯钓鳊。
文风畅蛮貊，士气压腥膻。
王化诚无外，吾邦素自偏。
鱼盐人竞习，刀笔世相沿。
甘学樊迟稼，纷求许汜田。
揶揄戏缝掖，膜呗奉真诠。
未振寒乡陋，那经杀气缠。
闾阎森白刃，庠序燎寒烟。
断简嗟何考，青衿痛自怜。
诗存伤瓠叶，礼废忆豚肩。
磬碎交州石，弓焚矍相弦。
水流空涣涣，草碧自芊芊。
有识思兴起，无知分弃捐。
桑弧谁复射，城阙孰思还。
弟子贫原宪，先生冷郑虔。
嗣音几泯灭，素业遂迍邅。
屡应三年诏，曾微万选钱。
龙门无几到，虎榜不多联。
愈赋徒伤感，郊肠厌炒煎。
儒冠空叹误，铁砚莫知研。
白日非偏照，寒灰自不然。
百年嗟委靡，今日幸夤缘。
令尹真人杰，同僚命世贤。
崔丞老文学，梅尉旧神仙。
乐善诚何笃，承流志更专。
下车伤弊俗，修泮慕遗编。
浮议畴能夺，良谋断不愆。
商财方萃聚，卜日肯迁延。
役命诸生董，基谋爽垲迁。
邓林搜蓊郁，淇竹翦婵娟。
秘殿雄千尺，修廊跨百廛。
虹梁挂天宇，云栋轶星躔。
缥缥飞鸳瓦，沉沉耀采椽。
沚茂春色早，坛杏午阴圆。
方沼分寒溜，明窗瞰碧涟。
前山昂马首，胜地夺龙眠。
瀑水灵源近，箫峰秀色妍。
规模何廓廓，气象更绵绵。
先圣风流远，新宫象貌鲜。
森罗龙衮列，肃穆雁行连。
剑珮星辰上，丹青日月边。
衣裳明黼黻，冠冕饰纮𫄧。
祀事修崇报，心斋务至蠲。
新仪仍再习，吉日已重涓。
漏箭催庭燎，鸾刀待饩牵。
充庭端弁服，夹道拥车骈。
秉笏趍帷幄，升阶省豆笾。
馨香登黍稷，肥腯荐牲牷。
蔬撷罗芹藻，鱼羞备薧鱻。
牺尊澄玉液，宝篆喷龙涎。
荐裸仍更貌，观瞻竞曲拳。
礼文稽戴郑，乐舞奏韶卷。
设礼筵初秩，登门屦已填。
盍簪联桂玉，纫佩杂兰荃。
饰喜捐丝竹，论文具管笺。
献酬咸偻伛，进退各周旋。
挥麈谈飞屑，濡毫思涌泉。
妙词歌郢客，醉墨洒张颠。
共喜从于迈，俱忘咏式遄。
武纷堂上接，衣拥坐隅褰。
父鄙金籯满，师夸腹笥便。
雩风开性柳，教雨长材楩。
鼓瑟求曾点，攀鳞至闵骞。
水平翻振鹭，天阔戾飞鸢。
鶑思友迁木，骅群尽着鞭。
草空收七壁，雀过堕三鳣。
道也将行矣，辰乎盍勉旃。
搜寻罗简札，点勘费丹铅。
洁浄穷爻象，温柔考注笺。
典谟稽古学，仓制究残编。
异教排韩子，遗绖抱玉川。
壮夫羞篆刻，童子悟幽玄。
道德勤钻仰，文章变俨骈。
科名真溷尔，翰墨盖游焉。
雪耻终兴越，成功必霸燕。
真成两阙里，别是一陶甄。
化出文翁表，功居范宁前。
声莘终不朽，琬琰岂须镌。
未学成鸠拙，穷居类兔跧。
肠枯无锦绣，门冷乏貂蝉。
箪食虽云乐，藜床已厌穿。
室空司马壁，食窘鲁公𫗴。
误拜殽陵赐，长怀渭水畋。
断弦音寂寞，抱玉涕潺湲。
览镜时犹在，焚舟志益坚。
燕归欣遇厦，鱼得敢忘筌。
愿赴功名会，终归造化权。
唯凭大炉火，早晚铸颜渊。

尚记东郊千顷白，夜不闻声晓盈尺。
飘洒速若赴敌兵，密阵横空谁督责。
且从膏泽落田畴，不厌寒威凌枕席。
朅来重见冻云凝，似欲飞花袭遗迹。
起寻藜杖行东皋，麦陇芊芊净摇碧。
平生殷雷转空肠，此日准拟千仓积。
老农甚喜天破悭，尊酒相携慰疲剧。
土膏渗漉入锄犂，丁宁孙子耕须力。
劝农使君软语多，莫待官侬费鞭策。
人言回天古所难，坐变乐岁须臾间。
丈夫行志自其所，会作一朝黄鹄举。

东皇发生无贤愚，祝融长养无枯偏。
一般薰风同芊芊，何独芙蕖多靓妍。
小荷出水浮青烟，沈郎抛下买春钱。
相看高柄绿又圆，谁家绀幰驰长川。
美人酡颜立幰边，疑是水府集诸仙。
严妆一一皆青钿，凌波罗袜行蹁跹。
望中娟丽未足怜，别有一种尤天然。
珍珠帘卷水晶𫐌，不在铅华施紫绵。
冰肌玉骨妙无前，恍若广寒坠婵娟。
层台细蕊黄最鲜，俨然玉女侍尧天。
扬州盘盂休独传，拱手宜推先着鞭。
虽云红紫难差肩，未必时人眼所便。
一杯劝花且盘旋，慰我天涯尘土缘。
回首水乡兴益坚，鉴湖十里花相连。
无端名利苦萦牵，簿书丛里将三年。
何当归去守一廛，月明重上采莲船。

山合群峰路屈盘，溪行九折势蜿蜒。
云根长伴仙人迹，元盖潜通大涤天。
玉殿香消人寂寂，石坛花落草芊芊。
黄冠解识寻幽兴，为洗寒铛煮碧泉。

云山隐隐草芊芊，水色迷离怪石边。
百啭黄鹂消永日，千寻白练映长天。
竹垂清露添诗砚，燕蹴飞花落舞筵。
林外不知春雨歇，正宜携酒望前川。

今皇神武是周宣，谁赋南征北伐篇。
四海一家天历数，两河百郡宋山川。
诸公尚守和亲策，志士虚捐少壮年。
京洛雪消春又动，永昌陵上草芊芊。

峡农生甚艰，斫畬大山巅。
赤埴无土膏，三刀财一田。
颇具穴居智，占雨先燎原。
雨来亟下种，不尔生不蕃。
麦穗黄剪剪，豆苗绿芊芊。
餠饵了长夏，更迟秋粟繁。
税亩不什一，遗秉得餍餐。
何曾识秔稻，扪腹尝果然。
我知吴农事，请为峡农言。
吴田黑壤腴，吴米玉粒鲜。
长腰瓠犀瘦，齐头珠颗圆。
红莲胜雕胡，香子馥秋兰。
或收虞舜余，或自占城传。
早籼与晚{禾罢}，滥吹甑甗间。
不辞春养禾，但畏秋输官。
奸吏大雀鼠，盗胥众螟蝝。
掠剩增釜区，取盈折缗钱。
两锺致一斛，未免催租瘢。
重以私债迫，逃屋无炊烟。
晶晶云子饭，生世不下咽。
食者定游手，种者长流涎。
不如峡农饱，豆麦终残年。

一色苍波百顷烟，直楣横槛覆华椽。
从来好景无今日，何限清诗似昔贤。
把盏有山来酒面，凭栏无路到愁边。
我来政值雨新足，芳草芊芊绿满川。

舣棹秦淮日，中秋万客船。
水门高夹岸，河道曲通廛。
港对青林直，洲横皓鹭鲜。
会怜桃渡檝，离惜柳亭鞭。
木志婵娟墓，香埋睥睨颠。
赏心飞观出，旌德旧题镌。
沙白寒笼月，波清暝宿烟。
酒家知是否，商妇唱依然。
儿病留三月，身闲近半年。
游山情亹亹，吊古笔翩翩。
寺觅清凉邃，堂窥德庆悬。
雉墉寻古址，虎踞出层巅。
处峻生堪戮，袁刘死合甄。
山腰舟万竹，峰顶上千川。
楚甸前开辟，吴山后接连。
似垣环泰一，如阵拥中权。
江触崖根转，潮冲石角旋。
莫愁迷系艇，王濬罢扬旃。
离殿逃唐暑，精蓝变竺干。
虽知悲李主，未免佞金仙。
兑野情方倦，春墟兴已遄。
门经白下过，沟傍冶亭沿。
旧驿分携处，新园欲饯边。
路趋锺阜近，人畏谷灵专。
轩冕吾无欲，文移汝勿儇。
半山悲故相，晚岁悦空诠。
零落逢诗板，荒寒见采椽。
骑馿当独往，挟册想深研。
僧刻前朝诏，农耕遶舍田。
争堆犹在眼，说字已成筌。
后嶂当胸阔，中峰覆顶圆。
披山安万柱，聚衲演三元。
突兀留髠塔，炜煌志老筵。
齐梁陈继踵，刀尺拂随肩。
木末幽轩缀，云间小径穿。
定林庵莽苍，功德水潺湲。
洗砚池涵月，栽松干拂天。
摇摇支败屋，草草订遗篇。
坛祀阳郊僣，岩居少海偏。
未穷山背屐，已迫日西鞯。
朔易需明旦，周遭了胜缘。
鸡笼残兀兀，玄武断涓涓。
阅士常于此，倾城每往焉。
因高营玉帐，就下列金鋋。
忆昨南朝盛，开湖后苑妍。
泛舟崇䜩席，应诏想英躔。
牲酒丛祠渎，香灯佛屋虔。
草堂钟呗肃，兰籍鼓箫阗。
蒋尉官为帝，周儒宅化禅。
神兵功易诳，俗驾耻难湔。
南陌开朱阙，三桥跨碧涟。
观台夸凤翥，讲席伟牛牵。
李白愁难解，萧延蔽莫蠲。
浮云迷帝所，花雨眩胡袄。
朱雀波声小，乌衣草色蔫。
讵询华屋础，谁见大航舷。
郁郁长干迥，岧岧崒堵骞。
芳峦青宛宛，香迳绿芊芊。
秀水横塘外，平池曲槛前。
一春来士女，千两拥辎𫐌。
郭内清溪好，州东旧迹传。
名园花隠映，甲第锦蝉联。
门巷喧车马，楼台沸管弦。
若非江令出，即是褚公还。
绮院摧荒圃，瑶池逗浅溅。
空余杨袅袅，时有芰娟娟。
新阁虚堪爱，危桥净可怜。
花残思战栅，神遇想灵渊。
步月逢娇魄，弹霜引腻咽。
金簪花恍惚，银碗意微绵。
复有陈宫井，深依北垒堧。
哀声啼断绠，辱色玷清泉。
栏石文虽暗，亭碑义更宣。
桐雕疑陨黛，花坠忆飘钿。
狎客谣琼树，姀嫔踏宝莲。
自矜鱼目比，宁悟鹊毛填。
珠玉施窗带，沉檀制屋櫋。
鬼工三阁就，神器一朝捐。
证圣无存瓦，台城绝断砖。
永为前鉴渴，长使后车悛。
右转遵琳馆，西郛记冶埏。
谁知黄土贵，下有玉人眠。
事变明高节，时艰别巨贤。
光华三卞死，磊落一门全。
俗爱风流久，人无操行坚。
忠肝甘虎口，孝骨委蛟涎。
子岫王公竁，寅冈将相阡。
麒麟纷杂遝，翁仲蔼蹁跹。
独美斯邱石，堪同信史编。
六朝多胜槩，孤冢孰争先。
我有耽幽癖，家无买墅钱。
随身凭拄杖，系脚赖行缠。
此地闻畴素，陪京冠幅员。
孙刘同相宅，王谢迭扶邅。
今岁知何幸，兹来得所便。
侵星赍糗饵，借力荷舆箯。
吟笑髭频断，登临颈屡延。
山川穷表里，善恶究芗膻。
愧匪诗三百，空成字一千。
更须无党注，还与郑玄笺。

港里高圩圩内田，露苗风影碧芊芊。
家家绕屋栽杨柳，处处通渠种芰莲。
老去何年真有此，客中半世尚茫然。
自怜赤日黄流里，又买扬州上水船。

下马步深径，洗盏酌寒泉。
念不践此境，于今复三年。
人事苦多变，泉色故依然。
缅怀德人游，物物生春妍。
当时疏辟功，妙意太古前。
屐齿不可寻，题榜尚觉鲜。
书堂何寂寂，草树亦芊芊。
于役有王事，未暇谋息肩。
聊同二三子，煮茗苍崖边。
预作他年约，扶犁山下田。

平坡软草细芊芊，碧树遥枝绿荫圆。
羊豕自如知饱后，牧儿箕坐得安眠。

月波楼下草芊芊，浪拍三江起暝烟。
愿见古人人又去，欲询往事事无传。
漥樽明灭渔家火，樊口依稀估客船。
妻子迎门应怪笑，问君何谓苦愁煎。

轪县西南弦子国，使君昭代文章伯。
气吞云梦纳东坡，心在江湖轻赤壁。
月波荡漾春山色，峥嵘洲草芊芊碧。
政平讼简暇居多，杖屦逍遥神自适。
到眼风光看如画，罨画溪干旧游者。
高亭矗立画不如，坐歗云屏自天写。
使君好客非春申，一夔已足无余人。
哦诗五百尽清警，立使江山景物新。
江山景物古来有，前贤相与天长久。
近来百草渐埋没，赖有此诗为一剖。
使君好善人如己，锓板巾箱波远迩。
良知何独此麻城，天下行闻为商起。
我拘官禁儃杭苇，跂望亭高衣带水。
高唐想像赋神游，游客言诗诗信美。
空书从学穆清风，得见异书人见同。
解嘲不用潘邠老，祇在先生指顾中。

夏更宜，更宜倚栏客。
扇化养之清微，布丰美之涧泽。
空翠幄之桑柘，涨黄云之麰麦。
扫园囿之落红，溢{亩犬}浍之疏白。
亘东西之入望，固高下之无择。
响缫车于林野，度牧笛于阡陌。
消永昼于尊罍，散轻暑于𫄨绤。
嘉宾可以娱，尘襟可以释。
俯槛草芊芊，怀人情脉脉。
黄梅熟兮大霔，洪涛涨兮古渡。
前渚长兮长已没，浮梁断兮断无路。
驻征客之行舟，失远村之芳树。
望青林之济溺，虑黄帕之为蠹。
浪汹涌而未息，云冥蒙而犹固。
幸学海不为远，忽安流已如故。
赤日照奇峰，绝壑召神龙。
奔雷过车响，急雨跳珠容。
为霖利已溥，泼墨收无踪。
微凉入殿阁，朝爽开心胸。
高明可居君莫厌，变化莫测吟可供。

晴烟生野聚，冻雪被山田。
树树梅花下，芊芊麦秀边。
青春今日立，白发此身怜。
更想痴儿女，悲啼忆去年。

梅花寂寞已飞仙，一夜春催杏欲然。
老眼看花愁欲眩，却怜草色静芊芊。

新宫改作几何年，像设于今尚俨然。
薜荔绿垂山木槁，长春开尽草芊芊。

平楚皆膏壤，成汤忽旱年。
人知圣虑切，恩遣使臣宣。
乙卯饥荒后，长沙富庶全。
纪年四十载，斗米二三钱。
县县人烟密，村村景物妍。
朱蹄骄柳陌，金镫丽花钿。
习此民成懒，加之吏不虔。
力耕终苟且，劝课或迁延。
绿野田多旷，潢池恶未悛。
曷尝修稼政，但见饰宾筵。
丰稔时难保，盈虚理有还。
自应成赤地，安得咎苍天。
义廪真良法，皇家以备先。
积仓何止万，存数仅余千。
滥以疏庸迹，来司敛散权。
一身初抵此，四顾但茫然。
奏发常平弊，财蒙内帑捐。
敢云呈敏手，幸免奋空拳。
蔑问秦输闭，专稽稷懋迁。
陆修流马运，水作泛舟连。
凡属灾伤事，深将利害研。
兼并勤告谕，商旅渐喧阗。
市直虽翔踊，官收却痛蠲。
北来因鼎粟，南至出渠船。
稍稍收成廪，纷纷出着鞭。
起于衡岳趾，环厥洞庭舷。
湖北疆参错，江西境接联。
里虽千万远，身亦再三遄。
必务经行遍，深防赈给偏。
规模颁郡吏，出纳谨乡贤。
敢避风兼雨，周爰陌与阡。
有时沉水底，镇日上山巅。
不复通舟楫，宁容坐马鞯。
屐多穿石仄，裳惯湿河壖。
江步时时到，村虚日日穿。
救头方甚急，援手讵辞胼。
畴昔虽多病，驰驱却自痊。
已成迷晓夜，不复惮山川。
松径行时盖，杨花坐处毡。
光华虽备使，萧散类登仙。
林密花频剪，途穷木可缘。
石欹行恐压，溪涨涉疑漩。
昔出正初吉，今经六下弦。
奔忙驰似箭，来往转如圜。
王事歌苞杞，归心却杜鹃。
力虽疲险阻，志务报陶甄。
忆昨初行日，萧然亦可怜。
饿羸皆偃仆，疾疫更牵缠。
讵止家徒壁，多遗屋数椽。
葛根殚旧食，竹米继新𫗴。
略救朝昏急，终非肺腑便。
声音中改变，形质外羸孱。
气苶胸排骨，神昏眼露圈。
步欹身欲仆，头褪发俱卷。
妇馁心成疾，儿啼口坠涎。
乱花生目睫，炎火亢喉咽。
袅袅浑无力，昏昏只欲眠。
尽挛持耒手，顿削负薪肩。
状貌已成鬼，号呼几乱蝉。
兽穷思旷野，鱼困想清泉。
山僻无人到，帷惊有使褰。
初闻争欲走，稍定使来前。
尔俗饥虽困，吾君施体干。
知民方疾苦，遣吏抚迍邅。
置院收鳏寡，分场赈市廛。
贷粮招复业，散种使耕田。
寒给衾禂暖，春颁药剂煎。
凡今严吏责，皆是恤民编。
稍见儿童集，徐看父子牵。
共争扶杖听，咸乐置邮传。
茶献迎门礼，香浮夹道烟。
耳闻身鼓舞，心切涕潺湲。
坐定徐言此，从来未见焉。
一时愆润泽，万里奏艰鲜。
灌溉非无桔，精虔亦有牷。
畬干终损粟，池涸竟枯莲。
诗骇周宣魃，经书鲁国蝝。
坐令民皡皡，翻作泣涟涟。
平日安丰稔，今朝乍疾颠。
老羸如病马，壮健若飞鸢。
忽见皇恩沐，亲驰使命专。
听言初挟纩，拜赐悉鸣弦。
新岁天心格，经时雨势绵。
东皋耕泽泽，南亩溜溅溅。
坎豆皆勤作，根涯悉勉旃。
水耕荣唪唪，陆种茂芊芊。
件件丝盈轴，方方麦荐笾。
指知食欲动，目望酒先撋。
舍北行歌畅，村南伐鼓渊。
鱼占何必梦，斗覆已明躔。
甲子晴尤好，嘉平雪记填。
自今知岁岁，王道永平平。
抚己叨逢主，占星幸备员。
耳亲闻击壤，手敢废题笺。
农事修其职，邦基赖以坚。
但令仓廪实，何患犬羊膻。
商克周饥止，邢存卫雨愆。
定知丰稼穑，端在讲戈鋋。
足食繄兵法，行粮咏雅篇。
愿陈王朴论，一稔遂平边。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

小哀洲北渚云边，二女明装共俨然。
野庙向江空寂寂，古碑无字草芊芊。
东风近墓吹芳芷，落日深山哭杜鹃。
犹似含颦望巡狩，九疑凝黛隔湘川。

三任来得禄，兹行亦是缘。
地宜惟有鹤，清职但看船。
浙水通清海，吴门隔远烟。
别离春欲半，草色正芊芊。

携樽纵步寻芳墅，聊藉芊芊手把红。
行乐岂关闲客事，少侯长日占春风。

几夜林间哭杜鹃，东风又作落花天。
青春不觉过三月，白发谁能满百年。
日射江波光闪闪，天连烟草碧芊芊。
异乡欲作登楼赋，心逐归鸿到海边。

草迷三径绿芊芊，可是山翁懒得便。
直自酴醾花去后，不曾行到大门前。

古寺疏锺隔断烟，馆娃宫殿草芊芊。
多情却有松萝月，只与当时一样圆。

翠密驯文雉，丛深隐画轮。
离披金谷晓，寂寞茂陵春。
古渡班荆客，长堤走马人。
芊芊似袍绿，一雨一番新。

不入红尘市，安居三十年。
至今庵下路，芳草碧芊芊。

系船池口泛滥游，老禅邀我半日留。
岸莎堤柳度窈窕，初暑忽送风雨秋。
萧郎钓台三间屋，万顷烟波媚幽独。
长令千载好事人，贪为淮山流远目。
芊芊蔓草迷长竿，台城直作平野宽。
那知万古文选理，不尽词源八节滩。
英魂远逝招不得，谪仙小杜底处觅。
插天崷崒九芙蓉，试与凭高闲物色。

贾生废宅草芊芊，路出长沙一怅然。
今日洛阳归不得，招魂合在楚江边。

春色融怡画不如，落花狼籍晓风余。
流鶑为尔难忘酒，迟日教侬又废书。
芳草芊芊行欲遍，垂杨袅袅折来疏。
到头别卜连园地，悔学齐婴近市居。

海上之草绿芊芊，洞门一闭今几年。
仙骥去时留紫鞭，挂壁见之心惘然。
欲归即归亦由我，不待功成何不可。
尧舜不能屈由巢，自余王侯何足交。
武陵春水绿堪染，就中亦有桑麻郊。
近闻秦人笑相语，待我东谿种碧桃。

有客来从天竺峰，渡溪恰趁一篙风。
秋风着力送行李，吹入燕岩松竹里。
松竹凄凄天作秋，空来空去空中浮。
高岩万丈耸空碧，仙翁骑鹤去无迹。
丹炉不火草芊芊，数间岩屋掩寒烟。
下有龙潭绿无底，瀑布悬崖千尺水。
夜来月影满空山，石锺一响生秋寒。
玉燕何年岩下舞，飞时化作满天雨。
尽言此岩多仙灵，白鹤点破一山青。
烟雾罩山石常润，莓苔满地翠无尽。
我欲诛茅此炼丹，夺取人间千岁闲。
有个高人陆岩主，抱琴对我弹中吕。
劝我他年归去来，此岩莫被烟云埋。

堤边草色长芊芊，陌上行人自往还。
渌水欲净不得净，春风未放柳条闲。

秋来望月如水犀，忽有香风鼻观吹。
遍寻不得见花面，若得见花敢轻贱。
徐徐步转墙角来，草色芊芊一径开。
俨然嘉树奠南服，环佩锵锵万圭绿。
阳艳多情不敢媒，平生偶与西风熟。
皇天清则土方真，耿耿谁如受命独。
三闾愁兮洞庭波，辛荪兰芷方并蓄。
只有淮南招隠句，攀缘千古资膏馥。
希夷雅好异于是，万斛清香金一粟。
曜灵西征易侵寻，绿鬓朱颜不待人。
秋花不比春花早，开到秋花也是春。
吟花弄叶何时足，年少须臾成老宿。
一根生意贵栽培，力到自然文郁郁。
君不见岩花独步秋叶中，穿天出月莫敢相过从。

饥食松花渴饮泉，寂寥芳草茂芊芊。
岩边石室低临水，窟里阴云不上天。
难与英雄论教化，等将身世付罤{罒全}。
无由住得吟相伴，目送归鸿篱下眠。

寂寞亭基野渡边，春流平岸草芊芊。
一川晚照人闲立，满袖杨花听杜鹃。

枯苗一著雨，田畴经芊芊。
蛰虫一逢春，窟穴声阗阗。
余民望小定，甚于饥渴然。
昔何好弄兵，今何知服田。
急流无住鱼，晴空有飞鸢。
干戈未肯息，百里无人烟。
去年科徭重，剜疮在眼前。
父子不相保，悲泣空自悬。
新官榜往催，观者塞市廛。
全活数万众，此恩大如天。
人生能几何，饮啄皆前缘。
聚水盈科进，缺月及时圆。
唯谋官职高，未必子孙贤。
有意行王道，愿言书七篇。

柳花衮雪春冥冥，溪风一夜吹为萍。
萍随风去渺流水，人生无根亦如此。
故山入梦草芊芊，半窗疏雨寒食天。
晓来白发稀可数，多少朱颜化黄土。
高原冉冉青烟斜，麦饭洒松能几家。
子规叫残金粟暮，茧纸兰亭已飞去。

眼前万事等一梦，世上几人能百年。
千古英雄今已矣，北邙荒冢草芊芊。

城南城北草芊芊，满地干戈已惘然。
燕燕鶑鶑随战马，风风雨雨渡江船。
小儒愁剧吟如哭，老子歌阑醉欲眠。
一夜春寒花命薄，乱飘红紫下平川。

寒更客起卷花毡，又勒青骢过玉田。
一匊归心千涧外，十分秋思两峰前。
蓝关月冷猿啼木，秦岭风高雁贴天。
北望茂陵应咫尺，髑髅沙白草芊芊。

两淮极目草芊芊，野渡灰余屋数椽。
兵马渡江人走尽，民船拘敛作官船。

千古西湖见一贤，断碑犹在草芊芊。
人间岂少题梅者，石上谁来酹菊泉。
陈柏墓门疑是宅，唐衣庙貌望如仙。
可怜辽鹤无消息，寂寞春风二百年。

远树芊芊暮霭平，顾王曾此保孤城。
雷封已并田同井，烟爨犹疑灶满营。
当代貔貅谁削迹，芳春杜宇自呼名。
黍离行迈应相似，倍感诗家咏叹情。

溪声答松风，巨石出老拳。
古树不知名，岌岌蛟龙缠。
夕阴互出没，秋华带芳鲜。
葱葱帝王气，栋宇垂千年。
虎贲秉霜戟，惨淡生云烟。
宫人翠龙驾，手持玉连蜷。
昌明坐恍惚，精神雷在天。
大呼司雍间，旬月无秦燕。
昔为万夫特，今受众目怜。
石马亦埋没，岁时草芊芊。
小臣异代士，见之泪迸泉。
齐人思爽鸠，蜀人哀杜鹃。
江东旧正朔，礼奉敢不虔。
但愿君王心，不忘载荻船。
下山又再拜，白日当空悬。

荒冢临歧尚隠然，春风吹绿草芊芊。
牧儿乱唱黄昏后，犹似悲歌薤露篇。

故物一已尽，嗟此岁年深。
野桃自着花，荒棘自生针。
芊芊谷水阳，郁郁昆山阴。
俛仰但如昨，游者不可寻。

满目芊芊野渡头，不知若个解忘忧。
细随绿水侵离馆，远带斜阳过别洲。
金谷园中荒映月，石头城下碧连秋。
行人怅望王孙去，买断金钗十二愁。

混茫丕变造西阡，物象熙熙被一川。
易觉锦城销白日，难歌蜀道上青天。
云敷牧野耕桑雨，柳拂旗亭市井烟。
院锁玉溪留好景，坊题金马促繁弦。
风流铺席堆红豆，潇洒门庭映碧鲜。
表状屡言同颖穗，敕书频奖并生莲。
旋科杞树炊香稻，剩种豌巢沃晚田。
仁宅不隳由政立，议闱无取任情迁。
民知礼逊蚕丛后，俗尚奢华邃古先。
绕郭波涛来浩浩，归朝岐路去绵绵。
乍回黑水将成道，潜到青羊恐遇仙。
靓女各攻翻样绣，袪商兼制砑绫笺。
垆边泛蚁张裙幄，江上鸣鼍簇泪船。
石笋崚嶒衙对峙，琴台恢阔寺相连。
群葩艳里珍禽语，百草香中瑞兽眠。
喜处必臻尤伫望，胜游争倦更迁延。
早荷叶底蹲鸱伏，棕树梢头乱蝶穿。
鹾发牢盆浑弃卤，铁资圜法免鉟铅。
丰饶物态宁殊越，美丽姝姬酷类燕。
西海号雄彰传纪，南康辞健积铭镌。
良工手技高容学，妙隠丹方秘不传。
倚剑灵关凌绝顶，梦刀孤垒削危巅。
金华巷陌遗三品，石镜伽蓝露一拳。
信落荆州随鼓枻，检颁芝阙听摇鞭。
若量内地寒暄异，且在遐陬水陆全。
渝舞旧云传乐府，巴谈谁曰系言诠。
九苞绾就佳人髻，三闹装成子弟鞯。
欲辨坤维寻地理，才临益部认郊癦。
文翁室暗封苔藓，葛亮祠荒享豆笾。
货出军储推赈济，转行交子颂轻便。
气蒸蒟蒻根须润，日罩楩柟树影圆。
药市风光虫蛰外，花潭遨乐鵙鸣前。
聚源待拟求凫氏，贮怨那能雪杜鹃。
藂植森荣还蓊蔚，夹流湍迅迥潺湲。
鲜明机杼知无算，细碎锥刀不啻千。
合伴鸦鬟齐窈窕，对陪霓袖竞翩翾。
五门冷映岷峨雪，千里爰疏灌堋泉。
茂盛八纮宜得最，膏腴十道比俱偏。
袁滋不到生无分，段相重来宿有缘。
款召相如登兔苑，骤迁太白步花砖。
葳蕤草木时为瑞，奇秀江山代产贤。
晓后细风红灼灼，夜中微雨碧芊芊。
锦亭焰烛明欹障，绣阁香球暖熨毡。
宝塔徘徊停隼旟，观街杂沓拥辎𫐌。
酴醾引架家家郁，踯躅攀条处处妍。
重爱鲁儒提德柄，威降曹将董戎旃。
欢谣少负賨人勇，长讲多经楚客禅。
似簇绮罗偏焕燿，如流车马倍喧阗。
搘机显绰名堪录，题柱芬芳事莫捐。
李特锋铓徒恃险，张仪规划自持颠。
鹰扬事业成悠久，乌合奸雄败转旋。
漫向鼎分澄霸道，却当龟化验都鄽。
强贪楚灭悲倾辙，广洽尧询喜慕膻。
侧弁猖狂抛玉斝，归鞍酩酊坠金钿。
氛埃屏息云常覆，稼穑繁滋泽靡愆。
睿圣宵衣垂迺眷，贵臣驰驲每传宣。
石牛迈路加歆飨，江渎隆区助洁蠲。
避暑亭台珍簟设，纵闲池沼钓丝牵。
遮蛮带砺长能固，捍蜀金汤远益坚。
何武甲科曾继踵，严遵卜兆罕差肩。
雠书竞印诸家集，博识咸修百氏笺。
纸碓暮春临岸浒，水樽春注截河壖。
华严像阁凉堪爱，浄众松溪僻可怜。
学射崔嵬横罨霭，放生宽广媚漪涟。
藓庭嫩笋青𥮾𥮾，风槛新荷绿扇扇。
守戍貔貅千万骑，采葑簪笏两三员。
清江泻势方流巽，大面盘形正压干。
电扫谷风藏虎啸，雷瞋宫树洒龙涎。
郃占逖应星舒彩，栾噀端聆火扑燃。
令范式驱民缺缺，咨谋畴倚道平平。
性寒甘蔗猱偷啮，体腻芭蕉蠹莫沿。
志读备兴重掩卷，史看唐幸嫩终篇。
雕盘姹女呈酥作，水巷痴童飏纸鸢。
初下鹿头迷鄠杜，暂来犀浦误伊瀍。
变秦言语生皆会，恋土情怀死不悛。
结厦斧斤宗简易，入神丹雘励精专。
柳堤夜月珠帘卷，花市春风绣幕褰。
十县版图分户籍，一城牌肆系民编。
受辛滋味饶姜蒜，剧馔盘餐足鲔鳣。
月季冒霜秋肯挫，荔枝冲瘴夏宜然。
几番藂箐鸣虚籁，是个园林噪懒蝉。
蠢动乘时先养育，菁英届候别陶甄。
地丁叶嫩和岚采，天蓼芽新入粉煎。
平代启闱闻继岌，监军凭轼见刘焉。
蕙兰馥裛幽蹊畔，菱芡交铺曲岛边。
绘网晚晴夸蹴踘，画绳寒食戏秋千。
氤氲紫雾蒙都邑，缥缈彤霞聚偓佺。
螭伏自然销剑戟，蝼翻几度起戈鋋。
宦游止叹音尘阙，乡饮何惊岁月遄。
灵寿桃枝奇共结，金砂银铄贵相联。
埋轮昔按均输命，叱驭今分太守权。
徒为行春飞皂盖，讵能许国报青钱。
政经旋考尤多僻，民瘼深求尚未痊。
虽愧袴襦非叔度，且期毫墨有冯涓。
僶遵廉察思从训，克谨操修敢好畋。
南市醉过攒帜队，西楼欢坐列琼筵。
烦嚣谨畏伤淳厚，慧黠周防近巧谝。
重禄省心宜致寇，薄材庄貌若临渊。
扶危颇异巢居幕，劝善还同矢在弦。
叨莅一麾康远俗，等闲光景又三年。

治世谁能吊屈平，且披湘帙散幽经。
春阳尽吐芊芊草，霄极长垂两两星。
半壁烟岚图太华，一筇风雪访支硎。
雅吟为惠将何比，明月珊瑚海气腥。

蜡屐萦纡洞府间，飞甍仍在最高巅。
青山东去余无地，黄潦西来正接天。
太子池塘烟漫漫，紫微踪迹草芊芊。
松枯朽由来事，莫作常情叹逝川。

公余闲步古城巅，迟日和风暇豫天。
花引嫩芳迎晓露，柳垂轻絮拂晴烟。
一尊椒桂除三品，千室讴歌在五弦。
红紫正争春又半，断崖荒堑草芊芊。

寒城朝烟淡，竹日静晖晖。
芊芊烟翠羽，罗列萧洒姿。
清风左右至，秋色有余凄。
日暮归几翼，鹪鹩在一枝。

蜡屐萦纡洞府间，飞甍人在最高巅。
青山东去无余地，黄潦西来正接天。
太子池塘烟漫漫，紫微踪迹草芊芊。
松枯石朽由来事，莫作常情叹逝川。

芊芊芳草望中迷，传火楼台丽日西。
飞絮轻翻遮柳陌，落花乱点暗桃溪。
琉璃波净沈鱼藻，玳瑁帘疏阻燕泥。
百五良辰最葱蒨，绿阴行马过鶑啼。

林花岸柳草芊芊，山下长桥跨碧川。
往事茫茫无问处，不知迷俗是迷仙。

瓜州东望西津山，山平水阔生寒烟。
海门日出江雾破，沿江山色寒苍然。
五州京岘穹隆隠辚尚不见，况乃鹿跑马迹点滴之微泉。
中泠之南古浮玉，钟鼓下震蛟龙川。
楼台明灭彩翠合，海市仙山当目前。
兴来赤脚踏鳌背，挥弄白日摩青天。
原松芊芊雪欲尽，野气郁郁春逾妍。
三更潮生月西落，寒金万斛流琼田。
江山佳处心自省，画图忽见犹当年。
有如远作美人别，耿耿独记长眉娟。
双瓶买鱼晚渡立，孤篷听雨春滩眠。
翰林东坡知此乐，至今舟上渔子谈苏仙。
玉堂椽蜡照清夜，苇间幽梦来延缘。
山川信羡归未得，送行看尽且作公子思归篇。

偏中有正正中偏，流落人间百万年。
几度欲归归不得，门前依旧草芊芊。

雁云蜚兮鲤沉，高者可弋兮下可罾。
龙沙之上足以忘机兮，于以观鱼鸟之情。
修眉浮空兮，鉴寒濑之澄凝，茹紫芝兮濯缨。
逍遥乎龙沙之上兮，可乐者山水之情。
草芊芊兮垂柳阴阴，黄落兮霜寒露零。
龙沙之上足以忘怀兮，于以观草木之情。
秋风兮月明，吹我衣裳兮照吾曲肱。
逍遥乎龙沙之上兮，可乐者风月之情。
百夫逐鹿兮，失得之营心。
有鹿兮虽竭蹷其何悲。
向知鹿不吾得兮，曾不如其已。
不吾得则已兮，又何有于龙沙之君子也。

刘郎平昔居，门巷草芊芊。
念我眼中人，骨惊泪潺湲。
中允实高蹈，倦游自丁年。
问舍得匡庐，卜宅如涧瀍。
悬车著屋山，骑牛弄寒泉。
秘书极精锐，笔下走百川。
口戈击奸佞，直声寰宇喧。
诸郎排候雁，一一落云天。
独余漫郎叟，高名星斗聮。
辟书日夜催，援毫录群仙。
几负丧明责，挂冠遂言旋。
中河忽坠月，半岳遽摧巅。
孤嫠俱幽愤，一仆无复痊。
传家惟蔡琰，择婿得鲍宣。
驱车官殊方，衡宇颓荒阡。
坏壁蜗篆满，小窗蛛网悬。
翠蔼远山暝，苍苔修竹连。
往时所憩树，相与听鸣蝉。
忽逢持斧翁，葆鬓青行纒。
采薪收斜日，伐竹破疏烟。
沉痛迫中肠，裴回不能前。
高明鬼得瞰，岂弟神所捐。
微吟复凄断，暮角西风传。

帝鸿墨海世不见，近爱端溪青紫砚。
溪流见底寒且清，光凝浅绀渊之精。
斧柯千古遗仙局，云暗半山含紫玉。
割云镵玉巧如神，龙尾铜台可奴仆。
君来自南数千里，不载珠玑似薏苡。
芊芊溪草裹石砚，文字之祥直送喜。
明窗大几墨花春，炉山吐兰千穗云。
虚中含默静相对，那复草玄惊世人。

春光欲动草芊芊，水绿山青上濑船。
若使周公但茅屋，雪袍宁醉楚江边。

春江渺渺草芊芊，晓色晴岚映客船。
结绶相先真偶尔，盍簪易失故依然。
获麟笔削闲中断，吐凤文词海外传。
行李同途不同发，消魂回首各风烟。


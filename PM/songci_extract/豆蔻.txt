百卉迎韶律，辛夷花最先。
与春宜有旧，造物底无偏。
棠棣先饶韡，山樱未敢燃。
倚风遥可爱，犯雪不胜妍。
影乱梅花地，香迷豆蔻天。
红啼昨夜雨，紫妒晓来烟。
上药能全命，灵滋合永年。
帝家琼圃在，此物未应捐。

杯杓何人执其咎，胁胁卑卑十年臭。
邂逅琼枝解渴心，京洛岂尝开豆蔻。
博山沈水烧春昼，采英撷萼春风手。
九回虿卷纡余秀，尺六仙围楚宫瘦。
痴狂无限热肝脾，盛诧樱桃比垂柳。
槁木寒灰不二门，禅功道力何妍陋。

欲澜秋水剪瞳人，愁绝春山效玉真。
擘了荔支抛豆蔻，送钩非复近前嗔。

五年四转入曹溪，飞盖干霄日为低。
人定忽闻钟不嗄，饮香休问水流西。
桄榔子熟旒珠重，豆蔻丛深扇羽齐。
郁郁苍苍千嶂里，犯寒犹著一蝉嘶。

我知君子有常心，谁谓春秋无定法。
常心定法皆一途，万变在前吾不惑。
锦衣白马青油客，回首伤心沦异域。
缟带喜赠延州来，一见浑如旧相识。
片时偷生万年泣，倘得义成身乃立。
已将死生委天公，要因笔削明吾迹。
偃蹇榻上书千帙，坐使群儒仆墙壁。
凛然䌷史行天诛，扫除坦涂大搜索。
赞辞自昔非游夏，叛去于今无籍湜。
鸿雁书闻到上林，管弦声任来凝碧。
嫣然侍侧两少丽，桃叶桃根莫能及。
豆蔻梢轻露有华，早梅花嫩春无力。
欲将婢子固君心，岂料君心坚铁石。
果闻远使报还家，万里精诚初不隔。
书成初奏未央宫，金马石渠皆动色。
不与左氏作忠臣，忠欲天王坐中国。
圣人大法先能识，节义大闲今独得。
伤麟叹凤非道穷，千载相逢犹咫尺。
尊王便是祝厘心，圣人寿与天无极。

浅倾西国蒲萄酒，小嚼南州豆蔻花。
更拂乌丝写新句，此翁可惜老天涯。

小轩愁入丁香结，幽径春生豆蔻梢。
若论此时吟思苦，纵磨铁砚也成凹。

湖曲旧诛茆，松阴近结巢。
安闲多熟睡，衰退少新交。
雨渍丁香结，春生豆蔻梢。
良晨不把酒，新燕解相嘲。

午日烘开豆蔻苞，檐尘飞动雀争巢。
蒙蒙困眼无安处，闲送炉烟到竹梢。

甲子霖涔雨，东南湿蛰风。
荔枝梅子绿，豆蔻杏花红。
扪腹蛮茶快，扶头老酒中。
荒隅经岁客，土俗渐相通。

留取园中数亩赊，拟栽灵药谢纷华。
儿童今日知翁喜，移得君家豆蔻花。

芳草复芳草，有人孤倚楼。
明月复明月，何处照离洲。
相见渺无期，此恨讵相知。
日暮天寒吹属玉，蛮江豆蔻重重绿。

提胡芦，提胡芦，东呼西呼声不孤。
豆蔻花繁葡萄疏，野香野气薰薰粗。
过相烦，为我携，攒砂点漆苞累累。
呜呼此友兮坚相期，山樊乱蕊霑皴皮。

可但补阙名官日，不逢引裾强谏时。
上朝有疏天常纳，下殿无行谁独疑。
论道何如出纶晚，督军颇叹封侯迟。
凌烟画手今寂寞，豆蔻林高荔子垂。

豆蔻雨分霁，翠𫊻雪炊香。

天不长春又入冬，可能含笑拒霜风。
凌霄器宇随时见，茉莉生涯到处穷。
但可怜花成后约，莫将豆蔻掩前功。
人生且进蔷微露，滴滴金钱总是空。

春禽唤雨屋山呼，二月韶光一半无。
作祟岂逃泥滑滑，原情当坐谷孤孤。
不应豆蔻花梢重，已怪荼{艹縻}叶子麤。
年去年来谁奈得，酒酣击缶和噫呜。

芳草复芳草，有人孤倚楼。
明月复明月，何处照离洲。
相见渺无期，此恨讵相知。
日暮天寒吹属玉，蛮江豆蔻重重绿。

青鸟传书渡海迟，乱山衰草葬蛾眉。
锦囊消歇余香在，狼藉春风豆蔻枝。

日淡风轻养物华，老天将此付诗家。
人情巧似营巢燕，春意忙于赴壑蛇。
寂寞兰亭空有感，凄凉金谷竟谁夸。
绝怜狂甚樊川杜，枉杀吟情豆蔻花。

天工施巧亦无穷，开尽枝头入草中。
先借豆花来作样，旋将槐蘂缀成丛。
淡匀弄色蔷薇紫，深蒂含胎豆蔻红。
可是夏英无胜汝，鬓云一朵爱珑松。

峡口苍梧县，城依南斗魁。
江浑海潮上，地热火山来。
草没嘉鱼穴，云封拜表台。
到应无狱讼，豆蔻酒频开。

阇婆之国古来有，其人裸体蓬厥首。
后来改号作爪哇，君僭称王妻僭后。
跣足露乳布缠腰，往往自妍不知丑。
千岛万岛南海南，谓远无虞险可守。
成周通道八蛮朝，旅獒越裳孰敢后。
真腊彭亨皆入贡，巴尚答洽尔独否。
壬辰腊月明日望，三平章往命招诱。
泉州出门七州洋，飞樯舞帆朔风吼。
五旬有余至其境，惊禽骇兽破胆走。
前主初丧后主立，国乱未定内掣肘。
生擒瞎直吃当王，癸巳三月之十九。
先降土汉必者牙，水陆引道分左右。
继获昔剌小大子，□□留屯岂容久。
所俘病亡或逋逃，穷则反噬如野□。
□秋班师会占城，诸国降表肯相受。
梢工满载槟榔果，征夫烂醉椰子酒。
生金铜钱暨百宝，搜山讨掳恣意取。
蝤蛑虾蟹玳瑁螺，芭蕉豆蔻皆可口。
风俗可怪亦可怜，食无匕箸但用手。
生年月日都不记，淫乱混杂忘牝牡。
得此诗料告者谁，滕良伯父乃吾友。
我赋长篇当凯歌，甘誓胤征同不朽。

东园花下记相逢，倩盼偷回一笑浓。
书簏尚缄香豆蔻，镜奁初失玉芙蓉。
歌阑燕子楼前月，魂断凤皇原上钟。
寄语虞卿谩多赋，九泉无路达鱼封。

扬子江头两信潮，送君西去木兰桡。
依依暮雨鸳鸯梦，袅袅春风豆蔻梢。
细字碧笺随雁到，小帘朱户抵天遥。
长安触绪牵情地，不特魂销骨亦销。

豆蔻梢头春事休，风飘万点只供愁。
杜鹃啼破三更月，梦绕云间百尺楼。

豆蔻梢头春欲妍，历山高下覆祥烟。
祗今骐骥腾千里，当日麒麟下九天。
中渭早芬廷尉誉，集贤行峻曲江迁。
貂蝉奕世真余事，愿比灵椿赋大年。

闽海云霞绕刺桐，往年城郭为谁封。
鹧鸪啼困悲前事，豆蔻香销减旧容。

豆蔻梢头春意浓，轻狂无奈赚花风。
今年拼却寻芳晚，凖拟残枝占晚红。

南部风流志，东山窈窕容。
诗笺元襞彩，史笔近书彤。
花月妖时见，闺房美间锺。
梦兰宵有证，吞蘂露添浓。
稍讶钗分髻，还怜镜隐胸。
吹箫仪彩鳯，遗策驻游龙。
会是云间堕，真成月下逢。
光风开豆蔻，钿履上芙蓉。
湘岸传虚瑟，昆廷学晚钟。
瓌姿随月满，绮思𣨼春慵。
乱絮飞何远，繁花影自重。
红裳明洛浦，白雨湿巫峰。
织女期清汉，宜男结绿茸。
丹书多避忌，银叶竟怔忪。
每遂西瑶宴，长防北斗舂。
屏深金屈戌，珮响玉玲珑。
阅古柔情极，䌷书逸兴浓。
烛还通德侍，研有雪儿供。


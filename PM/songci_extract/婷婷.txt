婷婷袅袅出纱窗，坐使红妆万目降。
翠袖薄笼春笋十，玉钗初合绿云双。
四弦对客追三叠，万唤令人忆九江。
曼倩酒狂本无量，为渠潋滟倒银缸。

尺许新条长杏栽，丈余斑笋出墙隈。
浪愁草草酴醾过，不道婷婷芍药来。

买断春光与晓晴，幽香逸艳独婷婷。
齐开忽作栾枝锦，未坼犹疑紫素馨。
绝爱小花和月露，折将一朵𥮾银瓶。
今年偶忆年时句，倦倚雕栏酒半醒。

萧萧洒洒复婷婷，一半风流一半清。
不为暑窗添午荫，却来愁枕作秋声。

山路婷婷小树梅，为谁零落为谁开。
多情也恨无人赏，故遣低枝拂面来。

紫玉盘盛碎紫绡，碎绡拥出九娇饶。
却将些子郁金粉，乱点中央花片梢。
叶叶鲜明还互照，婷婷风韵不胜妖。
折来细雨轻寒里，正是东风拆半包。

大姑老已丑，小姑少而秀。
婷婷独立水精宫，罗袜生尘飘翠袖。
彭郎坦腹方醉眠，小姑起舞春风前。
古来同室无双美，天壤乃有彭郎子。

祥光子夜都明彻，婷婷仙子来仙阙。
精神玉雪比不如，犹带蓬莱秋夜月。
郎罢今晨莫世情，那知便不显门庭。
我来只诵香山句，不重生男重生女。

冉冉梢头绿，婷婷花下人。
欲传千里信，暗折一枝春。

陈留人物后，疑有隠屠耕。
斯人岂其徒，满腹一杯羹。
婷婷小家子，与翁同醉醒。
薄暮行且歌，问之讳姓名。
子岂达者与，槁竹聊一鸣。
老生何所因，稍稍声过情。
闭门十日雨，吟作饥鸢声。
诗书工发冢，刀𥬞得养生。
飞走不同穴，孔突不暇黔。


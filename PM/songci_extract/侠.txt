去年初释褐，一命列蓬丘。
青袍春草色，白纻弃如仇。
适会龙飞庆，王泽天下流。
尔得六品阶，无乃太为优。
凡登进士第，四选升校雠。
历官十五考，叙阶与尔俦。
如何志未满，意欲凌云游。
若言品位卑，寄书来我求。
省之再三叹，不觉泪盈眸。
吾家本寒素，门地寡公侯。
先子有令德，乐道尚优游。
生逢世多僻，委顺信沈浮。
仕宦不喜达，吏隠同庄周。
积善有馀庆，清白为贻谋。
伊余奉家训，孜孜务进修。
夙夜事勤肃，言行思悔尤。
出门择交友，防慎畏薰莸。
省躬常惧玷，恐掇庭闱羞。
童年志于学，不惰为箕裘。
二十中甲科，赪尾化为虬。
三十入翰苑，步武向瀛洲。
四十登宰辅，貂冠侍冕旒。
备位行一纪，将何助帝猷。
即非救旱雨，岂是济川舟。
天子未遐弃，日益素餐忧。
黄河润千里，草木皆浸渍。
吾宗凡九人，继踵升官次。
门内无白丁，森森朱绿紫。
鹓行洎内职，亚尹州从事。
府掾监省官，高低皆清美。
悉由侥幸升，不因资考至。
朝廷悬爵秩，命之曰公器。
才者禄及身，功者赏于世。
非才及非功，安得专厚利。
寒衣内府帛，饥食太仓米。
不蚕复不穑，未尝勤四体。
虽然一家荣，岂塞众人议。
颙颙十目窥，龊龊千人指。
借问尔与吾，如何不自愧。
戒尔学立身，莫若先孝弟。
怡怡奉亲长，不敢生骄易。
战战复兢兢，造次必于是。
戒尔学干禄，莫若勤道艺。
尝闻诸格言，学而优则仕。
不患人不知，惟患学不至。
戒尔远耻辱，恭则近乎礼。
自卑而尊人，先彼而后己。
相鼠与茅鸱，宜鉴诗人刺。
戒尔勿旷放，旷放非端士。
周孔垂名教，齐梁尚清议。
南朝称八达，千载秽青史。
戒尔勿嗜酒，狂药非佳味。
能移谨厚性，化为凶险类。
古今倾败者，历历皆可记。
戒尔勿多言，多言者众忌。
苟不慎枢机，灾危从此始。
是非毁誉间，适足为身累。
举世重交游，拟结金兰契。
忿怨容易生，风波当时起。
所以君子心，汪汪淡如水。
举世好承奉，昂昂增意气。
不知承奉者，以尔为玩戏。
所以古人疾，蘧蒢与戚施。
举世重任侠，俗呼为气义。
为人赴急难，往往陷刑死。
所以马援书，殷勤戒诸子。
举世贱清素，奉身好华侈。
肥马衣轻裘，扬扬过闾里。
虽得市童怜，还为识者鄙。
我本羁旅臣，遭逢尧舜理。
位重才不充，戚戚怀忧畏。
深渊与薄冰，蹈之唯恐坠。
尔曹当悯我，勿使增罪戾。
闭门敛踪迹，缩首避名势。
名势不久居，毕竟何足恃。
物盛必有衰，有隆还有替。
速成不坚牢，亟走多颠踬。
灼灼园中花，早发还先萎。
迟迟涧畔松，郁郁含晚翠。
赋命有疾徐，青云难力致。
寄语谢诸郎，躁进徒为耳。

花萼楼高望柳堤，春桥横水短虹蜺。
五陵游侠翩翩过，半脱朱袍鬭锦鸡。

北地良家子，山西旧将儿。
新从羽林射，得赴雁门期。
横死人无比，微行世不知。
长安偏重侠，赵国素多奇。
照地连钱锦，迷春凿落卮。
喝卢燕市客，顾笑楚台姬。
烟树黄山路，霜云白草时。
雕弓孤月满，骋马一尘随。
应手双雕落，回头赤日移。
却归东第去，高宴九灯枝。

乾坤忽震荡，土宇遂分裂。
杀气西北来，遗毒成僭窃。
议和其祸胎，割地亦覆辙。
傥从种将军，用武寨再劫。
不放匹马回，安得两宫说。
巍巍开国初，真宰创鸿业。
一统包八荒，受降临观阙。
并州稍稽命，骈头亟膏钺。
于今何势殊，天王狩明越。
诸镇本藩翰，楚破阖城血。
翠舆欲东巡，蹈海计愈切。
诏下散百司，恩许保妻妾。
瞻彼廉陛尊，孰与壮班列。
肉食知谋身，未省肯死节。
检校舆地图，宁复见施设。
三吴素轻浮，伤弓更心折。
四顾皆惊波，苍黄共呜咽。
维兹艰危秋，贫士转疏拙。
明年谷增贵，贤愚罔分别。
何处置我家，患在建午月。
故山盍早归，岂忧践霜雪。
作意海边来，初非事干谒。
责我卖屋金，流言尚为孽。
汪公德甚大，游说情激烈。
力救归装贫，一洗肝肺热。
如公趋急难，正似古豪侠。
行藏道甚明，亲养志先决。
去矣茅三间，无问衣百结。
他时期卜邻，此日尤惜别。
请以兄事公，尺书未宜缀。

本初休车骑，陶令归田园。
憧憧天壤间，何人无一廛。
惟我若断梗，漂流浙江边。
牵丝始立岁，屏处知命年。
虚恬因势使，憔悴仍化迁。
愧无杨仆功，居不外汉闗。
又非穉季侠，徒使墙垣穿。
欲收衰病身，迤逦还故山。
风波渺万里，欲去无由缘。
愿窃刺史符，一临江汉壖。
敢同昼绣归，仅比辽鹤翻。
送老得三径，奉亲归九原。
如斯志愿毕，天恩真满泉。
所祈造物心，俯徇人欲偏。
决策在今岁，无令辜愿言。

蕨拳婴儿手，笋解箨龙蜕。
荐羞杞菊开，采𣃁烟雨外。
嗟予饭藜藿，咽塞舟溯濑。
朝来二美兼，一饱良已泰。
充肠我诚足，染指客应慨。
平生食肉相，萧瑟何足赖。
王郎催牛炙，韩老忆鲸鲙。
侠气信雄夸，戏语亦狡狯。
我师鲁颜子，陋巷翳蓬艾。
执瓢不可从，一取清泉酹。

条侯得剧孟，吴楚坐可馘。
我知无能为，失此一敌国。
伟哉奇男子，侠气横八极。
书生复何者，肮脏老笔墨。
刺口论安危，事往竟何益。
匹夫啸空野，惊尘一方塞。
区区空有意，浩荡洗锋镝。
何如吴王孙，语辄面浮赤。
交游得朱亥，负贩鄙胶鬲。
腰间铁丝箭，上镞紫塞翮。
笑指蛇豕区，灭此而后食。
诸公未备知，欲荐恨无力。
明日我过君，烹牛呼社客。
当书游侠传，令子姓名白。

条侯得剧孟，吴楚坐可馘。
我知无能为，失此一敌国。
伟哉奇男子，侠气横八极。
书生复何者，肮脏老笔墨。
刺口论安危，事往竟何益。
匹夫啸空野，惊尘一方塞。
区区空有意，浩荡洗锋镝。
何如吴王孙，语辄面浮赤。
交游得朱亥，负贩鄙胶鬲。
腰间铁丝箭，上镞紫塞翮。
笑指蛇豕区，灭此而后食。
诸公未备知，欲荐恨无力。
明日我过君，烹牛呼社客。
当书游侠传，令子姓名白。

贞观盛德后，馀庆未渠央。
旧闻闽海家，欲纵燕山芳。
教子嗣先训，开轩翼中堂。
地偏市朝远，几浄书简香。
先生陈太丘，饭糜百忧忘。
弟子真羯胡，不闻触屏僵。
一变豪侠窟，遂成邹鲁乡。
下车里门外，他年看诸郎。
坐上纡素发，诜诜立冠裳。
我诗自可弦，请以侑壶觞。

华裾锦领乌纱帻，气盖当年五陵侠。
胸中磈磊不可平，拂衣归来抱长铗。
轩然寄傲楸枰间，长恨坐隠非云山。
相逢笑我眷微粟，我归未可君何难。
世人钱作牛吼音，谁能立谈寿千金。
空令拥鼻诵招隠，知君心在仙峰阴。
故山自欲无归期，作诗但拟渊明词。
却愁他日林下信，千里寄我唯当归。

龙目秋成亦一奇，略无瘴雾损瑶肌。
荔枝韵胜材谁亚，益智名同性即非。
侠士从禽携弹去，鲛人探海得珠归。
不须直待枯成腊，便遣尊前解褐衣。

凉风生晚渚，碧草罗夕阴。
置酒高楼上，延月开灵襟。
秾妆映桃李，楚舞流清音。
金石间丝竹，逸响飞华林。
宾朋尽俊彦，然诺轻千金。
游侠事遐览，倜傥卑陆沉。
常恐芳菲歇，行乐乖寸心。
良时难再得，有酒须频斟。

长安有狭斜，狭斜难方轨。
道逢两青衣，问君住何里。
我家铜驼陌，高阁通朱邸。
长子爵通侯，次子联端揆。
小子事游侠，倜傥卑豪贵。
三子俱入门，轩车罗甲第。
三子俱升堂，光彩动阶陛。
大妇理珍裘，中妇曳云帔。
小妇弄笙簧，明妆拥歌妓。
丈人幸留连，雅舞扬清吹。

刘生世关辅，游侠周五陵。
天下俊倜傥，持夸矜刘生。
落魄游其间，豪族相依承。
鬭鸡横大道，走马入重城。
醉卧金张馆，高谈卫霍营。
报仇先剧孟，排难鄙侯嬴。
逸气凌秋鹗，清才莹玉绳。
灯前看宝剑，雪里按苍鹰。
校猎黄山苑，追兵青海滨。
华夷知姓字，燕赵冠婚姻。
耻作诸侯客，宁为奔走臣。
匈奴方入觐，雄略未能申。
且醉胡姬酒，将军讵敢嗔。

连天橐笔侍天台，始见东方画隼开。
路避晚风崤外转，人瞻冬日绛中来。
笳箫后队联幽侠，璧马中军聘楚材。
自昔河东股肱地，不应归节叹淹徊。

粤人多悍骄，风声亦惟旧。
儿童仅胜衣，挟棰相格鬭。
艺精气益横，质化心忘陋。
家饶喜称侠，世乱甘为寇。
岂伊天性然，习俗所成就。
吾闻互乡童，翺翔圣贤囿。
隠豹弄斓斑，攻驹发驰骤。
佩觿尔何知，义方得无谬。

从来无逸为元龟，艰难稼穑诚宜知。
奚为三老冻且馁，不以仁政勤嘘吹。
澹庵野人错料事，苦吟对雪空掀髭。
苏仙漫解赋晓浩，韩子亦徒歌晚澌。
两翁句法岂不好，祇欠鲠语书安危。
先生忍寒蹋凛冽，著屐步步如爰丝。
忧民未减胼胝叟，挟纩拥貂吾忍为。
斲水长哦压郊岛，令我玩味终朝持。
肯同侠窟暖金帐，不说庄生姑射肌。
平生浮云睨卿相，往往羞谈蔡克儿。
向来编研国朝事，典刑一一裨明时。
侧闻玉音犹在耳，记录姓名标殿帷。
遄归承明定不日，启沃要领亲凤姿。
莫将篇什助雪虐，好吐忠嘉淳俗漓。
致君宜许尧相稷，活国未惭唐宰墀。
嗟予三黜从此逝，已觉别袖风披披。
扁舟却忆剡溪老，梦寐早逐心旌驰。
古风永秘此囊锦，恶语勿笑吾言卮。
行行自爱保明哲，咄咄贤业追规随。
况复君家有故事，元城先生刘器之。

君不见长安侠少儿，臂鹰走狗争轻肥。
一朝遭渠国士知，笑视鼎镬如冰澌。
翘关负重俱细事，拔山扛鼎焉能为。
横行匈奴十万骑，肯以秘计干阏氏。
朝窃晋鄙符，暮解邯郸围。
军中不闻天子诏，向来灞上皆儿嬉。
我有黄石书，孺子漫多奇。
我有欧冶剑，荆卿何足挥。
运筹折冲衽席上，料敌决胜如蓍龟。
世遭右文叹数奇，纵有勇略将安施。
汉皇方受宣室厘，干戈不用包虎皮。
使我不得封万户，恨不生当高祖时。

刘生古豪侠，意气无与俱。
隠若一敌国，不顾千金躯。
击剑探赤丸，投琼叱枭卢。
醉使新丰酒，笑拥西京姝。

莫嫌屯垒是边州，试听河山说上游。
帐下文书三幕府，马前韡靺五诸侯。
王藩故社经除国，侠窟余风解报仇。
四十年来民缓带，使君何事不轻裘。

挟柘行吟涉庾园，鹊林惊绕果林寒。
幕中病客殊真侠，虚费游童逐弹丸。

媚丛无奈密，柔蔓不胜长。
非邻粉自白，似侠骨中香。
不分樱桃艳，名先播乐章。

晋歌本自传幽愤，楚俗缘何作胜游。
宴豆雕文夸瀹卵，侠场星影鬭飞球。
光翻蘋吹都无力，暖着花烟不肯流。
𢭏杏沃饧纷节物，更惭多病怯寒瓯。

清时得路每投闲，垂上甘泉玉笋班。
借箸几看趋魏阙，请缨常欲度天山。
放怀侠气千夫上，抵掌高谈一梦间。
使节尘生人共惜，朔风吹泪太湖湾。

吾宗老太白，俊逸自幼年。
学成喜任侠，长剑辞三川。
无心驯鸟雀，急义散金钱。
曳裾半天下，所至惊四筵。
笔阵扫强敌，诗情快涌泉。
一朝见贺监，荐鹗君王前。
金马得供奉，酒徒同醉眠。
从驾方连召，扶头得十篇。
奴视高力士，风期鲁仲连。
青蝇工点玉，锦袍棹回船。
自谓天地臣，浪称平地仙。
志大虽难揜，身危幸保全。
江陵欲难作，彭泽见几先。
仍喜宫词句，浑如讽谏篇。
至今读青史，终始无间然。

蕨拳婴儿手，笋解箨龙蜕。
荐羞杞菊间，采𣃁烟雨外。
嗟余饭藜藿，咽塞舟溯濑。
朝来二尾鱼，一饱良已泰。
充肠我诚足，染指客应慨。
平生食肉相，萧瑟何足赖。
王郎催牛炙，韩老忆鲸鲙。
侠气信雄夸，戏语亦狡狯。
吾师鲁颜子，陋巷翳蓬艾。
执瓢不可从，一取清泉漱。

条侯得剧孟，吴楚坐可馘。
我知无能为，失此一敌国。
伟哉奇男子，侠气横八极。
书生复何者，肮脏老笔墨。
刺口论安危，事往竟何益。
匹夫啸空野，惊尘一方塞。
区区空有意，浩荡洗锋镝。
何如吴王孙，语辄面浮赤。
交游得朱亥，负贩鄙胶鬲。
腰间铁丝箭，上镞紫塞翮。
笑指蛇豕区，灭此而后食。
诸公未备知，欲荐恨无力。
明日我过君，烹牛啖社客。
当书游侠传，令子姓名白。

条侯得剧孟，吴楚坐可馘。
我知无能为，失此一敌国。
伟哉奇男子，侠气横八极。
书生复何者，肮脏老笔墨。
刺口论安危，事往竟何益。
匹夫啸空野，惊尘一方塞。
区区空有意，浩荡洗锋镝。
何如吴王孙，语辄面浮赤。
交游得朱亥，负贩鄙胶鬲。
腰间铁丝箭，上镞紫塞翮。
笑指蛇豕区，灭此而后食。
诸公未备知，欲荐恨无力。
明日我过君，烹牛啖社客。
当书游侠传，令子姓名白。

贞观盛德后，馀庆未渠央。
旧闻闽海家，欲纵燕山芳。
教子嗣先训，开轩翼中堂。
地偏市朝远，几浄书简香。
先生陈太丘，饭糜百忧忘。
弟子俱羯胡，不闻触屏僵。
一变豪侠窟，遂成邹鲁乡。
下车里门外，他年看诸郎。
坐上纡素发，诜诜立冠裳。
我诗自可弦，请以侑壶觞。

华裾锦领乌纱帻，气盖当年五陵侠。
胸中磈礧不可平，拂衣归来抱长铗。
轩然寄傲楸枰间，长恨坐隠非云山。
相逢笑我眷微粟，我归未可君何难。
世人钱作牛吼音，谁能立谈寿千金。
空令拥鼻诵招隠，知君心在仙峰阴。
故山自叹无归期，作诗但拟渊明词。
却愁他日林下信，千里寄我惟当归。

石卫尉家锦步障，移在樊家园馆中。
醉到花残呼马去，聊将侠气压春风。

已强迂疏假印章，更扶衰病主杯觞。
功名已判初心负，豪侠都无故态狂。
静觉此身犹外物，懒思与世永相忘。
清泉白石生来事，曲几明窗味最长。

玻瓈春作江水清，紫玉箫如雏鳯鸣。
漏声不闻看炧烛，侠气未减欺飞觥。
单车万里信有数，二年三过宁忘情。
钗头玉茗妙天下，琼花一树真虚名。
酒酣忽作檀公策，间道绝出东关城。
清歌未断去已远，回首楼堞空峥嵘。
貂裘狐帽醉走马，陌上应有行人惊。
径投野寺睡正美，鱼鼓忽报江天明。

悲歌流涕遣谁听，酒隐人间已半生。
但恨见疑非节侠，岂忘小忍就功名。
江湖舟楫行安在，燕赵风尘久未平。
饮罢别君携剑起，试横云海剪长鲸。

我友剑侠非常人，袖中青蛇生细鳞。
腾空顷刻已千里，手决风云惊鬼神。
荆轲专诸何足数，中夜入燕特起舞。
一身独报万国雠，归告昌陵泪如雨。

春风射雉苑城旁，走马还来入醉乡。
夜暖酒波揺烛焰，舞回妆粉铄花光。
浮生一笑常难必，此乐它年未易忘。
莫作五陵豪侠看，奚奴归路有诗囊。

突兀球场锦绣峰，逰人士女拥千重。
月离云海飞金镜，灯射冰帘掣火龙。
信马随车纷醉侠，卖薪买酒到耕农。
今年自笑真衰矣，但觉凭鞍睡思浓。

我登少城门，四顾天地接。
大风正北起，号怒撼危堞。
九衢百万家，楼观争岌嶪。
卧病气壅塞，放目意颇惬。
永怀河洛间，煌煌祖宗业。
上天祐仁圣，万邦尽臣妾。
横流始靖康，赵魏血可蹀。
小胡寕远略，为国恃剽劫。
自量势难久，外很中已慑。
籍民备胜广，陛戟畏荆聂。
谁能提万骑，大呼拥马鬛。
奇兵四面出，快若霜扫叶。
植旗朝受降，驰驿夜奏捷。
豺狼一朝空，狐兔何足猎。
遗民世忠义，泣血受汗胁。
系箭射我诗，往檄五陵侠。

世事何知与愿违，十年高卧看群飞。
猎围花市无人问，渔艇烟村有梦归。
银烛焰长揺酒浪，宝刀佩稳压戎衣。
君看白首寒窗客，侠气纵横亦未非。

青草渡头波接天，山翁吟啸自悠然。
朝餐偶过卖鱼市，晚泊时逢迎荻船。
投老未除游侠气，平生不作俗人缘。
一樽酌罢玻璃酒，高枕窗边听雨眠。

绝物离人恨未能，聊为旦过打包僧。
蹇驴渺渺秋山雨，孤榻昏昏夜店灯。
酒量已随诗共退，客愁仍与病相乘。
颓然衰飒嗟谁识，侠气当年盖五陵。

惯向江湖铩羽翰，云霄那敢接鹓鸾。
百年未必如炊久，万事真须作梦看。
白首据鞍惭侠气，青灯顾影叹儒酸。
手遮西日成何味，还我平生旧钓竿。

莫笑生涯似断蓬，向来诸侠避豪雄。
报仇使气风尘里，吹竹弹丝锦绣中。
乐事眼看成昨梦，倦游心伏作衰翁。
论交尚喜笻枝在，白鹿泉边溯晚风。

侠气峥嵘盖九州，一生常耻为身谋。
酒宁剩欠寻常债，剑不虚施细碎雠。
岐路凋零白羽箭，风霜破弊黑貂裘。
阳狂自是英豪事，村市归来醉跨牛。

短剑悲秦侠，高歌忆楚狂。
酒醒愁衮衮，香冷梦伥伥。
屋老垣衣茂，池深石发长。
地炉须早计，衰病怯新霜。

少喜洛阳侠，今成衡岳僧。
深培地炉火，明照佛龛灯。
衰鬓晨霜白，禅心古涧澄。
犹能遍参在，为我买行縢。

少年喜任侠，见酒气已吞。
一饮但计日，斗斛何足论。
绿草满雉场，红旗植球门。
三叫落乌帻，倒泻黄金盆。
银炉炽兽炭，狐兔纷炮燔。
浩歌撼空云，壮志排帝阍。
回首今几时，去日如车奔。
朱颜辞晓镜，白发老孤村。
邻翁劝黍酒，稚子供鱼飧。
功名信巳乎，万事付乾坤。

寄迹人间梦已长，新年脱帽始微霜。
坐中使气如秦侠，陌上行歌类楚狂。
扫榻欲招贫与语，杜门聊以醉为乡。
稽山剡曲虽堪乐，终忆祁连古战场。

青骊渡河水，侠气动刀环。
入幕沙尘暗，临风鼓角闲。
地形通柏谷，秋色满榆关。
谁复轻儒者，难淹笔砚间。

勿笑山翁病满躯，胸中侠气未全无。
双瞳遇醉犹如电，五木随呼尽作卢。
代北军人富羊马，江南奇士出菰芦。
何由亲奉平戎诏，蹴踏关中建帝都。

日晒霜融作浅泥，酒家却在断桥西。
五陵今代无豪侠，独卧茅檐听午鸡。

侠气当年盖五陵，今成粥饭在家僧。
身存但倚贫非病，齿落方惭豁可憎。
踏月闲穿双草𪨗，听琴横按一枯藤。
年来万事都经遍，强笑看人独未曾。

平生南地惯羁游，放浪常同不系舟。
鼍作夜风经沌口，鹳鸣秋雨宿杭头。
方倾意气轻秦侠，俄困悲伤类楚囚。
买屋数间聊作戏，岂知真用作菟裘。

卧听城门出土牛，罗旛应笑雪蒙头。
但须晨起一卮酒，聊洗人间千种愁。
处处楼台多侠客，家家船舫待春游。
梅花未遍枝南北，定为余寒得小留。

终朝流汗浃衣褠，怅望何时枕簟秋。
作雨未成徒益热，举杯不醉更添愁。
悲歌易水轻燕侠，对泣新亭笑楚囚。
别有生涯君会否，烟波无际弄孤舟。

鼓声阗阗众戏屯，百仞太华临端门。
端门两廊多结彩，公卿士女争来奔。
接板连帘坐珠翠，帘疏不隔夭妍存。
车驾适从驰道入，灯如撒星天向昏。
赭衣已御凤楼上，露台宣看簇钿辕。
山前绛绡垂雾薄，火龙矫矫红波翻。
金吾不饬六街禁，少年追逐乘大宛。
呼庖索醑鬭丰美，东市憧憧西市喧。
持钱下数买歌笑，玉杓注饮琉璃盆。
落然遗俗监主簿，夜对经史多讨论。
比诸豪侠乃自苦，明日苜蓿盈盘餐。

春风约柳一片西，欲托鸟翼传音稽。
昨朝偶向东城去，草草又逢骢马蹄。
长髯御史威正峭，沙堤来坐气吐霓。
我乘小驷虽甚瘦，喜见骖驭犹解嘶。
适闻南都接大尹，笑我出处今何迷。
耻趋捷径身已老，惩羹何用频吹齑。
蛟龙失水等蚯蚓，鳞角虽有辱在泥。
困居废井谁引手，岂得更望青云梯。
笔锋劲发若强弩，余力曾彻七重犀。
倦禽雄雌不饱腹，日暮徒念还巢栖。
大椿朝菌各有尽，此物何怪庄叟齐。
诚知豪侠自快乐，东郊南陌竞鬭鸡。
胸中有道无广狭，包括宇宙在一稊。
何时与公去颖尾，湖水漫漫如玻瓈。
世间会合固不易，况乃仕宦多相睽。
正似邮亭恋行者，未到止息空歌骊。
我贫尚不给朝夕，焉得负郭置稻畦。
筋骸幸且稍轻健，山水纵好无路跻。
傥公他时买田宅，愿以藜杖从招携。
吾儿诗书不足教，亦以助力于耕犂。

风餐露饮橘洲仙，胸次清于月样圜。
侠客偶遗金弹子，蜂王撚作菊花钿。

非侠非狂非逸民，读书谋国不谋身。
一封北阙三千牍，再活西州六万人。
雨露晚从天上落，芝兰亲见掌中新。
仁心义概丝纶语，长挂巴山月半轮。

鸣佩甘泉不乏人，谁能博古复通今。
直如汲黯非游侠，忠似更生不铸金。

东华正踏软红尘，却趁西湖祓禊辰。
历似明天时令正，春逢闰岁物华新。
流连花柳输豪侠，判断湖山愧隠沦。
尚拟鸣銮一游豫，还陪英衮奉严宸。

策策秋声起树枝，遥怜塞下雁来时。
宁闻中夜荒鸡舞，肯拾他人竹马骑。
短剑旧曾交侠客，小诗犹作将偏师。
无情却是青铜镜，刚照书生两鬓丝。

谁称为近侍，宜与牡丹尊。
霞綷千千叶，香撩黯黯魂。
红楼思侠少，宝髻奉王孙。
賸插不堪照，颜衰汴水浑。

农人力已勤，要在布嘉种。
手持高斗柄，觜泻三犂垅。
月下叱黄犊，原边过废冢。
安知侠少年，玉食金羁拥。

磊落黄从事，清吟古气多。
少年知任侠，欲老解登科。
辨起公卿坐，时为慷慨歌。
又持珠玉赠，将奈老贫何。

大梁有公子，洛阳有游侠。
昔时意气相凭陵，不问兴亡事栽插。
栽红插绿鬭青春，春风与开春雨飒。
两都富贵不相殊，走马寻芳何合杂。
只闻年少竞争先，摘叶嗅花身更捷。
安知遗爱旧留守，驰献百葩光浥浥。
尚书最重欧阳公，盈盘分去蜂偷猎。
但能为乐饮醇酒，何必署名黄纸牒。
翰林职清文字稀，不比外官烦应接。
曩公为花曾作谱，端相用意随蝴蝶。
拟王拟妃姚与魏，岁岁年年千万叶。
独将颜色定高低，绿珠虽美犹为妾。
从来鉴裁主端正，不藉娉婷削肩胛。
旧品既著新品增，偏恶妒芽须打拉。
尝忆同朋有七人，每失一人泪缘睫。
唯我与公今且存，无复名园共携榼。
公因尚书戴红紫，白发欺公生匼匝。
磨墨挥毫兴不衰，作诗坐使刘曹怯。
副本能传幸一观，口诵舌摇徒嗫嗫。

年年泼火雨，苦作清明寒。
梨花犹半绽，塘水已迷漫。
愁看日更永，冷漏夜未阑。
酒沫起玉盏，烛泪生铜盘。
春衣向来脱，带眼斗觉宽。
试问彼侠少，何处跨金鞍。

蕙风花气雨余天，报答融和玉作船。
壮岁自能鸜鹆舞，老狂犹有柘枝颠。
群鸿翩度昆昭锦，双凤翔从玉井莲。
起我少时豪侠兴，未甘诗客号臞仙。

蝗食虚来凤，牛刀第割鸡。
解纷谁侠行，怀惠或婴啼。
寤叹伤凋落，虞歌思惨凄。
邺侯家传在，兰佩可童觿。

长年无好怀，一病动辰浃。
凄然清镜中，衰鬓不胜镊。
自怜鬼见笑，甘受天所厌。
坐令金石友，散作霜后叶。
崔郎雕龙裔，翩翩古游侠。
不忘平生言，经过颇稠叠。
忆昨赋新诗，贾孟困凌蹑。
情高破天悭，语妙出月胁。
老秋余几日，丛菊抱寒蝶。
何时跫然来，一笑起衰薾。
寒醅对梨枣，不惜倒箱笈。
但恐食无鱼，令君反弹铗。

滁阳饶古迹，山水境幽然。
名流相接踵，题咏日纷繁。
我来值长至，欲一向山前。
适逢豪侠友，相约入林渊。
巉岩如虎伏，苍松似龙眠。
少憩闻清磬，徐步览名泉。
山僧供茗椀，不为礼数牵。
坐卧兴夷犹，啸傲山之巅。

东风习习初春天，流澌冻解兴鱼潜。
池波生绿纹漪涟，和气已觉弥天渊。
人间佳处不独此，我有嘉客称世贤。
怀归不肯依刘表，满怀贮月清光皎。
君行天下眼力高，泰山自见秋毫小。
往时祖烈通帝震，凛凛奚啻霜松清。
力扶彜伦正皇极，精贯日月伊忠诚。
声弥宇宙身卑下，贪天下愿群龙驾。
功高德厚愈流光，谁信幽潜空厚夜。
吾闻丹穴多祥鸾，正论世济非论官。
惭卿惭长彼何事，五公四世嗤新安。
欣然如君食旧德，澜翻自诡真奇特。
潇湘江上忽相逢，遨游远自蚕丛国。
诗豪气侠负家传，平生重义不重钱。
千金万镒随手尽，南来祗有两臂全。
且言昔与吾兄别，相勉相期皆远业。
六年万里天西南，历井扪参淅今接。
故人已作骑箕英，憔悴倦游谁可伦。
风波险阻厌蜀道，恨不泽国归垂纶。
如今岂乏资身策，家在吴江天一域。
床头金尽何足言，气干牛斗心金石。
不须伍举谈班荆，开心见胆须真情。
交游衮衮半朝露，家有谏省真难兄。
听君话言坐未定，投我新篇富嘲咏。
我思伯氏不可作，君为感叹岂其命。
自惭无力空殷勤，扶摇孰起垂天云。
愧无词华堪掞庭，安得琼琚持报君。

百年弹指顷，群动不遑夕。
娈彼惰游者，长夜浮太白。
豪侠旁无人，卧我楼百尺。
衲子缚禅静，不敢践桑陌。
武夫髀肉满，睥睨候边隙。
道家求不死，真火养阴赫。
躁人干速化，自点雷门额。
书生苦穿凿，奇字穷鸟迹。
何如吾老农，一雨犂春泽。
相忘与鸡豚，所辨才菽麦。
不闻有孔子，安识由与赤。
纷纷举世士，肝胆自疆埸。
老翁捧腹笑，空洞无一积。
有来问时事，请以臆对客。

养气非为侠，轻财弗市恩。
仁声高月旦，义概彻天阍。
称美推贤嗣，扬名有顺孙。
活人几百万，何止驷容门。

义侠久无迹，吾乡见此翁。
紫微欣税驾，飞将许同功。
银茜联恩渥，金兰蔼义风。
虽增嬴博恨，犹喜桂成丛。

云中见双鸟，高飞揭日月。
毛羽贲文章，翱翔异鹰鹘。
翛然邈千里，竟不顾林樾。
春风漫飘飏，劲翮更超忽。
陌上游侠子，窥尔徒仓卒。
虽有金弹丸，睥睨不敢发。
因知奇异资，自保长超越。
回视黄雀群，胡为恋尘{土孛}。

古城南出十里间，鸣渠夹路何潺潺。
行人望祠下马谒，退即祠下窥水源。
地灵草木得余润，郁郁古柏含苍烟。
并儿自古事豪侠，战争五代几百年。
天开地辟真主出，犹须再驾方凯旋。
顽民尽迁高垒削，秋草自绿埋空垣。
并人昔游晋水上，清镜照耀涵朱颜。
晋水今入并州里，稻花漠漠浇平田。
废兴髣髴无旧老，气象寂寞余山川。
惟存祖宗圣功业，干戈象舞被管弦。
我来览登为叹息，暂照白发临清泉。
鸟啼人去庙门阖，还有山月来娟娟。

京师轻薄儿，意气多豪侠。
争夸朱颜事年少，肯慰白发将花插。
尚书好事与俗殊，怜我霜毛苦萧飒。
赠以洛阳花满盘，鬭丽争奇红紫杂。
两京相去五百里，几日驰来足何捷。
紫檀金粉香未吐，绿萼红苞露犹浥。
谓我尝为各阳客，颇向此花曾涉猎。
忆昔进士初登科，始事相公沿吏牒。
河南官属尽贤俊，洛城池籞相连接。
我时年才二十余，每到花开如蛱蝶。
姚黄魏红腰带鞓，泼墨齐头藏绿叶。
鹤翎添色又其次，此外虽妍犹婢妾。
尔来不觉三十年，岁月才如熟羊胛。
无情草木不改色，多难人生摧拉。
见花了了虽旧识，感物依依几抆睫。
念昔逢花必沽酒，起坐驩呼屡倾榼。
而今得酒复何为，爱花绕之空百匝。
心衰力懒难勉彊，与昔一何殊勇怯。
感公意厚不知报，墨笔淋漓口徒嗫。

秦士多豪侠，夫君久遁名。
青山对高卧，白首喜论兵。
气古时难合，诗精格入评。
公车不久召，归袖夕风生。

胸怀磊落逢知己，气略纵横负壮心。
玉麈生风宾满坐，金鳞照甲士如林。
牛羊日暖山田美，雨雪春寒土屋深。
自古幽并重豪侠，祗应行乐费黄金。

吴越天下富，京畿游侠乡。
陇亩尽膏腴，第宅皆侯王。
世言苏湖熟，霑丐及四方。
自我来石门，触目何凄凉。
清晨开务门，有酒谁复尝。
累累挈妻子，汲汲求糟糠。
父老称近年，十载尝九荒。
聚落成丘墟，少壮争逃亡。

何年商颢澄中秋，中光列籍稀校雠。
冰轮充满不复玷，玉斧弃置无烦修。
虾蟆遁走兔老黠，历历可认浑银楼。
扬光厌倦落凡眼，臭黄涨雾纷蜉蝣。
收芒转彩向林壑，孕秀石腹非雕锼。
夜深辉怪想出没，肯混瓦砾埋荒幽。
地神竦踊竞持护，山鬼睥睨潜惊媮。
扶疏桧影亦透入，非假幻化人能不。
谁将作屏伴几砚，窗日互耀摇双眸。
三山放翁实赠我，镇纸恰称金犀牛。
翁今钜宋清庙器，咸钟韶磬铿鸣球。
所学况不负天子，报国岂暇官资谋。
子虚赋传赐科第，始计兵说裨宸旒。
倾城宠易妒亦速，巴蜀寄宦瓯闽游。
仙风侠气愈卓越，锦袍玉局当朋俦。
平生专车祗文藁，江汉万古词源流。
昆仑坱圠大巧在，乃欲绘画真堪羞。
精神闻道尚遒紧，恨未面觌肝肠投。
此屏远送有深意，绝胜龟甲围香篝。
用张舍避立必直，铭戒要我参李尤。
拙诗酬贶忘不韪，是亦一痴何从瘳。
菱租鱼市仰高咏，乘舆未果随子猷。
来春流水鳜肥好，看我坐钓书船头。

瓮面水明红菡萏，草头风战黑蜻蜓。
平生最爱游侠传，燕坐且读离骚经。

计拙难敷食与衣，惟将侠气借相知。
何如冯子归弹铗，争似毛生立见锥。
清世翩翩谁是美，尘寰碌碌已称奇。
有时举翮连云起，不比函关一只鸡。

高高黄金台，燕赵争趋风。
后来得荆卿，恩礼尽鞠躬。
丈夫易感激，况在穷厄中。
缟衣登素车，函谷照已空。
吕政当野死，燕丹无奇功。
侠骨化为铁，血变海水红。
英愤气不磨，今为亘天虹。

素丝冲尘化为墨，老人双鬓无由黑。
俗儿翻手候炎凉，惟有君心比霜雪。
破窗草亢风雨寒，梦游帝乡虎当关。
枯鱼对酒泪溅俎，雄剑夜吼铜花干。
二十辞家颜色故，春心不语弦解语。
借君古镜施铅华，含羞独泣罗房雨。
青天中开多不平，少年裘马如流星。
千金无处买侠骨，坐念岁月空峥嵘。

少小住京邑，不识世寒煖。
欢来上高楼，但爱湖水满。
所历辄忘归，其交亦常款。
岂伊岁齿深，遂与境事断。
萧萧宋□宅，赫赫金张馆。
□坚多侠游，隠约出幽伴。
胡为乎山中，长歌至于懒。

诗道古所重，诗篇今不难。
寂寥建安来，尚有李杜坛。
齐梁小儿体，往往不足观。
君侯贤关秀，磊落夜光寒。
簸弄豪侠窟，洗涤儒腐酸。
连编忽堕前，惘然失悲欢。
金华三洞高，东流五百滩。
乃能收拾之，尽归一毫端。
惜我保社人，未同把檀栾。
挥弦送飞鸿，悠悠发清弹。

有儒落落何为者，策驴晓到吾门下。
凤标高古气深淳，询之乃是陶唐民。
并汾形胜太行麓，西距潼关大河曲。
春秋战国汉晋史，所书义勇雄侠士。
多出三晋与秦燕，古云气俗禀之然。
我颅儒冠腰博带，躯干不如脑腑大。
曾游两河望王屋，不到并州心不足。
喜君历历说其乡，引我心飞过太行。
因爱其乡爱其人，已重其人重其文。
文比玉溪既高爽，诗比玉川仍清新。
胡君不但歌诗好，又工画笔名精妙。
画牛百年鼻不干，浙东独有戴巡官。
胡君不肯居戴后，自署名为画牛叟。
忽摧两幅教余看，回首故园心恋恋。
我家一廛寄淮汭，往曾亲把枯犂尾。
月下歌商叩牛角，雨里寻春坐牛背。
长来提劔事羁游，虚名役我荒西畴。
见君画得牛如活，却忆烟蓑淮汭秋。
胡君胡君君贤者，画得信奇宜少画。
勿令画价闻于人，掩君诗价兼文价。

永日劳君倍驿驰，相期无失见相思。
义均吕驾来千里，情过阳关书一卮。
喜接禅医开道眼，愧逢诗将立降旗。
此行且纵漳滨卧，免弄幽并侠少儿。

三吴豪侠骋轻肥，尽是当年襁褓儿。
鬓发苍苍颜色改，问翁如此复何为。

任侠行权世所诛，将军尚借齿牙余。
古来名将勤招选，底事牢辞不敢居。

江山阻且长，矫首乡关隔。
空闺泣幼妇，憔悴失颜色。
隠闵鹳鸣篇，寄彼西飞翼。
剥封览情素，既喜复凄恻。
别时梅始花，伤今食梅实。
览古帝王州，结交游侠窟。
千金沽美酒，一饮连十日。
春风吹酒醒，始知身是客。
杜宇啼一声，行人泪横臆。
衣破谁与纫，发垢孰与栉。
勿谓游子心，而不念家室。
新交握臂行，肝胆犹楚越。
丑妇隔江山，千里情弗绝。
殷勤挥报章，归计何时决。
今夕知何夕，睹此纤纤月。
此月再圆时，门前候归辙。

君家谪仙人，豪侠好骂讥。
脱靴辱权幸，捧砚夸宠妃。
风月三千首，百卉弄春晖。
恭惟紫微公，执笔赞万几。
大行或差舛，考验在璿玑。
同时三君子，日月争光辉。
我生百年后，览之神奋飞。
粤从志学来，斯文力发挥。
瓦札带尘壤，羊毛拂烟霏。
言词虽不工，往往造精微。
邂逅逢名世，如何尚布衣。
为我特倾倒，我心亦依依。
从今愿卜邻，穷空不思归。
厚意敢虚辱，三尺横金徽。

娟娟篱头花，白白间绿叶。
明光裁贩袴，不掩游子屧。
余春背人去，乞与弄芳蝶。
感我万古心，离离不相接。
我行田野间，落魄何所挟。
犹能自撑拄，使气学汉侠。
悠然芳草畔，见此衣逐妾。
罗帷未生梦，粉面反成怯。
幽香薰倒人，山麝火初熁。
长亭或相思，如见玉蹀躞。

敲门者谁子，二豪姜与郑。
扬袖入长揖，掀髯略常敬。
于时月当阶，籁声断四听。
展席交股坐，剧谈飞舌竞。
恃侠争誉己，拈卷索分韵。
呼儿注老瓦，酒力快辛硬。
膻荤屏俗馔，梨栗错村饤。
杯行无不釂，恐犯诗坛令。

紫褪红销到海棠，几多游侠为渠忙。
秋声落盏鶑调曲，春色恼人花鬭香。
羝乳虽能屈苏武，牛衣终不卧王章。
男儿多少英雄气，只对东风醉几场。

君臣一德盛熙宁，厌故趋新用六经。
但怪画图来郑侠，何期奏议出唐坰。
掌中大地山河舞，舌底中原草木腥。
养就祸胎身始去，依然锺阜向人青。

去年为君来，明廷峙鸾鹄。
今年为亲归，蚕市苦思蜀。
扶舆出修门，万里宛在目。
大江六月寒，风饱帆数幅。
金山如幽人，杜蘅缭荷屋。
采石如壮士，铁骑明鋈续。
五老烟光开，九华云气矗。
如王公大人，冠冕而佩玉。
大孤狷介甚，赤壁清旷足。
黄鹤侠者流，隽放不容束。
英雄古荆州，霜月耿乔木。
寂寞三闾亭，风露落秋菊。
阳台峰十二，森拱峡江曲。
高标耸赤松，绝槩凛孤竹。
或如汉汲黯，抗直敢掁触。
又如唐真卿，峻絜不受辱。
瞿唐滟滪堆，一柱轧坤轴。
溃城睢阳孤，钩党林宗独。
水石明边酌，蘋蓼佳处宿。
宽作几月程，迎面峨眉绿。
世道淡有味，人生平为福。
江山无愧容，草木有余馥。
试剑信雄拔，易简更清沃。
虎蛇方横道，有此廉平牧。
相如驷马贵，长孺一翁秃。
明河隔黄姑，碧落杳飞鹜。
独复即无妄，多识廼大畜。
岁晏以为期，仁亦在乎熟。
木末老芙蓉，阑干深苜蓿。
邮签莫厌娄，瑟僴尉淇奥。

旧脱败蓑乱，新添华节高。
肃容春尚静，侠气夏方豪。
黄孕子鱼腹，青披孔雀尻。
丰撞知可制，雷动景锺号。

腊寒初破作春阴，澌涩铜乌远漏沉。
气折笙簧声易软，涧匀梅柳色潜深。
已催豪侠将狂兴，更恼衰残欲病心。
任展轻销谁画得，雾昏楼阁半遥林。

画帘黄幄幕前扉，侠陛浑如后殿仪。
只自起居更履后，却陪二府立多时。

并儿任气侠，年少肝胆雄。
锦臂金弹丸，银鞍玉花骢。
腰插三尺剑，手开二石弓。
轻生重大义，一战朔庭空。
斩取戎王头，捷奏甘泉宫。

黄云连陇树，红日下溪榆。
毡帐三千里，蜂屯十万夫。
鲁刍肥厩马，汉粟遗城狐。
虎韔空涵月，犀渠半网蛛。
游军声勃崒，巡徼语咙胡。
柳脆藩篱薄，桑干堑垒孤。
突炎将及燕，逋尾又侵乌。
曲引梅花落，谣闻小麦枯。
将军金騕袅，轻侠绣蝥弧。
十二营田利，知谁上此图。

暑风空战荻萧萧，尽日舟行淖没腰。
曾见决堤忧螘漏，未闻涸辙纵鳅跳。
成渠致利今无郑，具备先时古有尧。
安得圩图比安上，忧时如侠奏清朝。

老仗相如节，佳时负酒尊。
人谁羞侠毂，我自愧乘轩。
尘土欺貂袖，功名付犊裈。
令君休负矢，予不诧王孙。

可怜何岩民，何罪遭此劫。
寇攘发他邦，警报经旬浃。
官府过张皇，民居少宁贴。
昨方科箭翎，今又催甲叶。
厚敛招提金，名色何所挟。
昌言募土兵，相与守城堞。
绣衣意其欺，急下征兵帖。
束手无一人，差官许专辄。
县官至何岩，丁壮被威胁。
黔首畏墨黥，依违谋未协。
口或出怨咨，心实先震慑。
官兵胡为来，纷然肆渔猎。
室庐罹毁烧，老稚残锋铗。
山径至通逵，舆尸交积叠。
敢枭平人首，伪奏谯门捷。
杀民汝何勇，杀贼汝何怯。
此乡风俗淳，武断无豪侠。
目不识戈矛，家尽事耕馌。
岂应有叛谋，谁子为荆聂。
黄巾纵挺威，吾地足未涉。
官吏大不仁，使尔血先喋。
千家聚落蕃，几代农桑业。
一望成邱墟，独非我臣妾。
安知此怪事，不入贼间谍。
设或𢭏吾虚，小垒真岌嶪。
舟中敌国多，况望蒸徒楫。
书生忧世心，夜半不交睫。
作诗吊冤民，诗成泪盈颊。
翻恨天门高，不与阎闾接。
丈夫贵敢言，女子乃呫嗫。

东君行趣装，桃李事如梦。
蝶懒欲息游，鶑老不好弄。
残红正可怜，更禁风雨送。
榆荚羞独飞，却恼杨花共。
去年于此时，客食红尘哄。
眼看豪侠儿，跃马青丝鞚。
美姝舞娉婷，吹箫来紫凤。
开樽六一亭，偃盖飞来洞。
我亦强行吟，诗成和者众。
时序易推移，人事少闲空。
翻思年时乐，已如耳边哄。
清晓坐孤寺，晴曦照华栋。
沙平嘴带鸥，山远腰横蝀。
阅书眼倍明，拈笔手犹冻。
扫地焚甲煎，呼童开腊瓮。
汲井得甘泉，瀹茗试新贡。
短章写我怀，谩遣儿曹讽。

昔日潮守有昌黎，恩波万顷横鳄溪。
五百年后得余令，棠阴上与韩本齐。
故家县谱熟展布，砉然牛刀优割鸡。
期年已报三异政，节爱堂扁焕新题。
手摩民瘼心隠痛，药石其肯靳刀圭。
老农终岁不识吏，废畴荒陇皆锄犁。
邑有豪侠擅武断，缿筒告诉来髫𫠜。
仁者之勇一发露，爱苗亟欲芟稗稊。
谁为鼠辈巧道地，周道如砥生蒺藜。
公车未采舆人诵，端士先为横议挤。
朝中有语稍辨雪，言者愕立惜噬脐。
侯朝闻命暮就道，束书之外他无赍。
出廛五日才百里，截镫卧辙相提携。
乞留有状白府治，辞以君命安敢稽。
香花随乘推不去，丁壮遮拜婴孩啼。
不知朝廷闻得否，天下贪吏浊如泥。
毁誉失真例如此，狂澜既倒谁能堤。
书生有舌不善佞，今拜东野头须低。
诗成翻恨天门远，何人乞我青云梯。

虎豹摩牙闯九关，人心节义不逾闲。
监门郑侠能无惧，折槛朱云若是班。
赖有名留千古重，不容身在众邪间。
忠臣义士骨不朽，白日青天敕许还。

晨光泫露华，秋声乱风叶。
翛然步中庭，诗瘦单衣怯。
尘销玉宇浄，西爽浮双睫。
围绕簿书丛，颇觉汗欲浃。
吏散仍心清，窗泛𬬻香浥。
生平耆幽讨，此意若为惬。
沧浪楚名郡，江澄山嵬嶪。
流派潇湘分，气脉衡庐接。
四序春无边，万象光有晔。
阁束范宽手，天开画屏折。
怡融田野间，夫耕而妇馌。
林鸡鸣喈喈，沙禽堕跕跕。
千里趋农桑，渠肯事游侠。
不晚刈黄云，腰镰忙劫劫。
年丰多暇时，陈迹旋搜猎。
六亭仅一存，感慨思足蹑。
访古亟临眺，乐此忘疲薾。
腾身一柱峰，𫖯首百雉堞。
怀哉千岩翁，骚坛未易躐。
昼览五言城，中宵劳梦蝶。
词锋摧泰华，畴敢撄其铗。
有来二妙吟，骊珠粲盈笈。
格律守萧规，欲和可容辄。
荒园𥩟更新，成趣期日涉。
旧贯仍追还，轮奂顿增烨。
绣谷酒一尊，杏冈琴三叠。
苍雪清肺肝，寒碧漱牙颊。
凌虚及遐观，崇成赖谋叶。
废兴端有数，鲜裳换须捷。
公余约遨嬉，倘不负随牒。

少年看花日千遭，黄金买笑侠气豪。
盏斟西凉绿蒲萄，燕歌赵舞纷绮罗。
插花上马玉颜酡，鞭马如风花底过。
九天阊阖手可摩，扬眉不怕金吾诃。
杜鹃一声啼山阿，门掩绿苔愁秦娥。
春树红颜能几何，万里封侯成蹉跎。
河南布衣正婆娑，却笑因风想玉珂。
未肯岩前扪翠萝，商丘不唱采芝歌。
独深于易如邹轲，紫阳真人声相和。
莲荡归来扬其波，我傍梅花读遗书，不知纷纷坐久落花多。

人道山东入职方，书生胆小虑空长。
遗民似蚁饥难给，侠士如鹰饱易扬。
未见驰车修寝庙，先闻铸印拜侯王。
青齐父老应流涕，何日鸾旗驻路旁。

浪迹遍齐州，曾从剑侠游。
尚嫌秦政臭，肯要郅支头。
客礼朝三殿，儿嬉弄五侯。
吾犹看不破，何况道家流。

策策秋声起树枝，遥怜塞下雁来时。
宁闻中夜荒鸡舞，肯拾他人竹马骑。
短剑旧曾交侠客，小诗犹足将偏师。
无情却是青铜镜，刚照书生两鬓丝。

此君词翰逼晁秦，万鹄袍中少拟伦。
色笔探怀如有助，朱衣点首岂能神。
长安市素多游侠，天子廷曹怀士人。
玉座临轩亲发策，可无鲠论披龙鳞。

蜀国香笺似彩霞，装成近集入京华。
千篇诗好精灵器，百轴文雄侠少夸。
繁富积皇新职贡，妍明春帝晓鶑花。
彤庭何处安排好，李谪仙才称草麻。

春色初从江国来，湖边杨柳岭头梅。
梅花飞雪柳垂带，递次相将时节催。
春力欺寒过江北，深谷黄鹂生羽翼。
晓月轻烟禁苑啼，南园桃李已成蹊。
就中何处芳菲好，春波飞絮魏王堤。
我忆去年暮春月，京洛新妆丹凤阙。
天津水绿烟树深，万井笙歌牡丹发。
天子銮舆驾幸时，嵩峰瑞霭笼郊圻。
扈从千官与万骑，翊卫羽休兼佽飞。
六宫随驾罗珠翠，诸王从行陪七贵。
香气成霞金犊车，呜珂中节虹龙驷。
朱桥细柳端门前，画舫横塘会节园。
朝花贵侠珊瑚席，夜烛娇娥玳惠筵。
西楼残月深宫漏，明河半沈垂北斗。
纵饮贪欢意未阑，紫陌喧喧人已繁。
玉钩挂帘开雉尾，晓日赭袍朝至尊。
方今寓止临清渭，杜门无与天涯异。
殊忘诗酒狂荡心，但悦琴书高古意。
可惜春芳渐欲归，五陵烟草方离离。
回忆当时洛阳道，歌魂空与残花飞。

郡斋空古塞垣西，才喜相逢又解携。
若值山东豪侠问，嵇生慵更作书题。

高隠仙山下，依山携草堂。
穷年乐石水，切意玩缣缃。
竹径来嵇阮，鱼梁集惠庄。
论文探致极，寻古袭遗芳。
沉意诗书苑，游心翰墨场。
海鹏潜羽翼，露豹郁文章。
侠洽千门庆，联翩却桂香。
活和资胜景，变化得神方。
虚槛临寒水，平皋占夕阳。
溪云蒸柱础，岚气润衣裳。
露叶飘书幌，风花落酒觞。
往还乘月喜，酬唱为春忙。
宗族传雍睦，门闾被宠光。
高情谁可及，积善不能量。
顾我何为者，多年别故乡。
他时归计遂，依附葺云房。

平生尚倜傥，壮大苦摧折。
主人能结纳，佳境为铺设。
渺{氵皛}东江来，谽谺暮云裂。
倡女稍多艺，市酒且供啜。
侠气复何聊，心朋幸相悦。
解冠从放荡，大呼谁挽掣。
咄哉千里足，嗟呼三寸舌。
海物唤龙取，天葩令鬼折。
艳唱声非雅，戏谈理当谲。
帷房笑私昵，闾巷嘲琐屑。
更鼓莫催睡，夜风谗去热。
俗士鲜大志，于今重小节。
内行豕在泥，外貌犬伏绁。
吾侪古豪杰，方寸浴日月。
被谤肯自疑，为欢顾犹拙。
放饭彼不惭，使我无齿决。

子长汉良史，笔锋颇雄刚。
惜哉闻道寡，气志苦不常。
心如虫丝轻，随风东西扬。
一事若可喜，不顾道所长。
公言绌原宪，侠贼乃为良。
仁义谓足羞，货殖比君王。
黄老先六经，斯言固猖狂。
吁嗟夫子没，两观无刑章。
予怀班孟坚，驳议何洋洋。
传与后世人，慎思其否臧。

日落长安道，大野渺荒荒。
吁嗟秦皇帝，安得不富强。
山大地胍厚，小民十尺长。
耕田破万顷，一稔粟柱梁。
少年事游侠，皆可荷弩枪。
勇力不自骄，颇能啖干粮。
天意此有谓，故使连西羌。
古人遭边患，累累鬭两刚。
方今正似此，猛士强如狼。
跨马负弓矢，走不择涧冈。
脱甲森不顾，袒裼搏敌场。
嗟彼谁治此，踧踧不敢当。
当之负重责，无成不朝王。
田侯本儒生，越略今洸洸。
右手握麈尾，指麾据胡床。
郡国远浩浩，边鄙有积仓。
秦境古何在，秦人多战伤。
此事久不报，此时将何偿。
得此报天子，为侯歌之章。

横议游侠四出，清流标榜自贤。
血染瓜田方止，尸投浊河可怜。

陌头侠少行歌呼，方演东晋谈西都。
哇淫奇响荡众志，澜翻辨吻矜群愚。
狙公加之章甫饰，鸠盘谬以脂粉涂。
荒唐夸父走弃杖，恍惚象罔行索珠。
效牵酷肖渥洼马，献宝远致昆仑奴。
岂无蘋藻可羞荐，亦有黍稷堪舂揄。
臞翁伤今援古谊，通国争笑翁守株。
孔门高弟浴沂水，尧时童子谣康衢。
扬觯姑欲退观者，鸣鼓本非攻吾徒。
亦如曼倩负逸气，呵斥佞幸惊侏儒。
于时后村茅柴熟，先生滑稽腹如壶。
虽无谢郎玉帖镫，幸有幼安布裙襦。
未妨优场开口笑，亦恐药市逢方𪾦。
更阑漫与通德语，醉倒聊遣宗武扶。
幽冥茫昧莫致诘，石言神降果有无。
翁云天公施罪福，亦如王者行赏诛。
巫咸可使诅楚否，泰山曾不如放乎。
况今民脂积消铄，洋洋如在宁助虐。
贫妇鲜能具复禈，贵人何必夸重较。
九重深喜农扈丰，五等超加社公爵。
更宜速飞腊前白，仍为潜驱山中駮。
除人大患捍大灾，与民同忧可同乐。
翁之用心极惓惓，余于致福未数数。
因思挥金犹粪土，奚异弃物捐溪壑。
神听聪明靡僭滥，诏书温厚戒椎剥。
重华渔稼茅茨俭，大禹疏凿衣服恶。
谁歌此诗送且迎，共挽浇风还太朴。

游侠客无珠履，故人子有练裙。
小楷临乐毅论，太息祭田横文。

翩翩双白马，结束向幽燕。
借问谁家子，邯郸侠少年。
弯弓随汉月，拂剑倚胡天。
说与单于道，今秋莫近边。

君不见邯郸轻薄少年儿，鬭鸡走狗长相随。
忽然失意向杯酒，拔剑相看死何有。
君不见关西大姓多侠徒，结客如云倾五都。
一朝金尽人事改，昨日交朋竟谁在。
我笑悠悠世上人，须臾反复非情亲。
拂衣便欲沧海去，但许明月随吾身。
张侯为人心事好，使我一见喜欲倒。
交友如君未易逢，相逢恨不相知早。
相知虽早亦何为，气豁神倾在一时。
君知海内刘玄德，我识弘农皇甫规。
昨来赠我琼瑶作，把酒高吟意寥廓。
色动曹刘侧耳听，魂归万古开冥漠。
故人一别两何如，无限风期记素书。
千里神交如咫尺，相思谁道隔江湖。

故人身披紫绮裘，腰佩宝玦骑胡骝。
英风侠气横四海，辞我远向淮南游。
淮南桂树应犹在，八公举手遥相待。
明月高悬五两头，随君千里过淮流。
十年鞍马边城道，又向边城见春草。
春草萋萋路入秦，长安北望空愁人。
荆楚奇材多剑客，感慨相逢思报国。
男儿事业早致身，青鬓须防雪霜迫。
我向人闲久拂衣，白云相伴掩岩扉。
调琴鼓罢清商曲，愁见孤鸿天际飞。

目断千山嗟宿草，言犹在耳奈从何。
文人纵有诗人少，侠气不如道气多。
哲匠久埋泉下骨，吟徒今似法中魔。
吾非具眼空饶舌，自掩柴扉适意歌。

剑法年来久不传，年来剑侠亦无闻。
一从袖里青蛇去，君山洞庭空水云。
逸人习剑得其诀，时见岩前青石裂。
何如把此入深番，为国沥尽匈奴血。

豪侠相逢好弟兄，竹篱茆舍聚双星。
青松影里诗鸿雁，白石岩前酒鹡鸰。
笔下驱回千铁骑，胸中包得几沧溟。
令人忆著张华剑，三百年来无血腥。

爱向其中舣短篷，眼前景物总玲珑。
神仙窟宅垂杨里，图画溪山落照中。
甚是繁华输侠少，也须幽胜属衰翁。
世间风月无如此，卖鹤来谋地一弓。

倦听花卿曲，狂歌侠士行。
年华与心事，醉里自分明。

西家粥粥鸡将雏，俛啄蚱蜢行相呼。
羽毛未合事纷夺，四顾不虞乌毕逋。
翻窥捷取血丹吻，性命须臾那可忍。
草深决起落东家，垂翅离披犹蠢蠢。
东家司晨乃有雄，平时嘴距凌秋风。
怒冠趋前作雌伏，以翼覆藉哀穷凶。
初脱祸机惊未定，生意中闲不能寸。
时其饥渴经纪之，踸踔梳翎苏委顿。
物生知母不知父，此虽其类非其侣。
陈婴杵臼义所激，郭解朱家侠何取。
呜呼人有不如物，呜呼今固不如古。
从来山泽生龙蛇，人间父子成豺虎。

家贫近市常喧啾，灯夕无灯冷于水。
罢参法喜深炷香，示疾维摩低隠几。
梅花相亲不余负，酒盏成疏竟谁使。
一生甘作痴冻蝇，百方莫趁追奔螘。
颇闻捷奏箭飞书，想见升平花作市。
醉吹笙篴舞蛾眉，春入鼓鼙腾马耳。
落钗敖荡少年事，弹铗悲歌游侠子。
宁种松风眠隠居，自𣃁芝田餐甪里。
掉头尘土谁枉尺，过眼纷华不盈咫。
吾生如月浪中翻，人情得蜜刀头舐。
内观各自普光明，顿悟中生大驩喜。
紞如三鼓雨声寒，睡思正浓姑舍是。

侠客千金不称求，途穷相顾问因由。
临分脱赠青萍剑，莫荡人间琐碎雠。

春浓无处不相宜，草暖云昏二月时。
蝶舞花梢风细细，鶑啼柳底日迟迟。
模将景物归诗卷，判得光阴付酒卮。
个里各随人有得，五陵豪侠岂能私。

子房铸铁报韩仇，智者反为豪侠误。
倾秦岂在博浪沙，继世自闻嬴业仆。
吁嗟精卫亦偿冤，一旦奋飞身不顾。
衔石填海抑何愚，岂在朝朝与暮暮。
精卫精卫汝不知，沧海终有陵谷时。

仗剑一长笑，出门游四方。
雄心吞宇宙，侠骨耐风霜。
豺虎须擒攫，狐狸敢颉颃。
大梁二壮士，千古姓名香。

长安二月春正浓，长江二月风正急。
城头杨柳雪絮飞，道傍黏雨沱潦湿。
邯郸谁家侠少年，上马意气挥金鞭，下马扫笔大如椽。
兴来一石未能醉，剧饮数斗口流涎。
玉山跌倒扶未起，金鞭留当酒家里。
隔楼仿佛画眉人，相邀夜宿鸳鸯被。
睡魔不醒五更钟，笛声吹断相思泪。
嘐嘐鸣鸡将度关，欲去未去踟蹰间。
道逢项庄把剑舞，楼上美人歌玉环。
划然掣电蛟龙怒，便指南楼问归路。
二千三百里更长，尔备衣粮我屝屦。
青衫著破不堪典，典到青衫共谁语。
世上岂无虬髯汉，散财结客千千万。
岂无燕昭万黄金，筑作高台礼瓌彦。
秦坑汉骂不肯收，自是一番遭薄贱。
唐人科举更糊名，天下英雄消沮尽。
生儿不学去封侯，锥毛弄秃成霜鬓。
世无荆轲樊於期，只今谁复是男儿。
我闻兵凶战危事，愁杀天上蚩尤旗。
人心承平易思乱，中原块土急驱汉。
蔡城未下辟未诛，机来一发不容间。
三边未即妖祲清，天河何时能洗兵。
送君不作断肠客，三尺一骑君西征。
临岐酌酒再三语，今日君王自神武。
此行投笔事班超，不必区区问儿女。
上流夜夜雨如箭，下流炮火惊淮甸。
襄师重屯郢州北，淮师未解长江面。
劝君莫赋横槊诗，楼头正要筹边算。
军前一著天下奇，夜斩楼兰无人知。
露布直到天子墀，六宫懽动龙颜怡。
维清象武献太庙，未央前殿称玉卮。
搴旗斩将不足道，运筹帷幄果谓谁，曰何功第一参次之。
噫吁嘻，帝命我公归衮衣。

西风客老雄心在，泰古人稀侠骨香。

人间三十二，名字几千春。
慷慨汉游侠，孝慈周吉人。
视物犹视己，顾亲宁顾身。
山中当出相，嗣子世其仁。

动荡六合间，是谁行春风。
万有本天分，此气何冲融。
一嘘著旧树，几朵班新红。
居然受巧摘，持以当晴穹。
相期到烂熳，一笑成舂容。
政不满金谷，何复言锦宫。
未尝五日雨，人事乃尔穷。
亦思发幽抱，求勿孤天工。
跛履去洛阳，打拐不谓同。
旦莫造化手，倘侠辟可衷。

八尺龙媒出墨池，昆仑月窟等闲驰。
幽州侠客夜骑去，行过阴山鬼不知。

忆我幼时事，南归自番禺。
三边已澒洞，内郡犹无虞。
故居山城间，四面阛阓区。
东西万货集，朝暮百贾趋。
诸父领宾客，衣冠一何都。
觞豆日谈笑，往往皆文儒。
比屋有高楼，其上娉婷姝。
侠少喜酒贱，歌呼间笙竽。
无何郁攸作，一夕化为墟。
朝廷易楮币，百姓骈叹吁。
物价渐踊贵，饥剽多流俘。
我家众长上，生近乾淳初。
曰此风俗降，岁岁有不如。
老者迁化去，少者分驰驱。
生理益艰窘，口腹各自图。
书囊裹笔砚，扁舟落江湖。
苟且禄仕齿，荏苒岁月徂。
乍得返乡里，惊怛心若刳。
前辈尽黄壤，小儿皆白须。
屡火不一火，坊巷非旧闾。
上冢享亭仆，访寺诗壁污。
向之红粉面，蚁穴髑髅枯。
乃知宇宙内，万有皆空虚。
我生逼六十，偶幸全头颅。
身阅大兵革，一思一欷歔。
怀旧梦恍惚，吊往肠郁纡。
六十年间事，历历尚可模。
我所见之人，百万泉下俱。
神仙谓不死，终久归于无。
寄语肉食子，无以智诮愚。

忆我弱甫冠，束书如钱塘。
中兴百廿载，行都滋浩穰。
虽已劣乾淳，尚可云小康。
巴蜀骇破碎，淮襄传扰攘。
腹心辇毂地，按堵如故常。
于时数万士，云集升上庠。
草茅起穷谷，拭目观国光。
出门不识路，天街何其长。
侠士剧燕赵，佳人□姬姜。
五鼓夜灯烛，万楼春丝簧。
吴米白如雪，奚啻千斯仓。
缥缈湖山间，画船娇红妆。
六桥杨柳岸，荷花云水乡。
四时无不宜，莫若僧夏凉。
小儒苦乏赀，冷眼看豪强。
托迹朝士馆，窃睨鹓鹭行。
台评或非是，庙论有不臧。
相与读邸报，愤闷填中肠。
侥幸江汉静，奸凶殛炎荒。
礼闱采刍言，始得伸名场。
岂谓边功相，曾不监彼狂。
骄淫无比伦，虐毒尤披猖。
未闻古天子，买田自置庄。
群小附鬼蜮，国脉内已戕。
虱臣颇有胆，四被言者章。
最后得拜疏，逋诛逃维扬。
万古木绵庵，不愧赵韩王。
草茂复古殿，雨淋集贤堂。
青史孰可□，念此心神伤。
焉得陆士衡，复与作辨亡。

栗里渊明径，桤林子美堂。
乱离容不死，穷乏果何伤。
红粒炊籼饭，青薹煮菜汤。
甲兵才偃息，城市转荒凉。
最苦樵苏贵，曾微药饵良。
频仍赊酒饮，卒急卖书偿。
败絮熏还曝，粗𫄨洗更浆。
炎蒸虽渐迫，寒冷尚宜防。
瀹茗征甆盏，包梨集纸囊。
头昏修菊枕，肤汗拭藤床。
困倦成衰懦，疏慵欠激昂。
厩空需马藁，碓净缺鸡糠。
思虑徒迂阔，营求竟渺茫。
忆儿观燕乳，怀友听鶑吭。
守分甘丘壑，逢时付庙廊。
骨骸同朽腐，名字孰芬香。
但握锄犁柄，终逃𫓧钺铓。
交游多竖褐，谈话止农桑。
应俗循中道，颐生宝秘方。
邻僧营藏字，侠士戏球场。
角武焉能往，摛文或可当。
病稀摩诘问，歌类接舆狂。
举世嘲痴叔，何人识漫郎。
北辕回朔漠，南棹辍沅湘。
谊气知犹壮，颓龄惧不遑。
六旬过眼电，万事满颐霜。
静乐非无动，闲遨却似忙。
连苔移巨石，带露数新篁。
天地诗人少，山林夏日长。
此心无别路，一武到羲黄。

书生豪侠味终酸，诗客颠狂骨本寒。
趋就坦夷非不欲，屈蟠老硬亦良难。
故将军已编民伍，冷广文犹齿学官。
何处浊醪谋一斗，能来相送上严滩。

近人于仕宦，如以韩卢猎。
泰山有不见，得兽夸足捷。
学问夫何如，有书钥诸箧。
府史以为师，仅能署吏牒。
雕鞍骤肥马，画阁贮美妾。
万一至公相，岂堪任调燮。
老友刘密翁，早隶周孔业。
大辂鸾和鸣，大乐律吕协。
南省据都曹，不以贵自挟。
朋来多下交，宾至必谦接。
解官寓城东，座寒乏毡{叠毛}。
高卧懒问选，两落秋蓂荚。
积薪后居上，彼勇哂吾怯。
为言耻孟晋，如病夏畦胁。
有时酤我饮，荒墅纵步屧。
果核饤俎豆，羹糁供匕䇲。
居然道怀孚，宜尔情话接。
公才岂不知，大川宜作楫。
顾于名利波，未肯卜利涉。
人生惑外物，种种意欲惬。
高睨官爵梯，等级恨不躐。
愚窃窥此翁，嗜欲阱已敛。
宁为三省鲁，不慕一诺侠。
经史入胸中，邱陵堆重叠。
文词落笔下，布泉极熨帖。
庄重异新锐，详缓蔑虚詟。
谁欤心怏怏，或者言喋喋。
气帅直其内，义理为管摄。
归欤扫松楸，试负都门笈。
中书多缺员，闻早下堂帖。
不然肃政台，冠豸群小慑。
分司江之南，亦足煦疲劣。
去当柳嘶{扎/虫}，还及杏飞蝶。
鲰生岭海梦，尚忆鸢跕跕。
短随李广衣，长弹冯驩铗。
万死脱一生，粗免翳桑辄。
今年七十老，鬓秃无可镊。
与人素寡合，况又畏讼谍。
往往交游间，平地生巀嶪。
万里风枝殊，一旦合鹣鲽。
挥麈许谙听，曳履容追蹑。
公将北阙觐，我终南亩馌。
甚欲饯远郊，扶杖尾蹀躞。
愧无一杯酒，阳关唱红颊。
他人侈别筵，椎牛宰刚鬣。
而此何枵然，穷极棋无劫。
顾视童子佩，帨砺若觹韘。
持干富人肆，讵肯出质贴。
吟兹送行篇，终夜不交睫。
浩浩号西风，索索雨木叶。

百岁十分过七分，侥幸古来所希有。
寻壑经丘讵得知，揣谓偷闲问花柳。
未暇扶杖支疲癃，每羞照镜现老丑。
商洛隠遁似辈行，幽并游侠岂朋耦。
朝哦雅什讽骚些，夜玩易爻测玄首。
焚膏空余冰檗心，补衮不到犁锄手。
惊思此生如掣电，昨日黄童今白叟。
炙眉折肱了不悔，爱评文字判是否。
包藏彼且城府深，鲠直我乃肺肝呕。
尔来何止师左次，三十六策上策走。
况如韩子生之辰，牛奋其角箕张口。
梯冲百道公输攻，一默不答坚墨守。
城西俊游小不忍，焉能轩左复轾右。
兰亭梓泽座有人，足与德功参不朽。
是日已尝谷雨茶，是岁木星守南斗。
是集举杯各见釂，浅量可能一敌九。
坐视喧哗醉愈恭，不记俎奇忘豆偶。
麦熟在即麹糵富，更愿所至可赊酒。
情怀坦荡尚真率，滋味淡薄保长久。
宁从散人盟狎鸥，勿作功臣烹走狗。

一峰何峥嵘，万象悉匍匐。
心包元气并，影立太空独。
遥瞻极干端，俯瞰际坤轴。
飘飘凌云身，杳杳送鸿目。
挥袖裨八风，开襟吞百渎。
醒脾咽醇清，涤髓荡痼俗。
斗摘紫垣杓，日攀黄道毂。
川令夷若奔，林诃魍魈伏。
螺蚌视三神，杯盎阅四隩。
参旗摩右肩，昆苑踏左足。
营营蚁磨旋，戢戢蜂房簇。
膻俎餍前臑，诗瓢悭半菽。
历测尊卢年，桴穷沃焦谷。
畴非浮点沤，吾亦寄粒粟。
气形孰融结，高深谁濬矗。
娲皇不能补，共工多事触。
飞思腾虚遨，殚精驰迥瞩。
浩浩蔑垠涯，浑浑曷边幅。
百刻倏汐潮，九行递朏朒。
达观等鹏鹪，殊趋殽燕蝠。
仙驭鞭虬螭，神驾轨骊𫘧。
寰中无遁照，象外有玄烛。
推寻制字苍，究考画卦宓。
万变既日滋，百灵遂宵哭。
某氏马锡三，何人鳌钓六。
底所真蓬瀛，是间自濠濮。
佳辰每难值，奇赏讵嫌数。
达士多放旷，拘儒例踧蹜。
味同侨札交，臭异智辅族。
稽首礼初梅，掀髯叫余菊。
节届小大寒，岁得中下熟。
野礼讲蜡迎，侲朋阅傩逐。
皴肤剥枯藓，瘦髪立冻木。
青针抽麦麰，绛粒茁樱薁。
乌龙特嵯峨，白雁几湾洑。
霞谯抹微绡，烟市皱轻縠。
画嶂屏横纵，字溪篆直曲。
兰非灌能馨，柏岂撼可秃。
长冈修蛇驰，短阜矮鳖缩。
一塔耸锥颖，千畦界棋局。
冷祠逃鼪鼯，荒冢吓鸱𫛳。
汲窟仆桔槹，获场眠碌碡。
橡实翻箨瘦，笋萌认鞭𣃁。
莽啼潜钩辀，篱嚼偃觳觫。
樵肩疮长镵，猎臂袒偏裻。
相劳声阿邪，力作响蓬扑。
闻磬认禅窗，指旛窥佛屋。
邃森逾二林，美秀埒三竺。
笼影夜龛灯，板声晓堂粥。
匪经陆老学，孰识陈尊宿。
兵比休虎屯，盗俱就鲸戮。
耨镈衍新畬，燧亭隳旧筑。
连营释鞞琫，四野竞畚梮。
别墅喧榼壶，圜扉静敲朴。
今各有缊袍，昔俱无旨蓄。
骎骎熙运开，沓沓壮观复。
闾阎一烬空，栋宇万础续。
货廛富鲍鱐，米市积穜稑。
登临恣夷犹，生息赖亭毒。
扫阴开晚晴，破沍作春燠。
硗畴蹙龟纹，涸浍开瓦卜。
昏声沸群鸦，暮色隠孤鹜。
店遥旅叱馿，陇隔穉唤犊。
鴂谣音哳嘲，偻荷步彳亍。
浦溆出渔艇，埼碛泊商舳。
僧包侧肩挑，奚囊俯腰束。
护舍荒吠狺，投林倦翔速。
驿蹄雷铿鍧，野燎星熠煜。
警棚报冬冬，栖埘呼喌喌。
相与忘是非，足堪了昏旭。
矧兹瑞六霙，预云宜百谷。
狐兔各深藏，蝻蝝靡遗育。
潜鱼未拨剌，骇兽或踯躅。
倒影已巅崖，余凌尚丘麓。
宿孽芽嫩黄，流澌酝娇绿。
联拳一舂锄，格磔双属玉。
掏苗揽奇辛，擘蕾嗅幽馥。
蛰户咸伺霆，烧痕渐矜曝。
审观寒向阑，追念暑尝酷。
凉既免炮燖，温又救皲瘃。
大化有乘除，胜残无断属。
是邦信巍巍，厥闻久昱昱。
淮海分扬州，斗牛躔北陆。
秦汉会稽吴，隋唐新定睦。
户歌楚人骚，家佩桐君录。
入笼尽参芝，盈室肯薋菉。
辉凤远媒翳，祥麟哂童牿。
栋材茂椅桐，跃冶乳镠鋈。
贤守宋广平，兴君刘文叔。
征隠屈黈旒，哀惸极膏沐。
缅怀解剑耕，遐想负薪鬻。
咳唾变兴亡，咄嗟异荣辱。
荛夫被儒衣，耕叟辟家塾。
道味调漆胶，谊声协敔柷。
严范盛蒸尝，轩莱恪尸祝。
勃兴畏后生，朋来乐私淑。
骈肩长裾曳，比屋短檠读。
高科接踵武，雅德棻被服。
委巷致聘旌，徒步胹公𫗧。
车引太仆驺，马给上林蓿。
岂惟供爪牙，固将倚心腹。
文华凌屈宋，武略迈颇牧。
袁丝却腐阉，丙吉雪冤狱。
差毫别同和，立界辨刚欲。
达汝媲稷皋，退吾侪绮角。
中焉敛韬略，外也灭表襮。
村诂订荄箕，俚授折都郁。
四经审钩弦，三秀攻珞琭。
处士傲貂绅，侠徒竞鸡踘。
里闾剧华腴，官府务涵霂。
喝雉投彩琼，落雕捷鸣骲。
高赀轶陶朱，雄辨骋张禄。
美酿压郫筒，大烹椎獠犦。
舞残金凤欹，歌缓翠蛾蹙。
千楼向笛吹，万室陶巾漉。
余尊霑皂隶，残炙饫童仆。
遐征罕赍粮，酗寝或枕麹。
间尝极备无，一是耻呼蹴。
金彩剪胜幡，沙囊篆符箓。
秋枣溲{牛羊}膏，冬稻熬狼臅。
城市虽冯扶，郊野尚轩喾。
四时务锄耰，千村鸣杼柚。
颗粒本牛衣，丝缕出蚕{艹曲}。
{纟集}商何羡闽，药市勿诧蜀。
盛年念畴昔，微梦恍忽倏。
已知壮心违，未觉老颜恧。
久黏簿书黐，幸脱簪冕梏。
得与麋鹿群，敢兼熊鱼欲。
席珍非待聘，有玉谩韫匵。
冥心同子綦，徐步效颜歜。
一麾断鹓班，百举阅饩告。
仙忝真应宗，诗愧玄英属。
亲故焮妖灾，怨雠腾谤讟。
字幼窘空空，省躬危毣毣。
卑飞类鹪鷃，逸步谢骅骕。
庶几便帻幍，焉能事鞲絭。
双洪汹奔涛，孤派涩凝瀑。
窗徒聚雪萤，袍未释银鹄。
之子虞一夔，伊人郑七穆。
三足分鼎铛，两锋交箭镞。
塼埴冀良陶，粝疏就精凿。
诚难角妙染，缪许啐余莤。
狂吟动千字，豪饮辄百斛。
墨淡立儿研，杯迟走童趣。
自倚大户宽，岂畏险韵复。
胆痒生芒棱，唾圆洗尘醭。
登山石同憩，临流泉共匊。
被褐敌裘绮，羹藜胜粱肉。
砖罏煎茱茶，瓦豆饤茈菔。
园无迂叟花，亭有醉翁蔌。
棕疏摘麈柄，莎软敷狨褥。
藤阴皆帷帱，松韵即筇筑。
逸兴春空云，耐交岁寒竹。
山腴嘬糟狸，海异吮醤鲎。
黎斑屑鹧鸪，端眼濯鸜鹆。
书穷萧衍评，奕妙王粲覆。
生平嗜好迂，我辈友谊笃。
矢诗一赓酬，言志双启沃。
析理精洛伊，谈史究温涑。
望之真堂堂，毛遂岂碌碌。
虞初九百篇，方朔三千牍。
酸醎糅盐梅，杗桷裁棫朴。
论文如有竞，见义每相勗。
燕乐思鹿鸣，切磋慕淇澳。
公直性所钟，辛勤起常夙。
枿佞请尚方，抨妖官硩簇。
扣阍幡屡举，寓直被曾幞。
刚肠挫未衰，劲气老弥肃。
百粤转沅湘，九河交济泺。
魂惊舞波帆，力弱掀淖辐。
道异十获禽，理难百中鹄。
晞颜宁如愚，尚老且缘督。
浮荣等槐蚁，往事付蕉鹿。
乐天心自怡，知命頞奚𫖹。
于野同人亨，勿药无妄福。
攀附联瀛登，广胖适沂浴。
寄兴本真率，成章仍丰缛。
时能一来游，倾箧买醽醁。

江阔雁声遥，何人共寂寥。
青天不可问，明月若为邀。
侠士夸骑鹤，蛮奴学射雕。
平生堂下柳，聊复伴秋宵。

喜诗如喜酒，举世流馋涎。
问酒有何好，妙处竟不传。
古人日已远，绝响三百篇。
后来谁措手，讽咏皆陈编。
自从骚选起，众作同虫蝉。
宪章日沦丧，变灭成飞烟。
翰林非世人，金晶应星躔。
手弄玉帝旗，堕作诗酒仙。
行迹老屐齿，侠气余龙泉。
淋漓洒醉墨，妙语穷真筌。
信手拈斧斤，一挥中方圆。
彼哉夸夺子，骇汗莫敢肩。
玉堂不能留，飘落南海边。
从此夸汗漫，一往五百年。
生平尚邱壑，梦想岷峨巅。
惭君赠醉侯，我饮不滴涓。
我诗如我饮，抚顶期相怜。
莫乞飞霞佩，学举白玉盘。

介士苦拘检，策士妙筹度。
侠窟养声誉，宦海高阶爵。
纷然殊门户，何能脱缰索。
自怜心期远，雅与俗物薄。
潜光莹璆璧，幽芬结蓠药。
濯濯出山泉，亭亭横空鹗。
挟策误中眉，投耒悲失脚。
文围严靷鞅，诗战淬铓锷。
梯飚转南溟，铭山荡朔漠。
君门虎豹严，天路鬼神恶。
高唱不逢和，贵售屡遭却。
龙移崖垠崩，鳌掉海湖涸。
运流数迁谢，时改异今昨。
乃翁安事书，此辈宜疏阔。
三年屠蛟虬，无用闲猛斫。
百金买砂青，不售虚奇药。
日月双飞奔，身世两寂寞。
夜雨暗灯火，秋月冷篱落。
不甘软弱吞，坐受饥穷缚。
万里落半途，全局差一着。
逝将故人心，共赴青云约。
东游略蓬壶，南望趋衡霍。
鼎中珠还返，腰下宝踊跃。
朝真玉皇颔，问道金仙诺。
青丘启玄命，白虎司秘钥。
朱实足我粮，灵液共我酌。
眷我上界仙，差胜生民乐。
危登望沙界，横溃煎鼎镬。
毡毳宅吴楚，戈鋋血川洛。
冠缨望豺狼，罗绮逐猱玃。
枯根痛芟薙，弱肉生啖嚼。
离离尽丘坟，莽莽空城郭。
悲来怆长怀，悟去念遐托。
相期离尘垢，有便上寥廓。
翘迹霄汉隔，动步穷途错。
机关暗施张，爪距猛拏攫。
盆瓶喧蠛蠓，旦暮算渠略。
纷纷自起灭，泛泛无栖泊。
云烟渺空山，浪涛赴旧壑。
他日欲相知，姓名寄归鹤。

一绿浮千郊，新风新雨吹秧毛。
仓庚玄乙声交交，愁心乱结丁香梢。
锦衣侠少千金豪，买春不怕春价高，量珠戛玉声嘈嘈。
青春青春急行乐，莫待红泥埋马脚。

月香水影眩锦画，冰魂雪骨酣华春。
神仙狡狯本玩世，处士游侠聊惊人。
怒艴不顾杀气横，忠赤自与晴曦亲。
山林著汝吾未许，绛衣朱襮鏖缁尘。

万金结游侠，千金买歌舞。
丹青映第宅，从者塞衢路。
身为他人役，名声落尘土。
他人一何伤，富贵还自苦。
东方有一士，败垣半风雨。
不识丝与竹，飞雀满庭户。
一饭或不饱，夜梦无惊寤。
此事古来多，难与俗人语。

渔阳豪侠地，北里富熏天。
快马金缠辔，但遇新少年。

絮飞丝堕满春阴，叹息流光节物深。
鸡鞠自喧游侠地，鶑花空思长年心。
寂寥功业看孤剑，淡薄情怀寄素琴。
我亦新来有华髪，并须携酒白头吟。

去国秦公子，穷途阮步兵。
别离如昨日，豪侠异平生。
江月为谁好，巴船何处行。
高秋伴摇落，早发若为情。

青天碎浮云，飘落随长风。
当年江海心，聚散岂谓同。
我发春霰白，君颜秋树红。
各将飞腾具，坐受穷困攻。
怀书更何罪，暴客岁不容。
数夕稍振发，共语凉天中。
天明换颜色，囊瓢赴群童。
此事本下策，改道无所从。
犹胜古侠士，侩牛市𪪞东。

有铁莫妄镕，镕作侠士椎。
有帛莫妄缝，缝作山人衣。
君看天放翁，气貌绝清羸。
濩落七尺身，仁义充肤肌。
无家救人穷，无田恤人饥。
江湖三十秋，白头转岖崎。
余情尚洒洒，不吐酸寒辞。
事慕古豪杰，诸儿那得知。
或云有仙骨，深中愈难窥。
趫腾华佗戏，偃蹇梁鸿噫。
世态贵反复，口语澜翻飞。
夫子顾之笑，百触不发机。
宁当待沟壑，西山古谁悲。
佩君珊瑚钩，酌以玻璃卮。
相知岂云无，去去勿复疑。

我作坐隠辞，客来问我坐隠方。
开门进客还复坐，为客历落言其详。
隠朝市，我不能冲尘冒暑走遑遑。
隠江湖，我不能披蓑戴笠操舟航。
隠山林，山林白昼行虎狼。
隠田里，田里赤立无资粮。
穷观六合内，投隠几无乡。
是以古来人，失路多猖狂。
或隠伶官侠客，或隠药肆僧房。
或为君平隠卖卜，或称陶朱隠行商。
虽能逃世网，于事未为良。
况我难携一身隠，二亲白发垂高堂。
神仙拔宅古亦有，无翼不得高飞飏。
不然少自屈，归去隠耕桑。
随佣竭作既无一夫力，买田筑室又乏千金装。
僮奴揶揄亲友弃，往往人厄非天殃。
悲来俯仰寻隠处，欲亲书册依杯觞。
引酒未一酌，狂风郁律冲肝肠。
读书未一卷，噫呜感慨泪浪浪。
酒能触人生愤激，书能览古知兴亡。
非徒不足充隠具，反缘二物来自戕。
覆杯掩卷且默坐，气定始觉如平常。
因思世上百千事，是非荣辱俱可忘。
杨朱墨翟悲泣两无益，伯夷叔齐浪死埋首阳。
不如随缘委运祇块坐，冥心径往游黄唐。
不论辨，不忧弹射相摧伤。
不还往，不忧风露沾衣裳。
人生衣食分已定，登途役役空自忙。
不见啄木鸟，终朝一饱如不偿。
不见守蓍龟，穷年引息泥中藏。
目前伸屈君莫问，此鸟孰与龟年长。
坐叹自笑客亦叹，烟□暗室生天光。

舍南舍北种田郎，唱得田歌曲曲长。
莫学傍村游侠辈，茜红抹额臂擎苍。

客路相逢在异乡，佐尊先得杜韦娘。
舞回锦臂花争艳，醉吸金波月鬬光。
他日未忘今日乐，老年须记少年狂。
五陵游侠休相笑，归去奚奴有锦囊。

北游不羡筑台金，忽解儒冠雪满簪。
短剑空横无侠气，破琴欲抚且悲吟。
啼猿声堕楚江碧，游鹿梦迷吴苑深。
若见麻姑闲问讯，桃花千树正阴阴。

葛家女儿十四五，不向深闺学针缕。
遍身绣出蛟螭文，赤手交持太阿舞。
红罗帕兮锦缠头，口吐长安游侠语。
侧身捷如飞鸟轻，嗔目勇如独鹘举。
云窗雾阁岂无情，终欠娇娆太麤武。
黄堂张燕灯烛光，两耳喧喧厌歌鼓。
人言葛氏善舞剑，曾向梨园奉尊俎。
短衣结束当筵呈，壮士增雄懦夫沮。
我怜健妇胜丈夫，却欲骄兵如处女。
安得成军如娘子，直气端能捷秦楚。
只愁逢著裴将军，公孙大娘汗成雨。

故人难合并，贫路惜羁旅。
孤蓬远追送，未怯危路阻。
当年滕王城，跌宕欣得侣。
朱颜侮华髪，笑口失愁绪。
那知更世故，侠客变处女。
西风凄破帽，细雨杂参请。
羽书虽云急，飞斝未忍去。
嗟予百忧集，俯仰辄龃龉。
萧然一匏笠，四海莫我处。
断崖挥手处，别意写双𫇛。
夜阑江树摇，尚想客凝伫。

长松梢梢老烟雾，瀑泉飞落千丈布。
树精摇手不敢呵，雅是仙人熟眠处。
睡蛇未死惊起来，风吹野服冠崔嵬。
双髽窣窣磨老瓦，墨汁湑湑翻莓苔。
一翁拥篲供扫壁，一翁耸膊观落笔。
欲写未写方昂头，野趣含秋正萧瑟。
先生壮志神龙骧，欲跨八表提天纲。
市衢呼酒沃侠客，岂肯老死苍山傍。
忽来馿上听鸣镝，中原王气开皇极。
心事西峰一首诗，真人自在陈桥驿。

朝随寒云度阴山，暮指落月槌函关。
函关牡钥泥为丸，阴山侠客铁作肝。
秦如虎狼生羽翰，飞食六国俱创残。
生角雨粟怜吾丹，舍生取义我则安。
古剑错落黄金镮，剑光苦短不足看。
雕弓矢矫乌犀盘，弓弦易折不足弯。
右携地图墨漫漫，左提髑髅血斑斑。
祖龙见此生欢颜，便可快意须臾间。
我以至易图至难，听我抵掌歌酒阑。
歌曰风萧萧兮易水寒，壮士一去兮不复还。
又进而歌曰壮士一去兮不复还，不意咸阳殿上有柱尚可环。
无且药囊利镆干，我志不遂节则完。

天马抱奇相，紧骨瞳方明。
出入百万中，有如一鸟轻。
宇宙莽超踏，风云惨经营。
独倚雄杰态，萧萧随北征。
朝饮南海头，夕秣乃幽并。
失主坐黯淡，别群奋长鸣。
岂无轻侠儿，金羁悬朱缨。
但感束帛义，不忍负死生。
低头为君老，喑喑万里情。

有客扣我门，丁丁如啄木。
久立门不开，客去嗔此屋。
僮奴亦怪我，无事许畏缩。
向来豪侠场，门外车接毂。
将无晚乏具，效彼龟藏伏。
山田岁将收，亦可饭脱粟。
不厌客来频，所厌客论俗。
豪辨既多违，强应还自恧。
但恨平生友，欢聚不得足。
存者隔川途，没者卧丘谷。
精微向谁剖，郁结满心曲。
何如掩关生，黾勉抱吾独。
挥弦送征鸿，悠悠楚天绿。

历古推任侠，彼刘生者何。
提槌击朱亥，引剑刺荆轲。
饮肆扶头出，歌楼掉臂过。
无人继义勇，关陇气消磨。

神哉沛矣，厥灵载扬。
扬灵如何，剡剡皇皇。
我其承之，绳绳齐庄。
往从郁人，爰侠斯芳。

龙虎丹砂炼已成，方瞳绿发仙骨轻。
石床半醉海月冷，芝轩长啸天风清。
时泛绿觥陪侠客，未骑赤鲤归蓬瀛。
朝簪相访惜回驭，屡奏瑶琴太古声。

紫极开天门，庆云丽皇居。
卜郊定九鼎，悬阙观宝书。
德泽浸无疆，风俗返华胥。
冠盖百万家，车马十二衢。
轻肥耀朝日，富庶极中区。
游侠信陵后，节义大梁余。
顾盼生光辉，吹拂动萎枯。
贵贱且贸迁，高陵忽为墟。
变化若有神，升沉岂尝拘。
咄嗟邹鲁士，何用空踌躇。

苏侠遗懽小洞庭，高堂殊恨曲池平。
山川满目仍非昔，鱼鸟依人自不惊。
琐细幽花相妩媚，回环流水共澄清。
秋风初足江湖意，不作鲈莼万里情。

荏苒江南村，芬菲腊后春。
逾淮翻不变，映雪已争新。
侠骨香惊俗，冰肤冷照邻。
定非随驿使，直恐谪仙人。
闻笛空含怨，看图恨失真。
应为一时赏，莫与众芳伦。

汉庭谋帅用诗书，丞相今来握虎符。
帐下偏裨皆缓带，军中谈笑亦投壶。
故开广榭宜高会，自有清泉入座隅。
三辅衣冠献谣俗，五陵豪侠壮规模。
椎牛酾酒捐长日，急管哀弦舞艳姝。
射取天狼作干豆，莫推卫霍擅西都。

洛城春酒碧霞光，东阁遥分东观郎。
陈侠应嗤伯松拙，魏侯元惜次公狂。

莫登楼，楼外华灯人竞游。
翠枝威威六素虬，鸣梢一声从天头。
金炉烟开雉尾收，正见月射双琼钩。
半峰飞泉落惊沤，嘘呵紫雾鱼龙浮。
弦清管高脆欲流，霜寒雏凤丹山愁。
台上美人春风柔，舞腰回急宝钗投。
禁街特𠡠香车留，帘疏的皪排星眸。
画省宵闲空翠帱，束如穷兔离新罘。
况惊白髪心悠悠，安复繁华事轻裘。
寄言侠少谁为俦，烂醉玉楼歌始休。

阊阖风正清，觚棱日初媚。
材雄集便殿，玉座亲临视。
三河侠少儿，初识天子贵。
天山汗血骝，蹀躞金镮辔。
扬鞭秋云高，顾盼有余锐。
萦回势可观，罄控动如志。
毫厘应心目，审固参身臂。
鸣弦电雹惊，寸的冰瓦碎。
龙颜薄笑春，喜色连傍侍。
旦为徒步人，暮作彯缨使。
扬扬出九门，亲友生意气。
须知天地德，慎勿忘所自。
黠羌犹旅拒，猃狁方繁炽。
求为忠义臣，无负搜罗意。

赵魏高气侠，到今风俗然。
椎埋吏难禁，击断世称贤。
明府宜更瑟，罢民庶息肩。
无如茧丝者，急敛纵敲鞭。

辛有叹被髪，赵灵喜胡服。
遂成陆浑戎，终有沙丘辱。
用夷反变夏，亡礼以从俗。
先王仁义术，讵用此求福。
齐桓九合功，不以兵车毂。
仲尼叹微管，几为左衽属。
尔来豪侠儿，往往异装束。
耀武何必然，御戎有前躅。
余敢告司关，异服宜禁肃。

寺本梁瓦棺，地临吴建业。
何人构虚亭，胜概压危堞。
岩扃豁常开，江练静相协。
洪涛虽震腾，迅流终妥帖。
远穷沧溟尽，近与长淮接。
水色古今同，潮声朝暮愶。
中间数洲渚，来往拏桴楫。
摇深鸣榔喧，渡阁孤帆怯。
到此是安澜，游人无病涉。
满槛霁光浮，平林风势猎。
黄昏烟引素，清晓波成褶。
归云闲自飞，列岫平如帖。
秋岸狎鸥鸟，春城噪批颊。
园橘冬垂丹，堤榆夏飞荚。
竹径粉筠坠，松梢饴露浥。
老桧倚轩檐，干劲如雄侠。
野花斗黄紫，格顽若婢妾。
离觞歌柳枝，江人忆桃叶。
往事杳难寻，欲问言成喋。
惟惜建邦都，形胜敌岷邺。
后人奉竺干，创寺据山胁。
邑居正佳丽，栋宇争炜烨。
山游鸑鷟羽，池变炎灰劫。
凤去台遂空，国移人亦慑。
兴衰既代谢，荣悴固相蹑。
幸今明世逢，早蒙湛恩浃。
安堵四民居，饱食千僧馌。
吾侪正闲暇，来游失疲薾。
心朋况遨从，云梯屡登躐。
山川思虑清，风云抱怀惬。
百里见毫厘，万象入眉睫。
南望牛首峰，双阙俨重叠。
却视虎踞基，石城犹岌嶪。
北阜盘虬螭，三山树矛铗。
风流非昔时，事迹看载牒。
开尊忘醉醒，纵论鄙嚅嗫。
念当时值泰，岂叹径未捷。
经纶苟韬藏，鼎饪终调燮。
揽景且留连，无为利名摄。

定林瞰土山，近乃在眉睫。
谁谓秦淮广，正可藏一艓。
朝予欲独往，扶惫强登涉。
蔡侯闻之喜，喜色见两颊。
呼鞍追我马，亦以两黥挟。
敛书付衣囊，裹饭随药笈。
翛翛阿兰若，土木老山胁。
鼓锺卧空旷，簨簴雕捷业。
升堂廓无主，考击谁敢辄。
坡陀谢公冢，藏椁久穿劫。
百金买酒地，野老今行馌。
缅怀起东山，胜践比稠叠。
于时国累卵，楚夏血常喋。
外实备艰梗，中仍费调燮。
公能觉如梦，自喻一蝴蝶。
桓温适自毙，苻坚方天厌。
且可缓九锡，宁当快一捷。
彼哉斗筲人，得丧易矜怯。
妄言屐齿折，吾欲刊史牒。
伤心新城埭，归意终难惬。
漂摇五城舟，尚想浮河檝。
千秋陇东月，长照西州堞。
岂无华屋处，亦捉蒲葵箑。
碎金谅可惜，零落随秋叶。
好事所传玩，空残法书帖。
清谈眇不嗣，陈迹恍如接。
东阳故侯孙，少小同鼓箧。
一官初岭海，仰视飞鸢跕。
穷归放款段，高卧停远蹀。
牵襟肘即见，著帽耳才擪。
数椽危败屋，为我炊陈浥。
虽无膏污鼎，尚有羹濡䇲。
纵言及平生，相视开笑靥。
邯郸枕上事，且饮且田猎。
或昏眠委翳，或妄走超躐。
或叫号而寤，或哭泣而魇。
幸哉同圣时，田里老安帖。
易牛以宝剑，击壤胜弹铗。
追怜衰晋末，此土方岌业。
强偷须臾乐，抚事终愁惵。
予虽天戮民，有械无接折。
翁今贫而静，内热非复叶。
予衰极今岁，傥与鸡梦协。
委蜕亦何恨，吾儿已长鬣。
翁虽齿长我，未见白可镊。
祝翁尚难老，生理归善摄。
久留畏年少，讥我两呫嗫。
束火扶路还，宵明狐兔慑。
蔡侯雄俊士，心憭形亦谍。
异时能飞鞚，快若五陵侠。
胡为阡陌间，踠足仅相蹑。
谅欲交辔语，呿予不能嗋。

蔡侯东方来，取友无所挟。
翛翛一囊衣，偶以一书笈。
定林朝自炊，有匕或无䇲。
时时羹藜藿，镬大苦难燮。
骄顽遂敢侮，有甚观骈胁。
澹然山谷中，变色未尝辄。
始见类欺魄，寒暄粗酬接。
从容与之语，烂漫无不涉。
奇经可治疾，秘祝可解魇。
巫医之所知，瞽史之所业。
载车必百两，独以方寸摄。
微言归易悟，疾若髭赴镊。
天机信卓越，学等何足躐。
纵谈及既往，每与唐许协。
扬雄尚汉儒，韩愈真秦侠。
好大人谓狂，知微乃如谍。
惟初造文字，人惑鬼愁慑。
秦愚既改罪，新眊仍易叠。
六书遂失指，隶草矜敏捷。
谁珍坛山刻，共赏兰亭帖。
东京一祭酒，收拾偶予惬。
少尝妄思索，老懒因退怯。
侯方习篆籀，寸管静尝擪。
深原道德意，助我耕且猎。
昔功恐唐捐，异味今得馌。
京口媚学子，追师尝劫劫。
陆赢淮汴粮，水僦湖海艓。
远求而近遗，如目不见睫。
伪凤易悦楚，真龙反惊叶。
闻予再三叹，往往心不厌。
或自逸而走，或呿而不嗋。
或嗤元郎漫，或訾白翁嗫。
铄金徒欲消，韫玉岂愁浥。
贤愚有定分，咄汝无喋喋。
跨鞍随我游，曳屣联我跕。
照泉挹清泚，跂石缘嵬嶪。
东陂数鯈鱼，西崦追蛱蝶。
翳林窥抟黍，藉草听批颊。
黄寻远莲须，红阅邻杏靥。
荏苒光景流，杨园忽无叶。
扶疴归未久，吾见喜宁帖。
褰裳告我去，禄仕当随牒。
萧晨秣款段，归骑得追蹑。
谓言循东路，复出西城堞。
行矣忍羁旅，无鱼勿弹铗。
天闲久索骥，骏足方腾蹀。
长驱勿骄矜，小踠亦勿惵。
鹏飞九万里，勿借风一箑。
溟波浩难穷，勉自养鳞鬣。
爵禄实天械，功名为接折。
宁能复与我，摇漾秦淮檝。
附书勿辞频，隔岁期满箧。

叶侯越著姓，胄出实楚叶。
缙云虽穷远，冠盖传累叶。
心大有所潜，肩高未尝胁。
飘飘凌云意，强御莫能慑。
辟雍海环流，用汝作舟檝。
开胸出妙义，可发蒙起魇。
词如太阿锋，谁敢触其铗。
听之心凛然，难者口因嗋。
抟飞欲峨峨，锻堕今跕跕。
忘情塞上马，适志梦中蝶。
若金静无求，在冶惟所挟。
载醪但彼惑，馈浆非我谍。
经纶安所施，有寓聊自惬。
棋经看在手，棋诀传满箧。
坐寻棋势打，侧写棋图贴。
携持山林屐，刺擿沟港艓。
一枰尝自副，当热宁忘箑。
反嗤褦襶子，但守一经笈。
亡羊等残生，朽䇲何足折。
欢然值手敌，便与对匕䇲。
纵横子堕局，腷膊声出堞。
樵父弛远担，牧奴停晏馌。
旁观各技痒，窃议儿女嗫。
所矜在得丧，闻此更心惵。
熟视笼两手，徐思撚长鬣。
微吟静愔愔，坚坐高帖帖。
未快岩谷叟，斧柯尝烂浥。
趋边耻局缩，穿腹愁危嶪。
或撞关以攻，或觑眼而擪。
或羸行伺击，或猛出追蹑。
垂成忽破坏，中断俄连接。
或外示闲暇，伐事先和燮。
或冒突超越，鼓行令震叠。
或粗见形势，驱除令远蹀。
或开拓疆境，欲并包总摄。
或仅残尺寸，如黑子著靥。
或横溃解散，如尸僵血喋。
或惭如告亡，或喜如献捷。
陷敌未甘虏，报仇方借侠。
讳输宁断头，悔悮乃批颊。
终朝已罢精，既夜未交睫。
翻然悟且叹，此何宜劫劫。
孟轲恶妨行，陶侃惩废业。
扬雄有前言，韦曜存往牒。
晋臣抑帝手，捘侯何啻涉。
冶城子争道，拒父乃如辄。
争也实逆德，岂如私斗怯。
艺成况穷苦，此殆天所厌。
如今刘与李，伦等安可躐。
试令取一毫，亦乏寸金镊。
以此待君子，未与回参协。
操具投诸江，道耕而德猎。

车马纷纷白昼同，万家灯火暖春风。
别开阊阖壶天外，特起蓬莱陆海中。
尽取繁华供侠少，祇分牢落与衰翁。
不知太乙游何处，定把青藜独照公。

藉交唯有不赀恩，汉法归成弃市论。
平日五陵多任侠，可能推刃报王孙。

留侯仗奇策，十年藏下邳。
狙击秦始皇，独袖紫金椎。
兹为少年戏，聊夸游侠儿。
退学黄石书，始见事业奇。
两龙斗不解，天地血淋漓。
摄袖见高祖，成败由指麾。
重宝啖诸将，峣关遂不支。
斥去六国谋，辍食骂食其。
卒言信布越，可以为骑驰。
余策及太子，四老前致词。
立谈天下事，坐作帝王师。
功名竟糠秕，拨去曾亡遗。
往从赤松游，世网不能羁。
韩彭死铁钺，萧樊困囚累。
荣辱两不及，孤翮愈难追。
陈留本故封，道左空遗祠。
两鬼守其门，帐坐盘蛟螭。
威灵动风云，飘爽回旌旗。
我来谒祠下，文章竟何为。
长啸咏高风，三日不知饥。

客从吾乡来，告我岁大歉。
百金易斗粟，富者头屡撼。
饿殍相枕藉，亿口尽虚颔。
客言尚未竟，予泪已成点。
避席骇相问，予衷不能掩。
位卑俸给薄，用度抑难减。
是以之官日，尽室来未敢。
予行弟独留，居常动予慊。
岁凶吾产薄，虑其苦粗淡。
所以闻客言，私怀辄兴感。
客遽前止予，君言固足贬。
善自忧家为，微俸诚亦忝。
上有天子明，封章日可剡。
先陈劭耕稼，次述抑聚敛。
澄汰兵籍冗，惇尚土木俭。
坐侠四海富，宁患食不糁。
胡为所谋狭，而复自戚惨。
再拜起谢客，予言愧尘玷。

长安材豪雄五都，五陵意气谁能除。
作人不入游侠窟，寓兴聊从草隶书。
崩崖坏山出众宝，石刻鼎铸周秦余。
江东诸家擅逸气，宜官锺蔡几不如。
腾龙翥凤动光彩，渌池滉漾华芙蕖。
石生临书得微妙，神凝意会下笔初。
浓纤巧致若出一，老庖利刃投空虚。
人间流传不得辨，锦囊玉轴争贮储。
以兹得名号醉墨，聊取胜事题精庐。
岂与西山少年辈，射猎狐兔夸里闾。
杜陵诗仙有祖风，笔洒云雾挥琼琚。
我今才薄厌数语，勉力和歌惭起予。

长安少年侠自任，一生意气过人甚。
许身直以豪取名，快意那知武犯禁。
宝刀强弓千里马，风驰电射无敌者。
有时独醉倡楼春，一身歌舞兼百人。
休来著书吐胸臆，脱落章句嗤丘坟。
王侯愿交不可得，贵者虽贵犹埃尘。
君不见汉家云台画良将，高冠长剑森相向。
由来落拓尘土中，不妨论议岩廊上。
乃知功名为世贤，安知轻欺恶少年。

有人颇似长沙傅，得官亦望长沙去。
去时好赋楚江谣，还使风骚满江路。
便须酌酒吊三闾，正是忠魂冤愤处。
县令如今未去时，兰亭故事犹可为。
莫惜千筒万筒往，诸君方壮我已疲。
登科学究文章豪，数奇老将诗能高。
长沙县令号才吏，方将睥睨谢与曹。
凉风即是八九月，红萸黄菊花将发。
正是诗家得意时，莫学古人悲莫节。
东南美者有吴姬，红襦绣袂无所施。
把酒一卮轻皓腕，得诗一句胜蛾眉。
山夫野叟只如此，诸君达者应相嗤。
有酒且慢饮，有歌且慢讴。
共君说怀抱，未语先搔头。
良久欲说说不得，胸中有物如山丘。
君不闻东家女子花见羞，十六未嫁便悲忧。
墙头楼上到日晚，马骤车奔如水流。
西家亦有闺中女，月璧龙珠求未许。
有心自比蟠桃花，无言窃笑阳台雨。
谢鲲便是妾家邻，败唇折齿犹相语。
何况五陵轻侠儿，抛金掷玉教人非。
一夫奔处千夫驰，不论荣辱与刺讥。
膻中之蚁酰中鸡，攫金逐兽两眼迷。
主人下马客已齐，拜起俯仰容正卑。
有如六月卖蒲葵，唯恐不售霜风凄。
言至于此良可悲，所以慷慨见于诗。
谁能起舞谁能歌，瓮中有物如秋波。
古来多少无奈何，要须一醉都销磨。
茫茫人间歧路多，不如海水通天河。

笑乐真情岂可诬，乐而不笑是何拘。
日中无事逢棋局，春后有花兼酒壶。
轻侠儿前抚手掌，滑稽传后掩髭须。
江南陆俊还安否，乞与笻枝使自扶。

三月山城送客时，山头芳草又离离。
红尘道路今犹古，清酒樽罍乐胜悲。
乡外忽摇怀远意，坐中聊赋惜春诗。
洛阳风景别来久，应属少年游侠儿。

家盛翻嘉遁，谁同物外情。
征君为密友，内翰是难兄。
静论儒宗服，狂歌侠少惊。
道装轻紫绶，酒旆胜红旌。
将相慵趋谒，渔樵喜送迎。
门开紫阁色，歌枕漕河声。
野鹤听调瑟，沙鸥看濯缨。
烟霞连杜曲，桑柘接昆明。
丹诀皆亲写，芝田忽自耕。
终须尽室去，相并掩柴荆。

幽居卧山间，不与世相接。
余生委蒲柳，滞想遗空劫。
德相蚤相亲，顾我情未厌。
数枉南堤步，更引青谿艓。
相见亦何事，坐对群峰叠。
春阳始萌动，烟岚森剑铗。
廉纤数日雨，万里浮尘浥。
赤白未残花，修秾半敷叶。
行招老僧语，遥瞩东田馌。
穷崖历可造，峻流谁敢涉。
衰龄易生倦，幽岩就调摄。
德相知我惫，双眸困垂睫。
髙咏楚公作，欲引维摩箑。
初闻未甚解，静听疑可猎。
有如太华峰，跛躄岂易蹑。
不知泛沧海，何力施舟楫。
遥窥土山胜，昔乃文靖业。
二公虽异时，名德远相躐。
山川若有待，风物增悲惵。
未知蔡侯履，孰与支郎蹀。
胜游可概见，笔力方峨嶪。
更纾别后情，琅琅铺简牒。
倡髙必和寡，排比安且帖。
箫竽合古律，宫商自谐协。
世人所钦慕，有口空嚅嗫。
东床坦腹士，左右参经笈。
为赋奕棋句，璆琳吐胸胁。
锵然不可闭，由来知健捷。
谓如伯升勇，扬兵开宛叶。
岂比文信君，无谋丧张靥。
致死在必胜，甘言方示怯。
尾章示戒训，足以传芳谍。
后生知自励，何必棰楚挟。
正如嚼冰雪，清冷快牙颊。
我昔造公室，公方任调燮。
辱枉渊明赠，今犹秘巾箧。
当时隳官去，终身欣废跕。
冠带遂已捐，头脑深埋擪。
肯羡冥冥鸿，安知栩栩蝶。
心清久无梦，神固安知魇。
少小锐文史，老大心更慑。
是古岂余心，非今宁我惬。
况复论翰墨，尔来那可辄。
不识浑脱舞，何愧张颠帖。
所居飬鹅雁，菰蒲观喋喋。
亦有藜藿畦，粗充匕与梜。
孰知名可贵，安用禄为槢。
无求岂有沮，不动谁能嗋。
汝坚百万众，淮𣸣空雉堞。
陵阳丈五坟，朱云本轻侠。
百年竟何往，终当封马鬛。
何必怅霜毛，更向窗前镊。

野舍老余生，雅尚今已惬。
不逃世忧患，余事寄巾蹀。
行寻青山转，坐对青山叠。
欲随白云去，傥与幽人接。
盘桓太清洞，怅望长江艓。
昔时古锦嚢，今还白羽箑。
不复叔夜煆，真得孙登摄。
九华一枯藜，青溪一孤楫。
得丧苟自达，死生安足惵。
朱颜久不驻，白髪何为镊。
群物自流转，吾生寄天燮。
德相屡相过，老夫宁足蹑。
由来废井水，不如长剑铗。
往往论书法，轩轩两目睫。
中郎石经在，元常表军捷。
汉魏多传人，至宋有遗帖。
唐室初最盛，渐衰自中叶。
欧虞缅谁嗣，颜桞何足躐。
篆籕昔难工，草圣谁敢辄。
巨山作散隶，雄古掀龙鬛。
贞观喜飞白，凌厉腾春蝶。
岂特豁神观，直可祛鬼魇。
古人有所寓，天性难必协。
所志有小大，其材有勇怯。
或惮懦文雅，或轩昂豪侠。
或转战鞍马，或驱驰弋猎。
或发于止谏，或得于讼牒。
或奋夺床陛，或造成械槢。
或为神所追，或自执所劫。
或醉以贾祸，或诈以行谍。
或习于娱乐，或劳于呿嗋。
有灿如文锦，有劲如金梜。
有倚如戈锋，有点如山嶪。
有驶或如波，有媚或如靥。
或腾如烟霏，或落如鸟跕。
渊妙欲飞动，拙恶愧偏擪。
当寝或不寐，当昼亦忘馌。
有誉终甚微，或毁则群嗫。
为功有不至，考古安能厌。
十年幸能就，万金毫岂浥。
金玉敷卷轴，龙蛇閟箱笈。
是惟小夫技，宁当丈夫业。
譬如论唐虞，何曾道郇叶。
如君负髙识，于此何足挟。
一战虽未霸，遐心岂即怗。
朝廷方洽熙，四夷皆远慑。
坐复洮河地，直𢭏幽燕胁。
朝夕奏奇功，群儒争鼓箧。
太平任文治，战血何烦喋。
道德以为宇，威武以为堞。
岂比叔孙生，杂用随何颊。
吾衰何可道，不死同原涉。

暑雨暗穷山，道滑不可蹑。
隐几念投老，葛衣坐揺箑。
林端使者至，乃得德相帖。
佳惠致新茗，远来自闽笈。
吾闻北苑胜，不与群山接。
山下几千家，以此为生业。
新阳一日至，东风方猎猎。
百草尚勾甲，灵芽已先捷。
所采仅毛髪，厥工巧烹燮。
甘泉列盎釜，炽炭浩旁叠。
修竹为之规，黄金为之梜。
形摹各臻妙，制作易妥帖。
至尊所虚伫，守臣方惕慑。
其上为虬龙，蜿蜒奋鳞鬛。
稍降乃交鳯，文翼相盘跕。
函封趣北道，驿使互防挟。
四方老金玉，拟议谁敢辄。
屹屹健士儋，飘飘迅溪艓。
谷雨不及润，权门已盈箧。
带{革夸}体正方，葵华角仍擪。
始传盛王郑，后来止游叶。
大为权势迫，小或盗贼劫。
其间起鬭夺，亦数冒刑槢。
南夷出重购，不惮浮海楫。
北虏比尤好，喜笑开胡睫。
岂不产邛蜀，岂不生楚叶。
厥品乃大戾，固难一理摄。
朱门厌酒肉，辩士厉舌颊。
儒生备夜诵，农夫困朝馌。
禅翁过工煮，老获空腹喋。
绮席梦腾腾，玉山头嶪嶪。
无余乃尚可，非此意不厌。
一泛舌已润，载啜心更惬。
不惟豁神观，亦足畅烦惵。
清泠生肺肝，爽快胜抓镊。
孰不恃薏苡，伏波烦谤嗫。
孰不饮醇酎，伯仁忧腐胁。
祖逖敦雅尚，鸿渐未博涉。
君谟号精鉴，才翁亦相躐。
玉川七椀兴，令人解颐靥。
奇章两串赐，遗芳在图谍。
余昔喜宾客，为世困书牒。
轻重必酬酢，往来烦𫏋蹀。
自从窜夷裔，所藏多败浥。
亦幸衰老年，数病脾气怯。
弃置在髙阁，魂梦昏多魇。
拘病出湘汉，余生若蝉蝶。
希夷有幽卧，刀剑销铓铗。
一榻就空旷，百骸得和协。
久已废翰墨，况复道游侠。
有味养元和，无物累吾嗋。
临风欲占谢，遥企山西惵。

饮酣起击剑，耻从豪侠游。
雍容诗酒欢，乃是神仙俦。
风骚固有灵，造化阴为谋。
至音苟同调，旷世不可求。
杜陵思江东，洪崖揖浮丘。
自然风味殊，岂特文章优。
嗟余万事拙，吟咏心久留。
自愧蘋藻微，恐为王公羞。
晚遇青河公，采兰深林幽。
修孺素蒙益，百赠无一酬。
邂逅相抚掌，踉跄容抬头。
虽然再鼓衰，且免三爵忧。
吾儒学以仕，本代亲禾麰。
然多志高远，掷笔思封侯。
前时征南将，驱虏出塞沟。
诗书非无助，爵赏不见畴。
尚能解客嘲，相欢咏蘋洲。
三术起商鞅，一言贵马周。
致身果有策，何地无余庥。
肯使韶濩音，变作巴渝讴。

山东自古多才雄，辍耕陇上羞为农。
乡兵名在万选中，一日声价闻天聪。
十石弩力三石弓，殿前野战如飘风。
白锦战袍腰勒红，诏容走马出阊阖，都人仰看如飞鸿。
归来意气人谁及，道逢刺史犹长揖。
邯郸白日袖剑行，振武青楼乘醉入。
传闻留后收兰州，姓名御笔亲点抽。
府金百镒轻一掷，且向塞外随遨游。
自此锄犂变任侠，夜事椎埋昼驰猎。
有田无人耕，有子不养家，田间父老长咨嗟。

踏青争惜赏春葩，尽日无辞到月华。
金谷正宜开锦帐，曲江翻想映毡车。
侠卿酝藉歌飞雪，游女娉婷脸夺花。
更咏汉宫传蜡烛，青烟散入五侯家。

吾州下邑生刘季，谁数区区张与李。
重瞳遗迹已尘埃，惟有黄楼临泗水。
而今太守老且寒，侠气不洗儒生酸。
犹胜白门穷吕布，欲将鞍马事曹瞒。

佳人未肯回秋波，幼舆欲语防飞梭。
轻舟弄水买一笑，醉中荡桨肩相摩。
不学长安闾里侠，貂裘夜走胭脂坡。
独将诗句拟鲍谢，涉江共采秋江荷。
不知诗中道何语，但觉两颊生微涡。
我时羽服黄楼上，坐见织女初斜河。
归来笛声满山谷，明月正照金叵罗。
奈何舍我入尘土，扰扰毛群欺卧驼。
不念空斋老病叟，退食谁与同委蛇。
时来洪上看遗迹，忍见屐齿青苔窠。
诗成不觉双泪下，悲吟相对惟羊何。
欲遣佳人寄锦字，夜寒手冷无人呵。

曹子本儒侠，笔势翻涛澜。
往来戎马间，边风裂儒冠。
诗成横槊里，楯墨何曾干。
一旦事远游，红尘隔严滩。
平生羊炙口，并海搜咸酸。
一从荔支食，岂念苜蓿盘。
我亦江海人，市朝非所安。
常恐青霞志，坐随白发阑。
渊明赋归去，谈笑便解官。
我今何为者，索身良独难。
凭君问清淮，秋水今几竿。
我舟何时发，霜露日已寒。

零露泫月蕊，温风散晴葩。
春工了不睡，连夜开此花。
芳心谁剪刻，天质自清华。
恼客香有无，弄妆影横斜。
中山古战国，杀气浮高牙。
丛台余袨服，易水雄悲笳。
自从此花开，玉肌洗尘沙。
坐令游侠窟，化作温柔家。
我老念江海，不饮空咨嗟。
刘郎归何日，红桃烁残霞。
明年花开时，举酒望三巴。

予昔少年日，气盖里闾侠。
自言似剧孟，叩门知缓急。
千金已散尽，白首空四壁。
烈士叹暮年，老骥悲伏枥。
妻孥真敝屣，脱弃何足惜。
四大犹幻座，衣冠矧外物。
一朝发无上，愿老灵山宅。
世事子如何，禅心久空寂。
世间出世间，此道无两得。
故应入枯槁，习气要除拂。
丈夫生岂易，趣舍志匪石。
当为狮子吼，佛法无南北。

古人送行赠以言，李君送人兼以画。
自写阳关万里情，奉送安西从辟者。
澄心古纸白如银，笔墨轻清意萧洒。
短亭离筵列歌舞，亭亭諠諠簇车马。
溪边一叟静垂纶，桥畔俄逢两负薪。
掣臂苍鹰随猎犬，耸耳駏馿扶只轮。
长安陌上多豪侠，正值春风二三月。
分明朝雨浥轻尘，客舍青青柳色新。
主人举杯苦劝客，道是西征无故人。
殷勤一曲歌者阕，歌者背泪霑罗巾。
酒阑童仆各辞亲，结束韬縢意气振。
稚子牵衣老人哭，道上行客皆酸辛。
惟有溪边钓鱼叟，寂寞投竿如不闻。
李君此画何容易，画出渔樵有深意。
为道世间离别人，若个不因名与利。
红莲幕府尽奇才，家近南山紫翠堆。
烜赫朱门当巷陌，潺潺流水遶亭台。
当轩怪石人稀见，夹道长松手自栽。
静锁园林鶑对语，密穿堂户燕惊回。
试问主翁在何所，近向安西幕府开。
歌舞教成头已白，功名未立老相催。
西山东国不我与，造父王良安在哉。
已卜买田箕岭下，更看筑室颍河隈。
凭君传语王摩诘，画个陶潜归去来。

山平村坞连，野寺钟相答。
晚阴生林莽，落日犹在塔。
行招两社僧，共步青山月。
送客渡石桥，迎客出林樾。
幽寻本真性，往事听徐说。
钱王方壮年，此邦事轻侠。
乡人鄙贫贱，异类识英杰。
立石象兴王，遗迹今岌嶪。
功勋三吴定，富贵四海甲。
归来父老藏，崇高畏摧压。
诗人巧讥病，牛领恣挑抉。
流传后世人，谈笑资口舌。
是非亦已矣，兴废何仓卒。
持归问禅翁，笑指浮沤没。

燕山如长蛇，千里限夷汉。
首衔西山麓，尾挂东海岸。
中开哆箕毕，末路牵一线。
却顾沙漠平，南来独飞雁。
居民异风气，自古习耕战。
上论召公奭，礼乐比姬旦。
次称望诸君，术略亚狐管。
子丹号无策，亦数游侠冠。
割弃何人斯，腥臊久不澣。
哀哉汉唐余，左衽今已半。
玉帛非足云，子女罹蹈践。
区区用戎索，久尔縻郡县。
从来帝王师，要在侮亡乱。
攻坚甚攻玉，乘瑕易冰泮。
中原但常治，敌势要自变。
会当挽天河，洗此生齿万。

道人偶许俗人知，法喜非妻解养儿。
夜久金茎添沆瀣，室虚宝月映琉璃。
远来醉侠匆匆返，近出诗仙句句奇。
独怪区区践绳墨，相逢未省角巾欹。

原甫吾不识，闻之士大夫。
少时已绝群，卓荦千里驹。
读书足智虑，万卷力有余。
善发六艺蕴，高谈诋先儒。
天文地理学，道藏及浮屠。
纎悉无不讲，讲之皆粲如。
文章弄豪赡，咳唾玉与珠。
避落八极间，买者论锱铢。
为人又挺特，不与侠者俱。
伉健虎独步，轩昂鹤仍孤。
身虽登两禁，未及秉钧枢。
爽气随沆瀣，敛收入清都。
嗟嗟刘夫子，信是荀扬徒。
冨贵非穷愁，而复多著书。
荒城过宿雨，古寺入平芜。
郁郁壁上诗，奎钩照天衢。
我来值日暮，篝火为踟蹰。
想见其风骨，磊落眉宇踈。
邦人好事少，不以玉石摹。
歳月更久远，雕摧逐泥涂。
作诗贵述美，聊用赞不渝。

几许摇鞭兴，淮天晚景中。
树林兼雨黑，草实著霜红。
胆气谁怜侠，衣装自笑戎。
寒威敢相掉，猎猎酒旗风。

长堤夹天沟，浩荡东南流。
上有骑马客，枯髯清两眸。
马后无飞盖，马前无鸣驺。
进无趦趄谒，退无轻侠游。
携金入市卖，十铺不一售。
包裹却归舍，置之床一头。
半夜光满屋，潜知是精镠。
贵物莫贱货，不如深巷收。
一旦遇知者，堆斗价可求。
寄谢路傍子，神珠难暗投。

闲斋掩昼扉，疏竹间风韵。
兀坐无所为，仰高方苦峻。
闗闗两喜鹊，如以？来献。
疑其喜过常，精爽抑何顿。
谓当有嘉宾，结驷问原宪。
不然亲交书，万里来问讯。
何意二千石，新书烂盈卷。
使者入衡门，红光十余仭。
衣冠出蓬室，再拜望城阃。
开缄列宿动，芒角相辉焕。
捧读未终篇，钦降已三叹。
譬如涉春波，渺不知涯岸。
又若惊雷霆，但觉目眩转。
谁言匹夫穷，陋巷一箪饭。
箧有无价珍，贵于青玉案。
昨者鄙俚辞，惟求指瑕舋。
敢期明月珠，倾泻殊不悋。
重重借褒誉，许与良过分。
酷爱愚且直，还怜贫且困。
惟人最难知，圣哲其犹恨。
自非明如日，安得物无遁。
程孔昔中涂，邂逅适所愿。
倾盖毕所懐，日西不知倦。
圣贤欣道合，万古直一瞬。
凄凉千载余，此道谁复振。
未闻似今日，曾不拜公面。
顾遇过所亲，思知久弥浚。
重念樗散材，平生慕忠顺。
青衫百僚末，言责固所逭。
若其爱君心，岂以爵禄辨。
谓宜为民上，必与同喜愠。
谓宜食君禄，宁当复私徇。
刀斧且满前，斯诚岂磨磷。
千载幸一时，岩廊拱尧舜。
夔皋岂无人，共鲧偶未窜。
眷委一失真，聪明不无乱。
出令以便民，动皆为深患。
疲羸死饥冻，重负遭囚绊。
奔逃苟自活，父子潜分散。
以天征不义，如以雨苏旱。
箪食迎王师，东征西夷怨。
未闻百万帅，戈鋋日持玩。
南取十数洞，西开五六郡。
府库为一空，白骨成龙断。
大臣弄权柄，生杀在顾盼。
威福不有归，佞邪尚何惮。
公忠获罪咎，正直招诃谴。
幽恚郁不伸，变异以频见。
阴阳为之沴，淫潦仍干暵。
方且颂太平，长歌事赓赞。
天子九重门，深居拱闲燕。
人人懐欺匿，比周相引荐。
以侠观此时，纲维一何紊。
滔滔恐皆溺，心窃拟手援。
是以屡上章，指陈几欲遍。
初虽蒙嘉纳，终不离谗间。
弃逐来穷陬，星霜两经闰。
簪绅满朝着，大半嗟排摈。
谁为悯穷褐，粟帛推余羡。
谁为念孤独，齿牙借余论。
重伤弃逐久，不敢略自辩。
高堂有单亲，日久庭闱恋。
同时得罪人，一赦皆从便。
惟兹尚远斥，不许归宁觐。
拟扣阊阖门，明飏紫宸殿。
恨无可言路，勇决固所断。
嗟嗟道云亡，丈夫儿女懦。
势利同险巇，风云借余便。
谁非顾金钱，谁非思达宦。
孳孳顾理义，恻恻念寒畯。
如公今几人，百世绍休闻。

蝼蚁有统治，羽鳞知所宗。
是知君臣初，直与太极同。
子之于其父，成性天所钟。
因其亲爱心，以飬日益恭。
平居竭勤瘁，患难忘厥躬。
不择艰与易，那知通与穷。
至于事其君，是乃孝之中。
未闻君父间，诚敬有卑崇。
孔子故有言，移孝斯为忠。
谷黍不离草，蚕鱼其类虫。
皆能衣食人，生世曾不空。
矧乃备万物，阴阳资粹冲。
学问必唐虞，侪軰皆朱熊。
于世乃无补，将何辨蟊螽。
五帝道尊极，三王化醇醲。
皆由诸大臣，汲引相追踪。
惜哉物伪炽，慧巧为心蓬。
谗邪丑正直，党与交讥攻。
上者以翕訿，下焉滋鞠讻。
鸾凤远遁伏，鹰隼摩苍穹。
人神共愁叹，寒暑迷秋冬。
一人念忠直，百志懐兵戎。
利口锐戈矛，危机峻临冲。
贤正欲自保，孤羊豢狼丛。
邦家欲常宁，西驾而求东。
圣宋会明良，盈成绍熙隆。
寖寖逾百年，稍稍追古风。
嘉鱼烝罩汕，凫鹥在亹潨。
中间忽纷更，新进争锋铓。
岂顾君与民，致身惟穹窿。
己酉乙丑间，群类何夣夣。
有蔽过重云，其毒如虿蜂。
谁敢正一议，洒兹谋犹卭。
公诚社稷臣，识见何瞳瞳。
端方屹以立，千峦一危峰。
幽林馥猗兰，雪霜茂长松。
侠以疏拙身，趋时良戅舂。
向者有所陈，狂言几怙终。
所犯斧钺诛，寛仁赖天衷。
未几遽昭雪，还归禄更丰。
毫厘未禆报，已愧羔羊缝。
矧乃素鄙贱，无阶望门墉。
未委何所长，能如粲投邕。
星车未鞅脱，鹗荐俄天通。
朝廷嘉谠言，固已可公奏。
秩满禆再陈，推恩非独后。
盖以历任浅，欲进难为骤。
譬如升阶梯，等级言无缪。
且以罪累人，顿此无愆咎。
有禄幸及亲，非徒飬体口。
端然坐屏序，无复事奔走。
虽曰去亲膝，曾不远廛亩。
坦途五短驿，安问连旦昼。
如此奉温凊，不殊居左右。
平生最知幸，获附诸儒后。
学问虽不深，是非幸无瞀。
知心在所飬，御欲如御寇。
耳目诸玩好，常如对尘垢。
惟有学问心，终年忧不售。
今兹足优游，永日诗书囿。
人固有通塞，誉亦随美丑。
惟有片纯诚，于身可长久。
平生所游历，昭如认星斗。
吉凶系行违，成毁由慵懋。
于心既不疑，人来为明剖。
十中一二悟，亦足长福祐。
况兹山水清，人物多奇秀。
加以托下风，长如饮醇酎。
人之于子弟，亲爱闗慈友。
至于力维持，未必能再复。
乃知大贤心，生成即高厚。
知其远方归，偏亲已皓首。
不忍重违去，誓甘老藜糗。
又以家素贫，无田事耕耨。
四弟三云亡，若身无足肘。
聚指几四百，居前半孤幼。
委曲为之虑，过其自营构。
士之所大患，志与时不偶。
时与志两得，百中而一有。
盖以世惑深，真伪相纷纠。
簧丝在口舌，巧令工迎凑。
攘臂视听下，非明孰能究。
门下无寸武，踪迹非素狃。
一旦洊论拔，如射之有彀。
惟以向所为，期以劝绅绶。
天下本无事，欲治多纷揉。
惟是举措颠，嘉苗不如莠。
履舄以尊戴，冠簪斯践蹂。
助天系宠绥，宜民惟在宥。
人如公用心，劝不由赏购。
有冽甘井泉，清深玉其甃。
未观繘长绠，大施如川溜。
区区一方部，不几幕其收。
于嗟郁舆望，无路达旒黈。
作诗道尊光，庶几传不朽。

逢世路分归洛阳，有客邂逅樵溪曲。
高谈倾盖万珠玑，相对崇朝惟不足。
武阳太守山简徒，喜贤乐事天下无。
为客留公驻斯须，精庖馔玉歌贯珠。
坐中宾客皆豪杰，凛凛清风生頬舌。
性情浩浩谈云云，不待酒味既凛冽。
逡巡行幕如风翻，二姝新出屏帏间。
一人捧心余故态，对客悄悄眉峰攅。
一人襜裾半云雾，仙袂应曲飘飘举。
解作阳闗意外声，旧人只把花卿数。
此宵嘉会世所稀，席上更览周侯诗。
雕金有格但闻说，不览新集那得知。
侠于周侯非甚旧，朋友十辈识公九。
此公惜别事如何，反复清篇还执手。
龙韬虎略何处藏，却向吟笔呈锋铓。
堪作太平祥瑞录，将军白首弄篇章。

杜氏世德光无前，声华行实相辉鲜。
蒉之职也在刀匕，亲举罚爵平公筵。
预之闻见合左氏，春秋大法因粲然。
诗为郡守称杜母，南阳之人今尚传。
如晦作相犹民天，忠诚蹇蹇终始全。
能令大君思不已，辍瓜奠祭情拳拳。
子美大雅三千篇，昭昭劝戒日月悬。
其人骨朽邈千祀，至今闻望犹当年。
我宋龙兴抚嘉运，杜家孙子随飞奋。
坤马承乾禁掖清，傅霖苏旱华夷润。
迩来文武百群中，诜诜杜姓多翘俊。
靖国少年即奇绝，雄文常倍千人杰。
投书天府一不意，却扫雁荡不复出。
懐材抱道良自珍，售以连城为折阅。
中年不忍自弃置，以荫调官南海尉。
手提顽馘授州将，海盗为之潜丧气。
尘埃从此免低颜，倏忽十年今拥旆。
忆昨建康临市征，公于吾父为交承。
儿童不敢求见面，卓荦但听驰英声。
尔后驰驱逾半纪，投荒乃得亲君子。
孤舟抵岸即登门，见我有悲兼有喜。
所悲窜逐万里来，豺狼得路忠信埋。
长？为我意怆恻，吾未振汝良悠哉。
所喜谓我一门吏，一年三黜刚愈锐。
投身汤火何所求，所忧为君不为已。
况复吾为汝父执，世契不浅汝吾侄。
此邦人物粗熙熙，职司慈明州守德。
汝虽投窜实汝福，天子神圣终汝直。
丈夫秉德贵不回，穷达自天非汝职。
公言令人益慷慨，一接已见真颜色。
韶光波逝不暂停，年华两见新尧历。
可怜情义如一朝，向人眷眷终无极。
外台差注重求材，天子急人方旰昃。
丹书凤口下九霄，捧诏治行何烜赫。
昨日红蕖醉幕宾，今朝皂盖贤州伯。
官虽衙尉丞，位乃二千石。
羁人无以报恩知，请为使君申八德。
一曰公，心与衡鉴无情同。
朔方裴侠号独立，背公之私无髪容。
青州赵琰绝嘱托，贵要书来投水中。
二曰寛，量须江海为盎盏。
并州陈泰但懐抚，未尝愠怒形于颜。
南阳刘寛抑又甚，蒲鞭示耻犯者难。
三曰信，舌端常与心相印。
九江宋君每听政，平旦日中犹不紊。
并州郭伋舍野亭，为与群儿期到郡。
四曰惠，有如雨露时沾渍。
光州元忠尝赈贷，二十五万恢天施。
蜀郡廉范不禁夜，一襦五袴惟民利。
五曰清，玉壶在堂中有冰。
武昌何远思律贪，汲井投钱非买名。
合浦孟尝亦无欲，还珠碧渊清所征。
六曰正，端如标表行非径。
北海朱邑虽笃旧，至于枉曲终无听。
东莱杨震畏四知，行不欺幽此为盛。
七曰明，昭如日月东西行。
冀州贾琮去帷裳，百姓闻之政自行。
雍士李惠善审断，弹燕坐知禽鸟情。
八曰毅，镇浮静躁温而厉。
汴州齐澣非肆刑，清严自我人皆治。
濠州张福不可犯，以重自持人自畏。
此之八德人有一，鸣弦按堵皆千室。
能于八者具有之，使君之才非世出。
使君有政教，必本之学校。
蜀人夷陋卑已甚，文翁之化于今好。
使君有诗笔，莫咏闲风月。
追还雅颂声太平，吟咏性情思补阙。
使君有车马，莫赏闲山水。
时行郊外问樵耕，民间利病须详委。
莫轻喜，莫轻怒，轻喜于人火上冰，轻怒于人镜前雾。
莫狐疑，莫轻信，狐疑多至败良谋，轻信定令奸小进。
大凡当局常多迷，使君临事其慎之。
倘记愚言用有时，微尘积岳终有禆。
苍生旱渇天欲雨，异时经济非公谁。

侠也生来拙，论才寸不通。
趋时惭寡术，守古又无功。
永日书千卷，闲宵月数峰。
惟期贤者达，邃合见开通。

侠也荒唐学，文章愧古风。
谁将覆醯醢，子谓近蜺虹。
去圣虽云远，微言信可宗。
期君振颓敝，谟典嗣前功。

侠也愚而已，奚称忠与刚。
未能安社稷，自合窜炎荒。
国以民为本，仁当生不伤。
君其明辨此，万里在飞翔。

昔日欧阳心独苦，搜罗天下文中虎。
未逢贾马嗟谁有，昆体文章正旁午。
一得眉山老翁语，始惬平生好奇古。
骞腾鸾凤螭虬侣，锦绣肾肠终日吐。
眉山跨马挟双龙，迤逦斜欹剑阁东。
一息万里先群雄，是日鲁酒归醇醲。
仁庙当朝起数公，四时阊阖来清风。
眉山秉笔摩苍穹，稽首献议何雍容。
是时庆历垂嘉祐，东省西垣半耆旧。
一代伟人争入彀，大开黄阁咸虚受。
公时脱颖眉山后，歆向机云同一奏。
建安数子空鸣脰，集贤学士皆笼袖。
玉人发马下天阶，华盖星边捧诏来。
天子延英不浪开，为公此日深徘徊。
金吾侍侧天颜低，上列四辅前三台。
相与畴咨将相材，飘然八骏先龙媒。
西京应制十八九，晁董褎然为举首。
此辈昂藏希世有，刘蕡又作蛟龙吼。
观公举劝新人手，玉壶破碎珠囊剖。
许国诚心仍贯斗，识者谈之不容口。
天公一见列诗曹，指挥姮娥供兔毫。
公歌数阙风刁刁，若耶溪上皆停桡。
郢客掷笔不敢操，楚人往往收离骚。
李杜藩墙不甚牢，李白脱却锦绣袍。
东风颠入五湖里，万籁声声酷龙耳。
河伯江妃愁欲死，只恐公来搜见底。
南登灞岸将何以，直节壮怀聊自倚。
养得身长数千里，天地一夜风雷起。
官家内相能几人，几人到此陪经纶。
天语叮咛下降频，金莲烛畔窥龙鳞。
日曝花砖暖绣裀，镮金珮玉何申申。
姮娥唤作真麒麟，焉知韩李非前身。
龙楼漏箭铜壶挹，隠约六街驺唱入。
传宣使者翻然集，月题控马天门立。
锦笺琼管尚书给，九韶忽然如俯拾。
宸恩四海周流及，武帝王封乃平揖。
我宋修文偃武初，词林翰苑森扶疏。
窦仪陶谷端何如，峨冠曳履承明庐。
草昧功名向武夫，讨论润色姑徐徐。
剪夷五代尊图书，墨客稍稍跻天衢。
中间作者相踵武，请试从头为君语。
真宗皇帝亲神宇，杨亿风流玉堂处。
倾金注瓦横樽俎，大笑哄堂任豪举。
逡巡百尺江南楮，密扫煤烟骤如雨。
六一超然又不同，陈言万纸一洗空。
晋宋齐梁不待攻，两汉直抵元和中。
龙骧凤举扶桑中，五采射日吞长虹。
满堂玉磬谐金钟，纷然和者如笙镛。
木铎可怜声独悄，一振铿然须大老。
伊说数公无处讨，萧曹丙魏规模小。
马迁班固工品藻，出处行藏何太少。
升沉将相王侯了，经天纬地凭谁好。
信知风采古为多，尧舜文章焕若何。
东作西成南已讹，真人更集满东坡。
夷夔礼乐俄森罗，黼黻郊庙金盘陀。
羽毛率舞呈天和，高阳才子前赓歌。
君哉颔首一俞尔，执简抽毫无及矣。
周公整顿乾坤已，开阖明堂复如此。
从头制作轩辕始，海兽山禽咸献美。
衮冕分明圭玉侈，六代光华蔼天子。
日月星辰缋九天，虫鱼草木续山川。
群圣文章想亦然，百家妙理何周旋。
离离黍稷春风前，东周一去追无缘。
帝德王功只仅传，庙堂急管催繁弦。
巍哉孔子尊如帝，矫矫孟轲天莫制。
斯文其丧今何在，邹鲁邈然安可再。
扬雄力寡知无奈，天禄校雠真末计。
江海悠悠百川逝，回首相望几千载。
熙宁天子悯斯文，展转搜扬到海垠。
丞相王公举趾尊，委蛇二老西来宾。
咀嚼六经如八珍，补葺东鲁锄西秦。
天子资之又日新，八风自转成天钧。
顷从孟子驱杨墨，他日淫词又榛棘。
丰镐荒凉天空碧，中庸一路几充塞。
金陵为此深求直，二十年来人稍识。
求之左右逢星极，内圣外王真准的。
古人效学丰文斯，堂陛之间意已移。
彝何虎蜼尊何牺，云何簠簋加灵龟。
不然制作知无时，反鲁诗书一贯之。
明明古训识者谁，百家效语如婴儿。
蝌蚪六书藏屋壁，岂比锺王论笔迹。
会通意象如作易，不假语言含妙德。
倘从对偶音声觅，洙泗文章少平仄。
解到雕虫童子识，斯人稍得扬雄力。
熙宁论撰亦何惭，况把先儒众说参。
举世传经作指南，辟雍泮水堆牙签。
或者嚣然痛欲歼，安得诸儒口遂钳。
圣主贤王实询佥，公当一语令师严。
翻思偃蹇熙宁末，苦信古书由世拙。
金陵户外履成列，称衡一刺终漫灭。
仿佛五经无二说，堂堂万里星中月。
欲论西汉谁优劣，忽若吟蝉风脰咽。
边韶性懒读书顽，病甚相如下笔悭。
敢望言如雾豹斑，担簦负笈徒间关。
沂水春来粗解颜，浴沂童子弥春湾。
先哲如龙尚许攀，鼓琴从之岂浪闲。
可怜道德共耕猎，何苦侯门俟弹铗。
不挟而来聊自惬，栩然梦尔为蝴蝶。
饮中数子刘伶侠，江外主人张翰摄。
短船下水轻仍捷，落帆解舵吴山胁。

暮雨江边寄一犁，多情邻老共差池。
平生意气几如侠，晚日诗书更有儿。
社酒方期终岁乐，葵萧俄感送人悲。
纷纷穷达都归尽，谁复声名是旧时。

君不见张子房，素书未授抵游侠。
又不见萧望之，不能碌碌反抱关。
汉业已成赤松去，杀吾贤傅终感叹。
乘时致用固不免，要须缯缴无由攀。
八十钓渭滨，挥旄仗钺兴艰难。
臂鹰上蔡市，复得不可空多言。
周倾秦得汉亦起，虎噬鲸吞羝触藩。
一兴一废竟谁有，要之有数归元元。
元元亦何为，与君论子细。
须将剧孟作敌国，未信叶公真勇士。
窃借声名人自叹，白公枭首方为是。
干旋坤转只等闲，收放仅在毫端耳。
何郎目如电，奋髯儿童惊。
眼光在酒里，一饮黄河倾。
不作么么贵公子，横行欲得十万兵。
吾语何郎少卑之，犀有角兮麝有脐。
果知有累不早计，抑扬毕竟何所之。
满酌劝君饮，吾语无文章。
鞭笞六龙驾扶桑，上朝元君陪紫皇。
霞衣玉简须如霜，俯仰八极何茫茫。
方时与君俱此举，如何烦君𫏐起舞。
舞彻听我歌，我歌端为我辈作。
蠢蠢万类随江河，肯同儿女战蜗角，酒酣雨泪挥滂沱。

道人偶许俗人知，法喜非妻解养儿。
夜久金茎添沆瀣，室虚璧月映琉璃。
远来醉侠匆匆去，近出诗仙句句奇。
独怪区区践绳墨，相逢未省角巾敧。

当年游侠成都路，黄犬苍鹰伐狐兔。
二十始肯为儒生，行寻丈人奉巾屦。
千江渺然万山阻，抱衣一囊遍处处。
或持剑挂宰上回，亦有酒罢壶中去。
昨来禅榻寄曲肱，上雨傍风破环堵。
何时鲲化北溟波，好在豹隠南山雾。

去年君渡河，枣下实离离。
今年君渡河，剥枣咏豳诗。
直缘恩义重，不惮鞍马疲。
诗书半行李，道路费岁时。
亲交叹存亡，学问访阙遗。
我多后时悔，君亦见事迟。
即此有真意，定非儿女知。
虚名无用处，北斗与南箕。
燕赵游侠子，长安轻薄儿。
狂掉三寸舌，躐登九级墀。
覆手云雨翻，立谈光阴移。
歃血盟父子，指天出肝脾。
从来国器重，见谓骨相奇。
筑岩发梦寐，猎渭非熊螭。
百工改绳墨，一世擅文词。
全人脰肩肩，瓮盎妩且宜。
大槐阴黄庭，女萝绵络之。
昭阳两兄弟，还自妒蛾眉。
工颦又宜笑，百辈来茹咨。
班姬轻鸿毛，更合众口吹。
引绳痛排拫，蒙蔽枉成帷。
惟恐出己上，杀之如弈棋。
尘埃百年琴，绝弦为锺期。
落落虎豹文，义难管中窥。
至今扬子云，不与俗谐嬉。
岁晚草玄经，覃思写天维。
脱身天禄阁，危于剑头炊。
卧闻策董贤，闭门甘忍饥。
五侯盛宾客，驺辔交横驰。
时通问字人，得酒未曾辞。
近者君家翁，天与脱馽鞿。
已为冥冥鸿，矰缴尚安施。
养兰寻僧圃，爱竹到水湄。
北阙免朝请，西都分保厘。
文章九鼎重，富贵一黍累。
赵良请灌园，但为商君嗤。
弃甲尚文过，兕多牛有皮。
出仕书掣肘，归来菊荒篱。
不为五斗折，自无三径资。
胜箭洗蹀血，归鞍悬月支。
斯人万户侯，造物付𬬻锤。
我观史臣篇，疏略记糟醨。
譬如官池蛙，谁能问公私。
君怀明月珠，簸弄沧海涯。
深房佩芳兰，固是王所姬。
南贡尚包橘，汉滨莫大随。
每来促谈麈，风生庭竹枝。
肮脏得家法，伊优不能为。
但听呼摴蒱，便足解人颐。
功成在漏刻，颖利处囊锥。
失势落坑阱，寒窀如愁鸱。
得马折足祸，亡羊多歧悲。
屡敌因心计，伏兵几面欺。
长戈仰关来，吐款受羁縻。
万事只如此，毕竟谁成亏。
爱君方寸间，醇朴乃器师。
安得摆俗缠，东冈并鉏犁。
由来在阴鹤，不必振羽仪。
送行倾车盖，载酒满鸱夷。
天高木叶下，潦退河流卑。
屯云搴六幕，新月吐半规。
人生会面难，取醉听狂痴。
语阱发欺笑，诗锋犯嘲讥。
悬知履霜来，少别为不怡。
天津媚河汉，阙角挂秋霓。
中有鬼与神，赤舌弄阴机。
夜光但十袭，出怀即瑕疵。
去去善逆旅，冻醪约重持。
山药倒藤架，红梨带寒曦。
坐须骑奴还，淹留岁恐期。
无为出门念，牵衣婴孺啼。
短韵愿成诵，时时寄相思。

少陵杜鸿渐，颇薰知见香。
风流有诸孙，结屋庐山阳。
藉交游侠窟，猎艳少年场。
光怪惊邻里，收身反摧藏。
江湖拍天流，罗网盖稻粱。
安能衎衎饱，遂欲冥冥翔。
畏影走万里，不如就阴凉。
亭东亭西渺烟水，稻田衲子交行李。
古灵庵下倚寒藤，莫向明窗钻故纸。

一钩五十犗，始具任公钓。
揭竿趣灌渎，与尔不同调。
先生本西蜀，侠气见英妙。
哀怜世间儿，细黠似黄鹞。
侍童双擢玉，鬓发光可照。
骏马锦障泥，相随穷海峤。
平生携手好，十七登廊庙。
小生相吏耶，徒枉尺书召。
暮年更折节，学佛得心要。
鬻马放阿樊，幅巾对沉燎。
泠泠屋外泉，兀兀原头烧。
欲知山中乐，万古同一笑。

人畏朔风声，我闻独宽怀。
岂不知凛冽，为自中山来。
端叔天下士，淹留蹇无成。
去从中山辟，良亦慰平生。
与君英妙时，侠气上参天。
孰云行半百，身世各茫然。
当时儿戏念，今日已灰死。
著书如结牦，聊以忘忧耳。
骎骎岁遒尽，淮海归无期。
功名良独难，虽成定奚为。
念君远行役，中夜忧反侧。
揽衣起成章，赠以当马策。

侠气轩轩翰墨场，邅回世路鬓成霜。
出从车马行千里，归与琴书寄一方。
鸟啭入帘春欲破，炉香侵梦日初长。
扁舟会有山阳役，聊借狂夫挹酒浆。

落落衣冠八尺雄，鱼符新赐大河东。
穰苴兵法申司马，曹植诗原出国风。
拈笔古心生篆刻，引觞侠气上云空。
石渠病客君应笑，手校黄书两鬓蓬。

颠毛渐脱风情少，匣剑空存侠气销。
人远地偏无酒肉，春深花鸟谩相撩。

九逵初旭满辎𫐌，寒食东风二月天。
陌上垫巾谁傲睨，江边解佩自婵娟。
新妆几处登墙见，沉醉何人藉草眠。
豪侠追欢殊未足，归蹄躞蹀夕阳前。

祖祢勤王国史褒，传家自有吕虔刀。
雄豪结客欺燕侠，憀栗悲秋笑楚骚。
奕世勋名金钺贵，出群风格玉山高。
诗中敏手兼无敌，射落霜雕钓得鳌。

老来书兴独未忘，颇得薛老同徜徉。
天下有识推鉴定，龙宫无术疗膏肓。
淮风吹戟稀讼牒，典客闭阁闲壶浆。
吟树对山风景聚，墨池濯砚龟鱼藏。
珠台宝气每贯日，月观桂实时飘香。
银淮烛天限织女，烟海括地生灵光。
俊儿乃是翰墨侣，侠竹不使舆卫将。
象管钿轴映瑞锦，玉鳞棐几铺云肪。
依依烟华动勃郁，矫矫龙蛇起混茫。
持此以为风月伴，四时之乐乐未央。
部刺不纠翰墨病，圣恩养在林泉乡。
风沙涨天乌帽客，胡不东来从北荒。

垂虹秋色醉题诗，径及银涛濯酒卮。
雅谑高谈倾国士，英风侠气吓吴儿。
五侯倒屣重前席，三岁专经却下帷。
早作黄金买嵩少，西湖逸客有心期。

侠少场中酒作雠，不胜杯勺鬓今秋。
道言禅语须蔬食，作意丹阳十日留。

惜别欣逢一纪余，世途惟我最差池。
当时侠少无年少，今日青丝有白丝。

翠碧曳长啼，翩然上庭树。
花枝摇未定，惊顾却飞去。
岂不爱芳阴，自怜好毛羽。
苦为艳妆求，刻镂点金素。
五陵游侠儿，挟弹驰长路。
华狨毛垂金，丰豹文濯雾。
怀珠蚌必剖，戴角犀多忤。
志士无怀璧，怀璧出逢怒。

东蒙野老工何拙，刻楮三年不成叶。
迂途独往自名愚，举足常嫌投险捷。
忽然开口向时人，机士笑惊多脱颊。
半生长饿首慵回，厌见糟醨能腐胁。
惟与孤云静往还，胎仙戏舞琴三叠。
江南墨客貌虽癯，战胜当前轻勇侠。
润身不贮世间珍，别有骊珠光满箧。
北游一见潜魄动，双目烂烂岩光晔。
新诗几幅起秋风，使我静观但嚅嗫。
相逢便欲苦死留，恐跨飞鲸动归鬣。

昔我未去国，幽栖淇上村。
分辞侠少事，喜与农老言。
农老孰追从，四邻皆世婚。
机中工织妇，籍上成丁孙。
青驹自走磨，黄犬长候门。
昨日春火开，逍遥望高原。
西照牛羊下，东风花草繁。
今朝夏鸡鸣，麦熟田头喧。
归来息树荫，课汲灌中园。
秋赛方及辰，酿秫烹膏豚。
丛祠响腰鼓，免杖奉神樽。
冬雪断门巷，蚕庐清且温。
地藉熊豹席，炉明荆枥根。
起居就安适，非复系晨昏。
不识百里面，不知千骑尊。
供输先众期，于我何威恩。
太上复淳古，坐超羲与轩。
敢忘天地施，击壤声如埙。
毕此百岁愿，泰然长夜魂。
避秦谁氏子，客死武陵源。

西城小雨宿尘消，春水溶溶拍画桥。
拾翠汀洲白蘋发，披香宫殿紫云高。
彩舟日晚绮罗醉，油幕风晴丝管焦。
侠少朋游应念我，一年佳赏负今朝。

节物惊心不我留，故人相望海边州。
芰荷老尽池台晚，鸿雁来多云汉秋。
谁共清樽寻乐事，独将长幅写离忧。
明年芳草青门道，好试青衫伴侠游。

东风吹雪阴复晴，西日冉冉林间明。
著水苔衣渐涵绿，向阳竹鞭初引萌。
官粮得饱酒不足，春物有意人无情。
驰书相谢五陵侠，汗板尘靴今半生。

青梅小叶柳长条，相对春风各动摇。
物色依依如有待，人情忽忽自无聊。
五陵剑侠知谁健，三径车工不我招。
好去广津门下水，新秋稳送木兰桡。

早年放乐五云乡，远笑垣东侠少场。
宪也但贫犹未病，公乎非酒自能狂。
尘埃辇路春游散，灯火僧窗夜话长。
后日相思枉缄幅，茱萸湾北付渔郎。

平生得禄仅荣亲，持底天涯料理贫。
夜户不关无长物，晨炊待火乞诸邻。
山{犭喿}颇侠能来虎，水弩何知枉中人。
少减家园旧年调，携笼先采雨前春。

仕屈诸儒底，名成一战中。
酒为千日计，诗费几生功。
戏马章台下，呼鹰上蔡东。
少年豪侠窟，杵臼得梁鸿。

老来山水兴弥深，不在长安侠少林。
它日只为林下计，不将锦被作呻吟。

淹留生白发，默默又惊春。
花房与柳萼，三见东风新。
竟日雨不止，翛翛寒着人。
拥裘坐闭阁，但与山炉亲。
昔我东南交，蔼蔼贤簪绅。
朝晡不相舍，谈笑夜达晨。
清言间嘲谑，侑以肴与尊。
风花春院静，霰雪夜炉温。
南士多文章，最爱蔡与秦。
吴僧参寥者，潇洒出埃尘。
诗多山水情，野鹤唳秋旻。
江子贫而廉，乡党称其仁。
徐子节最苦，五十慕其亲。
颇有豪侠风，时时见于文。
相逢必痛饮，大盏若鲸吞。
家无一金资，有口不言贫。
楚望自南来，赠我佳句频。
送我歌百言，烂如张锦茵。
蔡子不可见，穷泉闷幽魂。
遗书谁收拾，抚旧心空存。
僧寥安在哉，江汉一孤鳞。
徐子益寥落，寂无人荐论。
周子有书来，乃在吴江滨。
其余数子者，影响无由闻。
寥寥青天高，落落参与辰。
东西不相及，难合易离分。
自我官穷山，耳目如聋昏。
相逢半俗物，彊笑接欢欣。
景物岂不嘉，招携阻嘉宾。
端如守笼鹤，终日掩吾门。
春风动花光，桃李曰缤纷。
长歌写我思，书寄东飞云。

古交久沦丧，末世尤反复。
谷风歌焚轮，黄鸟譬伐木。
永怀羊与左，重义逾血属。
客行干楚王，冬雪无斗粟。
倾粮活一士，誓不俱死辱。
风云为惨变，鸟兽同踯躅。
角哀哭前途，伯桃槁空谷。
终乘大夫车，千骑下棺椟。
子长何所疑，旧史刊不录。
独行贵苟难，义侠轻杀戮。
虽云匪中制，要可兴薄俗。
荒坟邻万鬼，溘死皆碌碌。
何事荆将军，操戈相窘逐。

真茶窃所贪，薄酒亦云嗜。
况此两乘壶，旨哉出厅事。
歌美秦州半，樽罍更几倍。
元戎眷非一，于焉则有二。
癃老欲扶持，牢愁使破碎。
风雪客岁殚，无陨故园泪。
我实不能饮，自有愁常醉。
顾彼昔之人，何必陶阮类。
槌剑剧孟侠，文武卫公贵。
宜饮不饮者，我言尚何费。
顾分玉帐春，远以金壶致。
旧都新奏功，如花方高会。

笑乐真情岂可无，乐而不笑是何拘。
日中无事逢棋局，春后有花兼酒壶。
轻侠儿前抚手掌，滑稽传后抚髭须。
江南陆后还安否，乞与笻枝使自扶。

我家京洛间，桂玉资薄产。
平生丘壑心，水竹不满眼。
清晨有客吴中来，山川指授收奇才。
笑谈长揖波浪下，怀抱远承岩穴开。
东阳山人高华隐，豪侠持身复修谨。
旁山多辟黍秫田，碧溪东流及春酝。
溪南一亩当翠微，秋风莼熟菰叶肥。
龟鱼上带藻荇动，鸥鹭下拂芙蓉飞。
亭阴野塘亦新筑，溪山共作窗中绿。
诸郎年少皆知书，子夜哦诗动修竹。
岁时冠盖如浮云，撃钟鼎食江淮闻。
爱山自比谢康乐，多士不减春申君。
我欲沿溪扬小楫，亭边共醉藤萝月。
叩门夜访君家时，扁舟重载山阴雪。

枝上差差绿，林间簌簌红。
已叹芳菲尽，安能樽俎空。
君不见岳驼茂草长安东，金玉镳勒雪花骢。
二十年前是侠少，累累昨日成衰翁。
几时港饮流霞锺，共君倒载夕阳中。

改火清明度，湔衫上巳连。
芳辰来属续，游事困联翩。
酒帐经旬直，花司并日权。
侠儿狂不足，犹恨促春妍。

闲登朱亥游侠墓，却望梁王歌吹台。
台上墓边芳草绿，游人心事立徘徊。

欻行西山隈，茄荻风飕飕。
阴岩有积雪，竟日无行辀。
滩声下层檐，写出千古愁。
断墟灯火光，惨月神鬼讴。
巇岑泣哀猿，短筿驱归牛。
顽云笼远峤，退水拓新州。
蟾肤累石拳，龙影卧松樛。
顾惟衰病姿，畏作魑魅俦。
若有负郭田，肯抱穷年羞。
昔怀截犀坚，今成绕指柔。
况复僻陋地，可是英俊游。
山祠钟送夜，水国笛横秋。
薄雾晨欺鬓，斜阳独倚楼。
眸寒碧冥鸿，叶小沙际舟。
渔师猎鱼去，数获惟芒鲰。
射生持虎归，熟视俱老彪。
时世贱两目，东家如寇雠。
长沙卑湿国，洛阳年少留。
太白窜夜郎，退之谪潮州。
才大难为庸，不死即长囚。
官职虽差池，志意相夷侔。
自匪迁逐客，而有迁逐忧。
田塍古丈人，来为寒士谋。
胡不近长安，远土终悠悠。
回语古丈人，两泪不能收。
从古长安儿，侠气侵云浮。
十九白如瓠，危帽钳轻褠。
奚奴扶宝带，杂遝骖骅驑。
饮彻金张家，醉留骕骦裘。
又恐银瓶欹，指㧑营糟丘。
出阁讯花童，如何为麦麰。
已不愿学孔，何时当梦周。
杏韀照金龟，粉叶夸银钩。
缓急乘一障，夜亡狄山头。
扫清玉门尘，澄澈黄河流。
如彼行道人，颇有挟此筹。
咀嚼兰蘅芳，芜蘼梗其喉。
夜光有先容，白日无暗投。
足钱便得已，谁卜公与侯。
归来挥囊金，饱穷泉石幽。

子卿五言法，气格厉劲秋。
绵绵武功裔，尚不废箕裘。
洒然落妙语，一破万古忧。
文章本道德，作者通神谋。
惜其命不达，白首犹饭牛。
学者愿识面，或比韩荆州。
儒冠真误身，未免妻子愁。
长安游侠儿，生不辨田畴。
儒有不黔突，此辈饫珍羞。
左右夹燕赵，出入跨骐骝。
富贵即称贤，宁辨清浊流。
乃知读万卷，不如持尺矛。
斯言虽有激，亦为智者投。
古人愿执鞭，如或不可求。
君看授业生，已为公与侯。
飒然灌园翁，零落守旧丘。

我客飞来峰，一室聊自适。
关门不敢开，怒风退六鹢。
敲门者为谁，起我正禅寂。
稻麻竹苇中，见此一英特。
手携高子句，按谱恣游历。
高子我旧游，伉侠不易得。
忆昔京城隅，王郎古遗直。
当时会合地，烂漫存辙迹。
繄君入社晚，感事一嗟惜。
安得赋归堂，寻盟合琮璧。

长安城头乌夜栖，长安道上行人稀。
浮云卷尽暮天碧，但见明月流清辉。
君独骑馿向何处，头上倒着白接{罒离}。
长吟搔首望明月，不学山翁醉似泥。
到得城中灯火闹，小儿拍手拦街笑。
道傍观者那得知，相逢疑是商山皓。
龙眠居士画无比，摇毫弄笔长风起。
酒酣闭目望穷途，纸上轩昂无乃似。
君不学长安游侠夸年少，臂鹰挟弹章台道。
君不能提携长剑取灵武，指挥猛士驱貔虎。
胡为脚踏梁宋尘，终日飘飘无定所。
武陵桃源春欲暮，白水青山起烟雾。
竹杖芒鞋归去来，头巾任挂三花树。

道人居笑庵，游戏大海寂。
钩深无近用，镜古有精识。
运筹不减良，任侠颇如剧。
未传东土衣，不通左阶籍。
归自丹霞山，闭门不浪出。
室中拂未秉，户外屦已积。
非关一念致，要是三昧力。
叠衾洗钵外，何以度永日。
孤坐老此生，恐为世情测。
谈笑作佛事，岂不胜占毕。
垂手试入廛，贪夫愿投璧。
大木倒百围，山灵不敢惜。
壮观佛宇丽，鬼工莫俦匹。
众生嗜欲利，如儿舐刀蜜。
睹此大庄严，一瞬万缘失。
何时却闭门，养此幻化质。
老大百不知，面带黄瓜色。

薛老峰前古游侠，脱冠卖剑翦须鬣。
闭关孤坐百念空，面上老色如秋叶。
飘然飞锡华子冈，浪逐西风移步屧。
摄衣升堂捶大鼓，是中不赏啬夫喋。
四众围绕如堵墙，要观霹雳飞牙颊。
人生一梦几时觉，相逢栩栩皆蝴蝶。
何当蜡屐从师游，遮莫冯驩老弹铗。

高阁切浮云，仰观势嵂崒。
兴来偶攀跻，意若凌超忽。
壮哉洛阳都，宫殿耸突兀。
城中十万家，古来豪侠窟。
楼观何轩昂，花竹争炳蔚。
澹澹烟霭间，俯见孤鸟没。
缅怀中令君，节钺耀衮韨。
镇守极膏腴，割剥到肌骨。
黄金不却老，晚节顾佞佛。
陂陀何为者，岁久尚奇崛。
空令吾党士，登践许仓卒。
踌躇不忍归，待得星斗出。

行迈日久远，亲旧日已疏。
眼中惟牙官，从我走道途。
俗状谁使汝，渐赤由近朱。
颍川多名士，古来豪侠区。
历代愧不能，叩门韩与苏。
酌我瓮头春，舞我闺中姝。
清言发谈笑，嘲戏颇不无。
使我面辄阔，自忘官职粗。
斐然欲从之，文字相与娱。
我行未渠央，欲驾复踌躇。
人生如寄耳，聚散安可图。
区区惜别离，此志乃非夫。
临风但相思，有使即寄书。

岁穷于冬春未涉，雪入田中余润接。
鹰鹯欲击胆方张，狐兔正肥心已怯。
忽呼小队试周旋，直并西山穷射猎。
将军约束金鼓震，令尹指麾豺虎慑。
平原浅草阵横斜，后劲中权旗晔晔。
林空肯使逸禽飞，泽竭不烦追骑蹑。
正堪大嚼出馋涎，安用千金酬笑靥。
风毛漠漠任教吹，雨血纷纷谁所喋。
不容杜曲随李广，顾肯桑间问灵辄。
庙谟不战方两阶，边尘已静休三捷。
酩酊如余乃醉仙，雄豪似子真儒侠。
明朝得隽傥相过，买酒尚堪吾倒箧。

爱君谈兵如赵涉，往与西人锋刃接。
尊前或诋次公狂，市上颇疑韩信怯。
忽然结束变轩昂，驽马自驱千骑猎。
狐狸博硕正吾须，鸟雀细微谁女慑。
风驰白羽欻惊飞，火点红旗时一晔。
将叔无狃戒其伤，君足正应防妇蹑。
千金之子不垂堂，坐使颦眉羞美靥。
径当去剑释皮冠，腥血淋漓休使喋。
贤如孟光不与谋，搏兽于原毋乃辄。
闻君三日静思愆，谢过莫如吾计捷。
熊膰兔首速分张，好客庶几闾里侠。
归家一笑定卿卿，止猎之书犹满箧。

贾侯少日规原涉，酒徒剑客交相接。
官成忽绾县令章，文墨能令豪士怯。
满庭牒诉若沈迷，过眼诗书聊领猎。
发狂正尔不能堪，大叫赫然胥吏慑。
西城晓出颇匆匆，日射围场光有晔。
鹿伤鹤膝畏雕盘，兔中鹘拳愁犬蹑。
获多意解始开颜，暗觉微涡生两靥。
逡巡下令释前禽，尚恐流殷人竞喋。
不知谁忽遣君知，佐饔而尝心颇辄。
新诗不减子虚篇，喜意似书城濮捷。
更因乞肉苦讥嘲，句险词夸终类侠。
莫瞋令尹少须之，报聘已装珠一箧。

楚人季布以勇显，鲁国朱家用侠闻。
驰马弯弓臣好武，吹毛洗垢吏深文。
王孙此日谁漂母，卿子前时号冠军。
满引一杯齐物论，白衣苍狗听浮云。

卷地风来怒涛起，惊散沙汀双翡翠。
谁将仙匹锁金笼，孤飞吟叫烟波里。
古生开锁放珍禽，春江日暖重相寻。
巧舌相和苇风软，绮翼交飞菰浪深。
壮哉古生真任侠，气义肝肠何激烈。
功成不复更偷生，一剑挥霜襟溅血。
世间美事多参商，白马青梅人断肠。
古生埋没在何处，江山流水空茫茫。

三尺光芒燿霜雪，长安使气为任侠。
间对要离壮涙垂，醉叱荆轲怒眦裂。
天下承平猛士闲，夜半无人自弹铗。
会须东海斩长鲸，归来倒沥腥臊血。

一杯愁倡低眉峰，不平万事都消融。
嗟余分身处处有，遥知到子谈笑中。
平生踪迹亦可笑，以丑见传如瘿枫。
而公才大置闲地，正坐道骨合仙风。
颇闻少年类豪侠，臂鹰走马王城东。
尔来闭门看修竹，藉甚但传诗句工。
懒于能琴嵇叔夜，痴于恋酒王无功。
明朝此乐堕渺莽，路隔关河魂梦通。
付子后堂以清夜，料理丝竹围酥胸。
曲音少悮即回顾，笑看杯面微波红。

予昔少年日，气盖闾里侠。
自言似剧孟，扣门知缓急。
千金已散尽，白首空四壁。
烈士叹暮年，老骥悲伏枥。
富贵比浮云，妻孥真敝屣。
世事如余何，禅心久空寂。
世间出世间，此道无两得。
故应入枯槁，习气要除拂。
丈夫生死易，趋舍志匪石。
当为师子吼，佛法无南北。

嗣公丹凤羽，高笑破群蛙。
汲引后来秀，义侠如朱家。
出语掩颜谢，游戏达摩耶。
卧读春风句，飞鸿澹墨斜。

王侯气迈往，青春颇干禄。
任侠似朱家，窜身脱冤狱。
甘随支遁游，不作子公牍。
着鞭投前地，嗜山性尤酷。
遗民卧江汉，无心谋半菽。
数面遂成亲，开怀注醽醁。
新闻倒青箱，谠论尊黄屋。
禅参灵运前，庭列山阴竹。
好乖当语离，作恶徒满腹。
西风挂席归，清谈渴心足。
汉庭今侧席，公道追黄鹄。
莫作稻梁谋，营营辈鸡鹜。
我自宴山川，坐啸临长谷。

唐虞重逸人，束帛降何频。
风俗因君厚，文章至老淳。
玉田耕小隐，金阙梦高真。
罢钓轮生蠧，慵冠鉴积尘。
饵莲攀鹤顶，歌雪扣琴身。
墨妙青囊秘，丹灵绿髪新。
岭霞明四望，岩笋入诸邻。
几姓簪裾盛，诸生礼乐循。
朝廷唯荐鹗，乡党不伤麟。
吊古夫差国，怀贤伍相津。
剧谈来剑侠，腾啸骇山神。
有客瞻冥翼，无端预荐绅。
未能忘帝力，犹待补天均。
早晚功名外，孤云可得亲。

关西多名流，后出亦豪侠。
三年佐幕府，论事费口頬。
人情易薰染，久或化为怯。
不如殽黾去，归路马蹀躞。
虽无米千斛，尚有书百箧。
吾曹官为家，穷老漫随牒。
南州美风土，水净山九叠。
子尝访之我，行欲买舟楫。
我本江湖人，妙处饱经涉。
谁能老作伧，政恐梦为蝶。

侠骨久已朽，南山长於菟。
当时老蛟窟，遗种今有无。
我来适秋成，场圃收刈初。
年丰似足乐，薄酒傥可酤。
田家复何事，父老仍愁吁。
滔滔五浊海，所向谁当娱。
长年得强健，且食清溪鱼。

酒酣坐待东方高，臂鹰走逐城南豪。
弯弓射杀白额虎，醉骑归马雪花毛。
日暮黄云动天色，易水迷魂招不得。
莫学并州游侠儿，徒费黄金饰鞯勒。

郡从簪缨贵，驺僮意气华。
呼卢晋公子，大侠鲁朱家。
锦臂夸豪放，银鞍走狭斜。
忍寻桃径里，无主亦开花。

海禺纳万艘，市区沸百贾。
黄尘翳白日，千骑腾一鼓。
蛟巢十字路，四顾尽旷土。
蜗角两大国，一怒有漂杵。
角名眩多卢，聚讼攻众楚。
昏昏气成雾，濯濯汗浃雨。
朱公误涉世，吏隐寄圭组。
俗缘堕人境，心大接天宇。
搴芳采莲舟，撷秀艺药圃。
山寒石棱紫，树老松鬛古。
风牵碧罗卷，雨压翠纛舞。
宁须鸟催酤，自有花解语。
观鱼乐洋洋，梦蝶飞栩栩。
坐令游侠窟，化作仙佛土。
高卧水国秋，静憩月庭午。
不解壶公龙，天上有官府。

寒食只数日，天气殊未佳。
轻云澹微茫，细雨吹横斜。
青春似无情，不到愁人家。
霁色忽浩荡，平原绣芳华。
走马恶少年，挟矢射戟牙。
白羽叫饿鸱，举网连五豝。
会当斩长鲸，封侯鸣鼓笳。
时危何不有，寒士空泥沙。
凛凛羞侠气，悠悠但咨嗟。

宁饮山中泉，勿食城中米。
尘埃苦着人，何翅虱与蚁。
爬搔十指秃，败褐未易洗。
缅怀佳公子，珠璧不受浼。
藏身着幽处，阖户谢纨绮。
君看罗曲旃，何似容燕几。
不辜文字眼，未负锺鼎耳。
长安游侠窟，未晚看参觜。
纷纷万马蹄，门外自千里。

淳风叹辽远，友道伤浇漓。
交情比一线，断续同羁縻。
仁惇既难合，义重亦不支。
寒谷少温律，衡门自寒扉。
亦闻豪侠地，风月满台池。
可怜伏雌客，出往无所施。
淮乡有病客，波浪逐沦弥。
中流失舟檝，宛在水中泜。
请叙先世德，缭遶穷方维。
始奉华阴组，继迹东南驰。
道有海内誉，经为淮上师。
闻风事钻仰，极力忘惫疲。
求精析晋豕，辨伪正褒漦。
大逐千里鹏，小察一寸鳍。
旌善类骋骏，诛奸如戮鲵。
鱼虫蛙虾蛤，琐琐俱不遗。
笔阵骥逸野，词锋江斩螭。
导江派海尾，疏源河凿岯。
立言经寓宇，刊行结防堤。
礼乐尊中国，春秋挥四夷。
书谣切颂帝，诗化淑歌妃。
德苑心潜远，文帷性自嬉。
谋心千古近，张目万人睢。
观范推难习，同肩叹莫追。
穷荣探沓默，测远极奫而。
奚事千张锦，真成一角犀。
听言真靡靡，观行自披披。
里荐书频上，天恩泽屡垂。
翼冲宜遂奋，羽困奈轻摧。
贱子承前绪，遗踪恨久违。
智髙思引望，愚下顾难移。
前业皆纷放，今怀孰怨咨。
志存宜自励，聪失仆安祈。
碌碌追香饵，规规拾腐劙。
戴盆思倬汉，屋蔀蔽朝曦。
流落真难似，衣冠愧未宜。
敢思千里润，但觊一环溪。
自分无修翮，何人整困泥。
及门初著足，投分乃知归。
衮衮窥儒海，汪汪见量陂。
风流饶洒落，矩度尽逶迤。
附尾蝇方借，余斑豹幸窥。
自从柸与共，不觉岁逾期。
饮德初难料，蒙庥久尚疑。
篇章时继续，杖屦屡追随。
乍履云衢便，俱亡客路危。
与钱宽剩酒，裹饭接残炊。
揣质恩奚自，知公德不漓。
煦濡三尺泽，和暖一囊衣。
盛事真惊俗，神髙解起痿。
老躯财脱病，稚子孰言肥。
慰荐增今喜，栽培任夙期。
此身如寄托，毕愿服耕耛。
悲此孤根弱，愁先百草萎。
名卿宜达理，直道不容私。
饮德宁辞醉，餐和不恨饥。
顿忘前事迫，复虑异时悲。
东阁虽开馆，淄川只下帷。
可能尝燕乐，独肯念贫羸。
肉骨非无药，还生信有医。
论情惟借口，此病敢言腓。
枯鲋长思水，官蛙幸给糜。
承庥宜足矣，去德如何之。
道义终祈合，形骸听易睽。
借筹难献策，罄竹莫陈词。
君子真雄观，幽人乏令姿。
甘贪宁守鲁，事大复贫齐。
已佩添年药，还吟起病诗。
命疏从我薄，情解为君怡。
聊述芜词拙，章成复自嗤。

故国愁来有所思，那堪更读四愁诗。
令君术业辉千古，处士才名冠一时。
醉后啸歌争气焰，闲来履屐共追随。
诗豪酒侠方推重，野客何知但朵頥。

藨蓘年仍恶，畊桑命亦微。
原头买茶去，江口换鱼归。
顾影行犹畏，全生计已非。
五陵游侠客，裘马本轻肥。

夫子负异才，端若会稽笴。
平生怀刚肠，于世少许可。
文词类激昻，议论耻媕婀。
高名三十年，坐此常坎坷。
同时英俊流，往往步青琐。
归来乐箪瓢，琳宫得安坐。
小轩仅容膝，陋巷生堀堁。
唯余豪侠气，屡折每不挫。
却视利名场，终身系缰锁。
生虽华屋居，死或翳蓬颗。
固知宇宙间，所有终非我。
但当清吾心，余事等么么。

陶唐名臣有朱虎，揖逊夔夷尊文祖。
后来杰出汉云孙，折槛当时谁敢侮。
煌煌圣代见斯人，凛凛遗风振千古。
乘牛不数鲁家侠，衣锦何妨买臣窭。
十年牢落困胶庠，五斗栖迟尚环堵。
唯余豪气自不除，倾盖向人肝胆吐。
忽然结束事征鞍，轩轩气色浮眉宇。
谓余倚门亲久待，况复枫宸拜明主。
朝廷公卿重荐延，骞腾一鹗生毛羽。
高义如君世所稀，早据要路思禆补。


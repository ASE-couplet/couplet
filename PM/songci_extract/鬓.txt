深岩有老翁，庞眉须鬓雪。
夜半呼我名，授我微妙诀。
字画古籀样，体势讹复缺。
双眸忽炯炯，须臾竟披阅。
至今得其传，心会口难说。

自吴入蜀是寻常，歌舞筵中救火忙。
乞得金陵养闲散，也须多谢鬓边疮。

碧江头与白云门，别后秋霜点鬓根。
长记学禅青石寺，最思共醉落花村。
林间竹有湘妃泪，窗外禽多杜宇魂。
未棹扁舟重回首，采薇收橘不堪论。

看看潘鬓二毛生，昨日林梢又转鶑。
欲对春风忘世虑，敢言樽酒召时英。
假中西阁应无事，筵上南威幸有情。
不得车公终不乐，已教红袖出门迎。

良宵丝竹偶成欢，中有佳人俯翠鬟。
白雪飘飖传乐府，阮郎憔悴在人间。
清风朗月长相忆，佩蕙纫兰早晚还。
深夜酒空筵欲散，向隅惆怅鬓堪斑。

征西府里日西斜，独试新炉自煮茶。
篱菊尽来低覆水，塞鸿飞去远连霞。
寂寥小雪闲中过，斑驳轻霜鬓上加。
算得流年无奈处，莫将诗句祝苍华。

念子才多命且奇，乱中抛掷少年时。
深藏七泽衣如雪，却见中朝鬓似丝。
旧德在人终远大，扁舟为吏莫推辞。
孤芳自爱凌霜处，咏取文公白菊诗。

事与年俱往，情将分共深。
莫惊客鬓改，只是旧时心。

珍重还京使，殷勤话故人。
别离长挂梦，宠禄不关身。
趣向今成道，声华旧绝尘。
莫嗟容鬓老，诗句逐时新。

曾持使节驻毗陵，长与州人有旧情。
为向驿桥风月道，舍人髭鬓白千茎。

东观婆娑树，曾怜甲坼时。
繁英共攀折，芳岁几推移。
往事皆陈迹，清香亦暗衰。
相看宜自喜，双鬓合垂丝。

禁省繁华地，含芳自一时。
雪英开复落，红药植还移。
静想分今昔，频吟叹盛衰。
多情共如此，争免鬓成丝。

别离情绪两难任，消遣唯应有醉吟。
冉冉光阴玄鬓改，勤勤书札旧情深。
凉宵梦寐清淮月，永日徘徊玉树阴。
野鹤乘轩无所用，角巾何日返中林。

只有闲情搜景物，不将客鬓惜流光。
京华才子多文会，众许清词每擅场。

秘监疏朝谒，门前长绿苔。
未愁玄鬓改，且喜素秋来。
独坐翻棋势，闲行绕药栽。
凉风入书幌，时动水沉灰。

尝忆洪崖涧，穿云路万寻。
曾经照玄鬓，未得卸朝簪。
老去驰庄蝶，年来有越吟。
羡师从此去，旧隠翠微深。

何事情怀郁不开，为思蓬阁谪仙才。
通宵空有梦魂去，隔月更无篇咏来。
夜室已闻啼蟋蟀，秋庭惟见长莓苔。
清晨懒把菱花照，两鬓如丝堪自咍。

小亭愁坐对残阳，梧叶翻阶片片黄。
老去只添新怅望，病余无复旧欢狂。
四时奔速都如电，两鬓凋疏总作霜。
看取衰容今若此，有何情绪听宫商。

息念忘怀心晏如，随宜生计不求余。
汲泉自溉新栽竹，借本重添旧欠书。
唯仰酒杯相慰暖，敢嗟容鬓渐凋疏。
澄波桥北多嫌远，少有交朋到我居。

叠𪩘层峰坐可观，枕门流水更潺湲。
晓钟声彻洞溪远，夏木影笼轩槛寒。
幽径乍寻衣屦润，古堂频宿梦魂安。
因嗟城郭营营事，不得长游空鬓残。

门巷秋归更寂寥，雨余闲砌委兰苗。
梦回月夜虫吟壁，病起茅斋药满瓢。
泽国旧游关远思，竹林前会负佳招。
身名未立犹辛苦，何许流年晚鬓凋。

先生双鬓华，深谷卧云霞。
不伐有巢树，多移无主花。
石泉春酿酒，松火夜煎茶。
因问山中事，如君有几家。

谷口何时住，烟霞一径深。
水声离远洞，山色出疏林。
雪彩从沾鬓，年光不计心。
自言人少到，犹喜我来寻。

金杯不以涤愁肠，江郡芳时忆故乡。
两岸烟花春富贵，一楼风月夜凄凉。
王章莫耻牛衣泪，潘岳休惊鹤鬓霜。
归去莲花归未得，白云深处有茅堂。

朱栏芳草绿纤纤，欹枕高堂卷昼帘。
处处落花春寂寂，时时中酒病厌厌。
塞鸿信断虽堪讶，梁燕词多且莫嫌。
自有卷书销永日，霜华未用鬓边添。

齐女幈帏失旧容，侍中冠冕有芳踪。
翅翻晚鬓寻香露，声引秋丝逐远风。
旅馆听时髭欲白，戍楼闻处叶多红。
只知送恨添愁事，谁见凌霄羽蜕功。

我儿辞去泪双流，蜀郡秦川两处愁。
红叶满山归故国，黄茅遍地住他州。
荷衣晓挂惭官吏，菱镜秋窥讶鬓髹。
好向云泉营旧隠，莫教庄叟畏牺牛。

春霁江山似画图，醉垂鞭袂出康衢。
猖狂乱打貔貅鼓，稽懒慵修鸳鹭书。
老色渐来欺鬓发，闲情将欲傲簪裾。
苔钱遍地知多少，买得花枝不落无。

学就书闻在道林，几年辛苦用身心。
九霄雨露酬知早，百首风骚立意深。
青白野云闲里卧，古今碑碣醉中寻。
因何负此多般艺，可惜教师鬓雪侵。

去岁海棠花发日，曾将诗句咏芳妍。
今来花发春依旧，君已雄飞玉案前。
骤隔清尘枢要地，独攀红蘂艳阳天。
疏枝高映银台月，嫩叶低含绮阁烟。
花落花开怀胜赏，春来春去感流年。
清辞早缀巴人唱，妙翰犹缄蜀国笺。
共仰壮图方赫耳，自嗟衰鬓转皤然。
因凭鶑蝶传消息，莫望蓬莱有病仙。

几忆汤师役梦魂，醉吟想在落花村。
背尘事见寻常说，出格诗曾子细论。
书信寄凭虽有路，笑谈重约恨无门。
今来鬓雪应多也，莫惜频频近酒樽。

无萦无虑鬓如黳，手执仙经杖一藜。
猛利销磨闲岁月，玄中妙道入云霓。
红尘世界何拘束，白日山川高又低。
去住自然皆寂默，逍遥不假上仙梯。

年过百几鬓如鸦，到处安然便是家。
醉后有时相诘问，更言我解种黄芽。

多年幞被玉山岑，鬓雪欺人忽满簪。
驽马虽然贪短豆，野麋终是忆长林。
鲈鱼未得乘归兴，鸥鸟惟应信此心。
见说新桥好风景，会须乘月濯烦襟。

高秋感憀栗，中夜起盘桓。
啼螀思月底，哀鸿查云端。
遗蜩尚号节，初鵙早催寒。
新霜霑客鬓，凄风入人肝。
拂枕了无寐，取琴不能弹。
壮图成龃龉，老泪空汍澜。
逢辰今匪易，行志古良难。

璇源多清派，兰谷无绝芳。
之子相门裔，高才映周行。
妙年弄文史，雅志含圭璋。
中岁困官簿，铢两争低昂。
一通金闺籍，荏苒潘鬓霜。
剖符屡麾阮，执戟更疲扬。
闻君近多暇，归偃三经堂。
左右褫绅组，纵横罗巾箱。
安驱仁义涂，弭节名声场。
战酣道始胜，心泰无癯尪。
壮思挟飞藻，诏我临霞章。
我时坐铃阁，寂寞如禅房。
开缄一快读，隽味腴且长。
高义溢句流，清风随篇翔。
感人不无意，在水河汤汤。
吾匪辩音者，空冀怀仁藏。
矧属岁躔暮，百卉皆芸黄。
何以谢君子，松柏同苍苍。

劲风吹北林，落叶舞南牖。
岁序忽已高，峥嵘薄星斗。
大化驱群物，始终迭相授。
羲和亦何为，挟日但西走。
少壮驰目前，衰颓蹑人后。
星星两霜鬓，伴我老成丑。
学道苦嗟晚，扪心更余咎。
兹意将奈何，投身就杯酒。

频年随校尉，晚节事轻车。
瞻烽数奔命，辞第讵为家。
轻赍绝瀚海，间道袭昆邪。
双鞬朝负羽，三鼜夜鸣笳。
金痍先雨觉，蓬鬓后霜华。
如何差六级，遽使抱长嗟。

乌渴催宵漏，鸡鸣引曙光。
山西河暗淡，天北斗低昂。
银烛香犹烬，瑶琴冷未张。
何须开宝鉴，容鬓定苍苍。

周界西穷陕，常山北尽边。
关河相望日，容鬓各衰年。
蓬乱将风野，禽稀欲雪天。
治戎如有暇，莫惜赋归田。

城堞俯漳湍，关河远近看。
晓山天外紫，秋日雾中寒。
短鬓却成葆，孤心转似丹。
萧家穷僻地，归去养衰残。

泽国风波恨，孤帆日夕征。
山连吴树绿，江入汉源清。
鬓乱将成葆，心摇不后旌。
销魂千里外，宁是忆莼羹。

渥赭随颜罢，飞霜入鬓新。
夜壶寒展刻，冬晷急驰轮。
名美诚堪徇，身闲我独亲。
聊持一樽酒，不为画蛇人。

岑寂省庐幽，诸曹吏始休。
空烟催树晚，急雨借庭秋。
暮影层波动，檐声万绠流。
缥墙明叠藓，坳径聚浮沤。
乱湿缘虚隙，微凉袭翠帱。
拙艰兼寓直，潘鬓怯搔头。

平台飞雪欲成花，有客西征感鬓华。
内史江莼空入梦，下邽罗雀此还家。
鸿声不断关云黑，角弄初休陇月斜。
駉牧未妨称吏隠，田园自有故侯瓜。

粉闼仙郎鬓未秋，懿文精力允佥求。
新荣亳忌祠神馆，更按乔卿露冕州。
楚匦贡茅纷骑置，蜀艘移粟蔽江流。
富人缓役承平士，肯学研桑苦运筹。

衰鬓星星倦折腰，十年归就故山樵。
临江径坏茅围屋，颍水风清树厌瓢。
防蠹旧编裁竹牒，蠲疴珍剂访芝苗。
鬻文谋食机心尽，试为劳生谕炙鸮。

早拂华簪谒冕旒，五更残点便鸣驺。
星沈长乐钟声外，月挂觚棱阙影头。
弱翮讵堪仪振鹭，孤怀终欲信群鸥。
更惭晨坐鸿枢府，容鬓先于省树秋。

处世何尝尽值才，虚名高位自惊猜。
千重浪里随流出，百尺竿头试险回。
衰鬓不徒欺晓雪，孤心兼欲伴寒灰。
嵩阳颍曲风烟接，已仗归云作隠媒。

贤路尘消箧谤残，萧萧衰鬓得生还。
久叨鸱尾三重阁，却趁蛾眉五日班。
伤翼再来仍绕树，行云何处不思山。
坐挥拙笔无文甚，正被中郎笑拙艰。

六年衰鬓两为州，何意瓜时谒冕旒。
去位本无三已色，过城应有复来讴。
吹虀胆怯空思勉，沦骨恩深未易酬。
即日诣门重谢罪，豫惭危涕满中篝。

疾间勤勤解郡章，北楼舒啸寄徜徉。
山围轩后乘车野，水接尧民洗耳乡。
拂衽风头迎爽籁，压林霞尾送残阳。
冶城极望虽高世，争奈临秋鬓未霜。

一麾南北数移官，三见鶑花送雁寒。
双鬓欺人还似雪，寸心忧国本如丹。
雕虫曲艺论文浅，乘障迂儒破敌难。
惟有归耕初志在，故田西接饮牛滩。

万里春晖荡晓空，芳心何处不融融。
惟余两鬓无情雪，最耐人间解冻风。

春色东来不待招，烟光已过洛阳桥。
如何解尽人间冻，鬓畔霜华转不消。

五月黄尘去传轻，褰裳几处宿邮亭。
共知向日输心赤，莫叹微霜点鬓青。
每傍重霄求宝剑，欲令新木作枯屏。
流传賸有风骚句，摇想群公若会星。

金章笑鹑衣，玉堂陋茅茨。
石火不须臾，白驹隙中驰。
丝鬓那可避，会当来如期。
竹固不如肉，飞觞莫辞速。
匏竹且勿喧，听我歌此曲。
土花玩四时，未觉有荣辱。
革木要一声，好异乖人情。
木公不可待，且复举吾觥。

年年春日寒欺客，今日春无一半寒。
不觉转头逢岁换，便须揩目待花看。
争新游女幡垂鬓，依旧先生日照盘。
从此不忧风雪厄，杖藜时可过苏端。

宦情吾与岁俱阑，只有诗盟偶未寒。
鬓色定从今夜改，梅花已判隔年看。
高门召客车稠叠，下里烧香篆屈盘。
我亦三杯聊复尔，梦回鹓鹭出朝端。

茂林当日映群贤，也唤畸人到席间。
弃我便惊车辙远，怀君端合鬓毛班。
梦中犹得攀珠树，别后能忘倒玉山。
遥想诗成记来日，笔端风雨发天悭。

路断赤墀青琐贤，士龙同此屋三间。
愁边潘令鬓先白，梦里老莱衣更班。
欲学大招那有赋，试谋小隐可无山。
一钱留得真堪笑，未到囊空犹是悭。

故园归计堕虚空，啼鸟惊心处处同。
四壁一身长客梦，百忧双鬓更春风。
梅花不是人间白，日色争如酒面红。
且复高吟置余事，此生能费几诗筒。

忆看梅雪缟中庭，转眼桃梢无数青。
万事一身双鬓发，竹床欹卧数窗棂。

清池不受暑，幽讨起予病。
长安车辙边，有此荷万柄。
是身虽可懒，共寄无尽兴。
鱼游水底凉，鸟宿林间静。
谈余日亭午，树影一时正。
清风不负客，意重百金赠。
聊将两鬓蓬，起照千丈镜。
微波喜摇人，小立待其定。
梁王今何许，柳色几衰盛。
人生行乐耳，诗律已其剩。
邂逅一樽酒，它年五君咏。
重期踏月来，夜半啸烟艇。

琢句不成添鬓丝，且搘筇杖看云移。
槐花落尽全林绿，光景浑如初夏时。

古镇易为客，了身一篮舆。
贪游八关寺，忘却子公书。
青青天气肃，澹澹春意初。
东风经古池，满面生纡余。
卯申缚壮士，人世信少娱。
时来照兹水，点检鬓与须。
日暮登古原，微白见远墟。
念我遂初赋，徘徊月生裾。
悠悠不同抱，悄悄就归途。

平生不得吟诗力，空使秋霜入鬓垂。
太岳峰前满尊月，为君聊复一中之。

岳阳壮观天下传，楼阴背日堤绵绵。
草木相连南服内，江湖异态栏干前。
乾坤万事集双鬓，臣子一谪今五年。
欲题文字吊古昔，风壮浪涌心茫然。

城中爆竹已残更，朔吹翻江意未平。
多事鬓毛随节换，尽情灯火向人明。
比量旧岁聊堪喜，流转殊方又可惊。
明日岳阳楼上去，岛烟湖雾看春生。

一杯节酒莫留残，坐看新年上鬓端。
只恐梅花明日老，夜瓶相对不知寒。

古泽春光淡，高林露气清。
纷纷世上事，寂寂水边行。
客子凋双鬓，田家自一生。
有诗还忘记，无酒却思倾。

老去作新梦，邵江非旧闻。
滩前群鹭起，柁尾川华分。
落花栖客鬓，孤舟溯归云。
快然心自足，不独避嚣纷。

心折零陵霜入鬓，更修短札问何如。
江湖不是无来雁，只惯平生作报书。

万航如凫鹥，一水如虚空。
此地接元气，压以楼观雄。
我来自中州，登临眩冲融。
白波动南极，苍鬓承东风。
人间路浩浩，海上春蒙蒙。
远游为两眸，岂恤劳我躬。
仙人欲吾语，薄暮山葱珑。
海清无蜃气，彼固蓬莱宫。

醉中今古兴衰事，诗里江湖摇落时。
两手尚堪杯酒用，寸心唯是鬓毛知。
稽山拥郭东西去，禹穴生云朝暮奇。
万里南征无赋笔，茫茫远望不胜悲。

北客霜侵鬓，南州雨送年。
未闻兵革定，从使岁时迁。
古泽生春霭，高空落暮鸢。
山川含万古，郁郁在樽前。

袢暑推不去，快风喜来过。
西荣迟明月，与子聊婆娑。
初如金盆涌，稍若玉鉴磨。
亭亭倚华魄，艳艳舒冻波。
夜气清入骨，奈此光景何。
一杯幸相属，安能废吟哦。
纤阿无停轮，衰鬓飒已多。
及时会行乐，无惜醉颜酡。

不与观音伴柳枝，要令奇相解公颐。
会逢白氏编书日，犹梦陶家贮粟时。
安用作盘供歃血，也胜为钵困催诗。
千年秀结重重绿，长映先生鬓与眉。

壮士如今烂莫收，尚思抽矢射旄头。
不堪苦雾侵衰鬓，稍喜和烟入戍楼。
万里中原空费梦，三春胜日偶成游。
青松远岭偏惊眼，薄晚阑干更少留。

鸟语知公乐，晴山及我游。
尽排物外事，拼作酒中浮。
菊蕊离双鬓，林声隐四愁。
骚人例喜赋，政自不关秋。

水堂长日静鸥沙，便觉京尘隔鬓华。
梦里不知凉是雨，卷帘微湿在荷花。

寓久浑忘客，临行似别家。
途穷身更怯，秋老鬓先华。
生计黄茅合，归期碧海赊。
湘山今夜雨，留我意无涯。

超然亭上鬓毛斑，浩荡秋风小立闲。
岂为诗情堪过海，只缘脚力要寻山。
峭峰断续天容缺，高垒萦纡地势悭。
回首不堪东北望，桂林万里是秦关。

媚兰多畦畹，党竹论尺寻。
倦矣一枝足，卓哉千里心。
气含湖海姿，名挂罴虎林。
长髯罥世累，秃鬓微霜侵。
雕钻久已休，潜伏恨不深。
亭丘近来趣，何止如山阴。

镂裁雪羽元同质，合辑龙沈更一家。
气袭禅僧鼻端白，葩敷溪女鬓唇斜。
牵缠芗色诚虚幻，结习因缘可叹嗟。
芍药调和传汉殿，酴醾脂泽有浑耶。

身将抱瓮灌田畴，老大徒伤鬓已秋。
滞念生缘宁故我，济时及物勉前修。
勃磎行世终刚介，重惜尤人返自求。
塞马未尝矜得俊，湘猿不在较群猴。

豁眼桃红思圣解，袭人兰郁比修能。
面脂靡曼负涂泽，绘彩化工夸斲冰。
蒨粲芳秾触吟境，艳阳风色嗾狂朋。
倾壶箫管黳蓬鬓，沈顿金觥雹凸棱。

万里归来一小窗，利名心灭不须降。
虽无何子食钱万，未到潘郎雪鬓双。
楼上诗狂欲骑月，晚来酒渴思吞江。
从今痛饮须论日，琐琐那能问几缸。

壮志棱棱鬓未秋，男儿不愤不封侯。
翻思清白传家客，洗耳溪头不饮牛。

老觉雪入鬓，净若秋摩心。
寒枯坐曲木，缄默饱丛林。
气韵寥寥兮风清山瘠，性灵湛湛兮月落潭深。

溪头茅屋远追陶，斗米而今懒折腰。
汉水丈人甘抱瓮，箕山居士厌鸣瓢。
心秋霁月夜相照，鬓雪温风吹不消。
身世曲肱分付梦，蘧随蝴蝶到华条。

偏中正，海云依约神山顶。
归人鬓发白垂丝，羞对秦台寒照影。

平生心事结眉头，满面风埃鬓已秋。
大底出门无伎术，奈何今日路贫愁。

厌余客路忽思家，鬓发春饶尽雪华。
月底路歧通著脚，归心未稳隔烟霞。

脱尽诸缘空不空，杳无边表喻难同。
须知月蚌肠中物，体取云犀角里通。
建化何妨行鸟道，回途复妙显家风。
太平游子归来也，云鬓霜眉内转功。

炯炯寒瞳，丝丝衰鬓。
丘壑之姿，烟霞之韵。
据坐而心空，森罗而海印。
中虚也干而成离，内动也艮而变震。
云行而用闲，电掣而机迅。
狤獠人不惹尘埃，黄梅祖亲传屈眴。

赤肉凿窍，干骨裹皮。
自然无我，你道是谁。
双瞳秋点点，两鬓雪丝丝。
筇倚床头不去诸方行脚，口挂壁上欲学古人住持。
渊默有句，真得无师。
崖蜂春采薝卜华，海鸟梦卧珊瑚枝。

先朝相国今几家，我嗟夫子鬓已华。
琼艘颇惯倒膏乳，老来手酿尊仍洼。
百年弹指法界观，万事过眼天女花。
聊学儿曹作春瓮，唤客取醉无等差。
夜眠不觉体平粟，卯颊共眩朝蒸霞。
养生妙处本无说，我辈岂解烧丹砂。
糟床正可珠的皪，石鼎莫放声咿哑。
东风遮幕雪埋屋，坎止斋中酒初熟。

不到八年久，重来双鬓苍。
珠玑溅寒溜，笙磬咽风篁。
啼鸟千林晚，飞花一路香。
吾宗故庐在，立马傍残阳。

落花迷晓径，零露点秋畦。
节物惊衰鬓，登临忆故栖。
苍苔痕过履，修竹湿新题。
昨夜寒窗梦，相随叠嶂西。

匽薄一樽酒，栖迟双鬓毛。
随风散檐雪，卷地作秋涛。
汉使去不返，边人寒更劳。
谁当如李愬，乘间缚酋豪。

晚窗落莫雪飞花，点缀山翁两鬓华。
好办青铜买村酒，共撑小艇访渔家。
觉非便合如陶令，得趣何劳问孟嘉。
只怕故人腾踏去，短檠谁与话天涯。

杖屦相从秋水滨，便将公作社中人。
酒行苦要深浮白，醉去那知倒著巾。
把手共怜江国月，回头休忆野堂春。
太平未见身先老，看取吴霜点鬓新。

粉痕欲破雪相禁，如妒孤英点暮林。
九陌未传花底信，一枝先寄陇头心。
月横瘦影池塘浅，风度微香院落深。
插向鬓边犹得在，未须笑我老浸寻。

门翳蒿莱谁往还，忆君更觉鬓毛斑。
何时共对吟边月，相别犹怜雪后山。
清夜忍闻庭鹤怨，余年应伴海鸥闲。
有人问我今何似，兀兀长如醉梦间。

野性由来爱水云，强将麋鹿著冠巾。
救时或用鲁连子，谈古空如司马筠。
胡雁惊心双泪落，吴霜点鬓二毛新。
腐儒无用终羞死，只合归耕垄上春。

忽思身世怆然惊，漫学雕龙艺未成。
尸素空糜太仓粟，辛勤有愧老农耕。
只须鬓上看勋业，休向人前道姓名。
岁晚相从白岩下，一樽芳酒话深情。

青春无语到天涯，百舌枝头漫自夸。
红破轻寒入桃萼，香和宿雨落梅花。
风吹杖屦千山晚，水照林塘两鬓华。
万事萧条兵革里，北飞愁见雁行斜。

看取吴霜点鬓新，利名场里合抽身。
去从宦路谋多拙，归伴田夫味最真。
落木正饶窗外月，小梅犹靳腊前春。
他时更有郊行句，远寄臞溪独卧人。

隔竹通晖月自妍，樽前宝炬不须然。
毫飞阁上千林湿，句落云间万井传。
佳节敢辞通夕醉，宿酲还傍小窗眠。
鬓边黄菊应相笑，白发较多似去年。

南郭先生卧病余，瘦如骐骥服盐车。
厌尝漆叶青黏散，旋理司空城旦书。
长陌欲登秋色薄，一樽相对鬓毛疏。
晋江波与温江接，消息频传双鲤鱼。

万壑千岩簇马蹄，羞将尘鬓照清溪。
晚云带雨东风急，无数飞花过竹西。

故里诗人去，湖山最寂寥。
草深张祜宅，花暗许浑桥。
凤髓何时续，蓬萍触处飘。
鸿冥杳难及，霜鬓两萧萧。

波平渺渺草萋萋，远目非昏望欲迷。
敢以安闲侵白鸟，聊将衰病照清溪。
百年无事双蓬鬓，万里归心独杖藜。
徙倚无人见牢落，水流东去夕阳西。

促装何喧喧，西笑都门道。
出门何所见，王孙媚春草。
绿鬓仍朱颜，未信人间老。
去去谨勿迟，功名苦不早。
君看郭令公，书二十四考。
丈夫自足珍，珠金何用宝。

百念都忘万事休，一觞一咏自赓酬。
坐看庾岭当南断，又送横江转北流。
已觉摧颓侵两鬓，更无术画补前旒。
何时把盏西湖上，笑数浮生岁几周。

当年对元夕，载酒向淮湾。
宝瑟荣珠袖，青藜照玉山。
蛮村当此夜，璧月独临关。
尚忆追游胜，萧萧双鬓斑。

乾坤莽回互，日月相荡摩。
百年才瞬息，万类总么么。
是身非吾有，造物如我何。
触事会心少，幽栖废兴多。
眷言意所适，乐此山之阿。
修篁擢新干，老木荣旧柯。
谷声传地籁，松韵答天和。
独石介而安，寒泉淡无波。
园蔬掇纤嫩，名果仍骈罗。
红绽著雨花，碧卷受风荷。
随意坐莓苔，𫄨衣挂薜萝。
得酒即酩酊，作诗苦吟哦。
啸长情浩荡，舞短影婆娑。
妻奴鹿门趣，黄绮商山歌。
崎岖路辞遥，迢递谁见过。
交亲忆同调，出处矢靡他。
每怜伤弓禽，因感赴烛蛾。
无心更□□，试艺趁投戈。
自觉此身浮，相看双鬓皤。
人事何时休，归来勿蹉跎。

但得身长健，何妨鬓已华。
胸中翻锦绣，笔下走龙蛇。
作掾只三语，读书空五车。
卷怀良得计，去去卧烟霞。

垂老飘零万里余，肌肤瘦尽鬓毛疏。
皇恩若许归山去，豆地虽存不解锄。

休著青衫谒五侯，径觅拄杖山中游。
故山别来鬓毛秃，一饱累人成久留。
碧嶂巉巉云影底，傥得破茅甘老此。
孤猿野鹤旧时声，却到主人清梦里。
囊中试检一钱无，但吟秀句忘朝晡。
子夜沈沈瓮无蚁，秋风策策裘非狐。
得遂清闲贫亦乐，矫首飞鸿度天幕。
隔溪应复有幽人，踏月相从啸林壑。

自怜无骨可封侯，漫来学省陪英游。
逸兴未忘河朔饮，羁踪已分周南留。
久负云山竟缘底，百指饥寒良坐此。
鬓毛苍苍已难拣，何时却到云山里。
休问归囊金有无，采芝酌水延朝晡。
未要学仙跨威凤，况肯作诗嘲训狐。
藜杖芒鞋乐复乐，老藤悬花当罗幕。
月明须上最高峰，横竹一声秋万壑。

去意浮长汴，离怀咏晓灯。
明时非不遇，幽黜坐无能。
岁月惊双鬓，林泉许曲肱。
从今藏羽翼，敢复觊飞腾。

霜梧一叶落，尘鬓几茎秋。
夜久灯仍暗，人闲室自幽。
文书遮眼具，仕宦活身谋。
此话有谁领，寸心横百忧。

黄沙苦染鬓毛斑，乞得琼瑰一寸悭。
径欲南楼试鹤氅，拍天清气月如环。

仆夫已饭车已巾，再拜别君愁始新。
一事未成双鬓秃，百年能几半生贫。
云山不断骎骎暮，花柳无边在在春。
它日还家稍安稳，杖藜相过莫嫌频。

云将剪水戏微茫，草木非春也自芳。
坐上落来千片急，鬓间添得数丝长。
气凌诗骨笺毫健，味借茶瓯齿颊香。
久客天涯衣缝断，梦魂合眼到亲旁。

中山忠义定何人，数月相从笑语真。
未信功名孤壮志，不妨诗酒寄闲身。
此来饱看千岩秀，归去遥知两鬓新。
就使牧羊吾不恨，汉旄零落落花春。

十年放江湖，亲朋益疏散。
不知跬步间，游览有奇观。
因君寄新诗，心目益凄断。
东城俯荻洲，下有鱼鸟乱。
想见江南山，终日对书案。
小立笻杖倚，兀坐葛巾岸。
高情渺云外，竑议涉唐汉。
嗟予衰且老，儿辈逼婚冠。
岂复敢言诗，观诗重增叹。
舂容来大轴，玩味起顽懦。
穷愁欲谁知，富贵当自断。
探虎愧吕蒙，思鲈抗张翰。
别来能几时，鬓髪暗凋换。
养成杜甫懒，甘作元结漫。
何当遂拂衣，疲马解缰绊。
卜邻大期东，携酒日相看。

鬓边残雪几春秋，自说生来不解忧。
晚食得鱼吹荻火，秋盘寻笋舣松舟。
布裙斗酒不须恶，明月清风且相乐。
紫宸朝去醉眠时，初日寒林正揺落。

短鬓纷垂白，衰颜悴带黄。
多寒冬更甚，少睡夜能长。
旧学长荒废，新知感爱忘。
何时一樽酒，谈咏带江乡。

失梳蓬鬓结，欠洗垢衣黄。
我欲齐荣辱，谁能较短长。
贱贫犹不去，富贵慎无忘。
岂敢贪怀璧，春秋戒越乡。

一别三年久，重来两鬓苍。
瘦笻扶蹇步，新茗搅枯肠。
得句情还适，逢人话颇长。
湖山元不改，丧乱我心伤。

孤塔云烟外，荒蹊草莽间。
蓼花红糁碎，枫叶绛绡殷。
送客三溪远，逢僧半日闲。
功名休览镜，沦落鬓毛斑。

老来须鬓白刁骚，犹喜丹心未遽凋。
秋赋肯甘同宋玉，昼眠聊复继邉韶。
翩翩幽鸟随风屐，炯炯寒灯伴夜寮。
多谢故人珠玉寄，水云堆里望天朝。

飘零双鬓已星星，万里江湖寄此身。
山拥青螺初洗雨，水浮苍壁似围春。
别来兴废同千古，此去荣枯会一新。
葭薍弥天草如积，寛予犹赖有斯人。

半夜迎长坐候明，眼看初日屋山平。
诗豪不共年俱长，鬓雪惟应老自生。
得酒人情何太喜，犯寒春色不多争。
老农相庆无它语，尽道冬晴好趁耕。

辙鱼应怪决江流，千里重为叠嶂游。
颇惯黑甜相对美，可无赤糙为寛忧。
干戈在眼心还折，勲业何时鬓早秋。
已办卖刀归买犊，不妨多种白江州。

勲业休烦付考功，此生终待老山中。
宦情薄似贤人酒，诗思清于少女风。
秋雨养肥桑耳白，溪流濯出柳须红。
不堪世路频硗确，四十萧然秃鬓翁。

西掖归来鬓未华，著书论字当生涯。
撑肠何止五千卷，溢箧定逾三十车。
秋露青黄新种橘，春风红紫旧栽花。
东还贪逐朋溪乐，只恐金銮诏草麻。

历水分携十六年，相逢须鬓尽苍然。
喜君宦况新来好，许我交情老更坚。
小雨送行春溜急，长杨留别午阴圆。
画船插帜澄江远，回首风帆指绣川。

白雪嫌春晚，纵横布玉霙。
柳花随处发，瑶砌逐门成。
旌别寒松茂，摧残冻芋萌。
飘飖无限思，料峭有余清。
舞袂朝犹湿，吟窗夜自明。
色疑侵两鬓，光欲眩双睛。
曭晃干林晓，潺湲万壑晴。
江梅含故态，山鸟弄新声。
雅与诗情惬，应怜病骨轻。
浇肠一杯酒，风力鬬峥嵘。

疏白欺人侵短鬓，老红乘酒驻衰颜。
食梅已判非吾事，把读清诗忆故山。

早从子美追懒真，近向长康得痴绝。
相逢可笑复可怜，君看稀疏鬓邉雪。

御手指婵娟，春风昼日眠。
粉匀香汗湿，髻压鬓云偏。
柳妒眉间绿，桃惊脸上鲜。
梦魂何处是，应绕帝王边。

自别梧姿二十年，情亲何暇雁传笺。
深疑楚泽蟠胸次，不放吴霜点鬓邉。
我忆花间听乐府，君嗟柳下度吟鞭。
于今又遂衔杯乐，湖海相逄岂偶然。

吾今两鬓已成丝，毎毎逢春独自悲。
最恨秋千无力上，风流不比少年时。

笑侧华阳一幅巾，碧眸苍鬓貌如春。
罗浮洞里通勾曲，疑怪相逢似故人。

熏风入佩舞翩翩，不到林泉二十年。
锺歇恐惊岩豹隐，水流不动石牛眠。
野桥风月诗愁里，客路光阴归鬓边。
长笑一声烟雨暝，书堂唤起贯休禅。

杨郎丘壑尚，草堂修竹林。
去郭十里近，而无车马音。
鹤怨不应闻，鸥盟政尔寻。
九畹兰荃富，三径蓬蒿深。
窗间焦尾曲，聊答清风吟。
英英彼白云，出岫得无心。
渊明既容膝，那复历岖嵚。
狂夫十年狂，客鬓吴霜侵。
因君发深省，杖藜合从今。
寄傲有余地，不妨成盍簪。

两鬓忧民半欲丝，此中能政动神祇。
河阳花发春风满，单父琴调昼日迟。
直操已为松柏许，贞心不逐岁时移。
凤雏骥子生有种，已是庭前玉树枝。

着我闲身短短篱，青山一角压书帷。
黏碑摹得古人帖，涂壁续成前日诗。
有约看花倾竹叶，欲谈挥尘折松枝。
偶然乐意相关处，忘却秋霜上鬓丝。

老大于节物，真成风马牛。
出山赴嘉招，敝袍厕英游。
箫鼓市井隘，绮罗人物稠。
嫦娥亦飞来，余光上帘钩。
使君民父母，谣颂布政优。
牙旗错彩绣，康衢看遨头。
夜气烛光满，春寒香雾浮。
中兴太平象，郡国皆鲁邹。
丰年入醉乡，颁白卧道周。
遥知苍龙阙，宴敞华萼楼。
惟公班马手，斯文擅风流。
行归侍严宸，玉堂听更筹。
独怜衰病客，鬓毛蚤惊秋。
颓然宾裾后，报德惭应刘。

许国以身身反辱，十日呼天鬓凋绿。
蛮貊直倚忠信行，我心不疑顾何卜。
生喜柴愚恶鮀佞，封侯岂谓能钩曲。
可怜论交道大丧，云雨纷纷手翻覆。
望郎胸中横万卷，日破千篇酹一斛。
雅好上取唐虞器，多闻远识肃慎镞。
桃李不言自成蹊，家法整如官府肃。
四海人高悬犊鼻，定知不作穷途哭。
郎君天池渥洼种，堕地惊人千里足。
夜光联璧乃暗投，刮膜金篦快三复。
草玄正忆扬雄宅，我今皇皇未有屋。
余波岂止九里润，周也意在监河粟。

鬓丝殊觉老，泪血更伤春。
阅世元如梦，除天总是尘。
有心耽传癖，无意媚钱神。
坐怪三衢守，书来不到闽。

罢雪仍回雨，僧房物物宜。
谿明霜落后，山净月来时。
泯默穷愁志，艰难食菜时。
弟兄千里隔，书断鬓成丝。

博洽人为史，循良吏得师。
谋谟当启沃，出处系安危。
鹗立通丹地，龙章近赤墀。
咨询唐典故，笔削汉官仪。
结客多青眼，承家最白眉。
浩然无害气，汪若有容陂。
慎独仍三省，操危任百罹。
谁嘲玄尚白，自信涅非缁。
俯仰俱无怍，幽明两不欺。
爱君心匪石，忧国鬓成丝。
劵外真毫末，樊中足坦夷。
闭门因拂袖，展卷代支颐。
远览迷千古，高怀自一时。
海非蠡可测，豹岂管能窥。
能事推天禄，威名到月支。
孔融徴已晚，安石起何迟。
不待南飞雁，贪悬左顾龟。
向来鹦鹉赋，此去鳯凰池。
揭揭英灵气，巍巍柱石姿。
衮衣须我补，霖雨更谁为。
贱子端何者，先生颇识之。
几年当顾盼，今日倒𬬻锤。
解榻徐生入，弹冠贡子知。
青蝇休点污，白璧漫瑕疵。
炼句终乖律，看书正阙疑。
地偏如有避，交淡欲无私。
瘦马终千里，寒灰待一吹。
西江如可激，毕命守轩帷。

五年踪迹似浮萍，岂料全家入画屏。
春去水田方漫漫，晓来山雾却冥冥。
可怜北客鬓毛白，尚喜主人眸子青。
凖拟丰年多酿酒，正宜长醉不宜醒。

可喜刘郎鬓未霜，能容宋玉近东墙。
自知老眼无春事，谁意穷途得夜光。
前日桃园真有路，何时兰室可无香。
便须一醉经千日，免作人间寸寸肠。

梅树飘香酒满杯，时危风景亦佳哉。
横笻有客挑钱去，重担谁家送米来。
云色可怜谈次改，年华不奈鬓边催。
萧郎及我亲书尺，珍赠霜纨费剪裁。

梦想平生始此廽，扁舟坐穏兴悠哉。
阴阴树底莺声切，漠漠田中雨气来。
乱世等闲凋鬓髪，故园何处问池台。
临风不见高公子，正渴论文共一杯。

雪屋银山满上头，年年伟观近中秋。
只言沧海无廽浪，岂信长江有逆流。
一一樯帆如过鸟，时时烟雨要沉牛。
青衫白鬓功名晚，何日翩然范蠡舟。

自昔孤芳难寄林，乱离漂泊却须禁。
春风不解廽双鬓，夜雨何堪搅寸心。
薄日花光怀杜曲，清流竹色梦山阴。
从来玉石昆山火，臭味多君肯嗣音。

青鬓追随到白头，中间忧患两悠悠。
异时果有臧仓沮，他日宁无雍齿侯。
旧隠重过三径菊，昔贤何在五湖舟。
一杯坐阻论文酒，老懒闭门春事休。

把玩新诗病眼开，家风端有谪仙才。
祗应鱼蟹留人住，肯为溪山唤我来。
客舍更堪秋乍入，鬓毛无柰老相催。
重阳共醉滕王阁，此观人间亦伟哉。

南州春老雨如丝，刺眼青秧水满陂。
树湿黄莺看更好，溪浑白鹭立多时。
寸心折尽人千里，霜鬓凋残酒一卮。
我恐前身是匡鼎，幸公不厌解颐诗。

羽檄中原满，萍流四海间。
少时过桂岭，壮岁出榆关。
奇祸心如折，羁愁鬓已斑。
楚累千万亿，知有几人还。

十年羁旅鬓成丝，千里淮山信息稀。
送尽长亭短亭客，且看庄舄几时归。

疏园两树杏，风雨夜离披。
离披君莫恨，结子还并枝。
犹胜西涧水，一去杳无期。
静坐观物理，令人添鬓丝。

上庸乱石满微水，建平孤屿横中流。
惊涛穹隆旋云绕，经过亲见客沉舟。
建溪物色两相似，使我恻贮悲西州。
闽中穷腊春欲动，陈荄已见新萌抽。
十寻岭树森翠葆，百尺瀑泉垂素虬。
已遭霜露感人意，况复梅花欺客愁。
沙村叫渡日色晚，野店投宿林灯幽。
语言不通费辨数，逆旅主人才见留。
十年敌骑遍寰海，北客走到天南陬。
天高地迥岂不广，南来北去皆离忧。
传闻敌骑又深入，旃毳欲临瓜步洲。
吁嗟华夏半为鬼，干戈喋血冲斗牛。
天公亦宜小解事，号令一使灾祸瘳。
刜除欃枪殪旬始，弯弓一矢摧旄头。
擢寇之筋洒寇血，永使万国无戈矛。
山清海晏氛祲息，地辟天开宗社休。
黄屋却临天北极，紫坛复在郊南丘。
千官济济奉宸扆，万姓蠢蠢蒙皇猷。
六营健儿易驱使，四海黎庶依田畴。
老夫渐得反闾里，汛扫坟墓栽松楸。
洗耳不闻兵革事，毕命邱樊何怨尤。
愿言秪恐未成遂，作客蹉跎霜鬓秋。

愁见繁云帖死灰，骤喜春从天际回。
晴云流烂满峰起，潋灔陂塘泉脉来。
春归欲验将何许，柳腰杏頬知春处。
出门矫首望四郊，满目都无故园树。
暖景犹疑是故园，纷红糅白终萧然。
黄茅不受春色染，化工无地施妖妍。
老夫此时三叹息，晴霭暄风总轻掷。
缘冈绕涧试幽寻，好鸟一声山桂碧。
却忆当年汉水边，花光柳色媚晴天。
江头醉罢日将落，芊眠草色生长烟。
秪今春事知何有，伤心万里空回首。
中原但有骨如麻，杜曲应无花似酒。
我今流落荒山隈，秋蓬作鬓心催颓。
逢花政恐被花恼，幸兹寂寞无狂媒。
闭门睡足高舂后，炉烟一炷消清昼。

游丝百尺如堪挽，小虫群飞欣日暖。
蒿莱满地不见春，唯有蔓菁迷病眼。
无复陵陂间碎金，青苔漫想玄都观。
今朝幸值天无风，飞来雌蝶畏雄蜂。
村中女儿将插鬓，不信河阳万树红。
幽人惜春春已远，把酒属君君自遣，蔓菁开花犹烂熳。
君不见西园桃李能几时，此辈天教擅春晚。

新凉增客意，卧病复逾时。
雨脚夜深白，虫声秋后悲。
高低山树立，迢递晓钟迟。
此夕天涯鬓，知添几缕丝。

薄暮春风恶，黄尘涨远山。
冥冥林霭变，冉冉鸟飞还。
作客信多畏，依人足强颜。
飘扬它日意，回首鬓毛斑。

异世黄叔度，宗支刘辟疆。
相看不觉厌，此别讵能忘。
四海兵戈满，山川道路长。
去留无上策，分手鬓毛苍。

徂暑初残夜，飞萤遍曲塘。
翕张舒焰短，斗注引辉长。
翻屋星移位，窥帘烬吐光。
未应弥辇路，聊可映书囊。
乍与风俱远，偏随雨送凉。
老夫常作客，看汝鬓毛苍。

强颜从宦益堪悲，此日逢君异昔时。
末路未忘交似漆，相看各已鬓垂丝。
乱来世事浑难料，老去生涯讵可思。
客里别君情更恶，同归犹恐尚差池。

殊方秋尽怯登临，万里屯云结岁阴。
崖壁{山孝}岈知禹绩，江山割据识雄心。
沧波南下奔云急，单舸东游两鬓侵。
漂转十方仍作客，沉吟怀古泪沾襟。

孤城寂寂枕江湄，万室烧余事可悲。
故老归来泣环堵，行人𥩟立问遗基。
年华祗觉凋容鬓，花鸟何曾管乱离。
依旧汉傍春事好，野桃开尽暖风迟。

十年漂转鬓成丝，细话平生万事非。
却忆青灯初罢酒，俄闻鐡骑已成围。
当时痛饮今谁在，从此羁游与愿违。
客里别君还岁晚，江湖寥廓泪堪挥。

西来一櫂任委蛇，春日惟增雨露悲。
故国佳辰逢禁火，水乡农事见扶犁。
年华祗觧凋容鬓，花鸟何曾管乱离。
目极伤心谁告语，含毫独赋远游诗。

荒山雪尽水生烟，独发寒英媚远天。
乱蕊凝姿残照里，痩松含态晚风前。
疑将翠袖倚修竹，若献明珰傍广川。
丧乱自嗟容鬓改，攀条三嗅惜流年。

四十青春鬓未皤，翻如槁谢叶辞柯。
亲闱有彩今难戏，客馆无鱼尚有歌。
遗爱偏存梅渚畔，新茔空占阖山阿。
素车不得亲觞酹，别望含悲独奈何。

当时分袂各丁年，南国相逢鬓已班。
羡子还来觐丘陇，益令归梦绕金山。

忆见红茵起袜尘，十年相遇浙河津。
殷勤怪我凋双鬓，不似花枝郤耐春。

乱中一任青春去，秪有闲愁作鬓华。
日暮风吹古原树，杜鹃啼遍满林花。

流落南来自可嗟，避人不敢御铅华。
却怜当日莺莺事，独立春风雾鬓斜。

宁免鬓毛苍。

可怜赢得鬓成霜。

半世几离合，翛然无住身。
又为一去客，元是再来人。
野宿风鸣雪，江行梅破春。
两翁如问我，为话鬓毛新。

醉拨春云一瓮香，潜欣积雨破秋阳。
灯龛宜入诗书府，钱杖慵吟水石乡。
忘虑不斑潘岳鬓，养恬难断广平肠。
赏音谁谓无萧颖，时缀雄文吊战场。

为忆莲娃夜叩门，恐缘芳草怨王孙。
眉弯海峤初生月，鬓軃巫峰欲坠云。
金粟花残将委烬，香丝篆破不成文。
朦胧月映人如玉，尔汝忘形共一樽。

嗟予身百忧，佳节过倥偬。
客愁随线增，归思与灰动。
当年从子日，未觉百虑重。
高堂遶床呼，一掷有余勇。
那知客天涯，相对寒骨耸。
岁月曾几何，鬓丝今种种。
忍饥山药煮，附煖地炉拥。
深藏断还往，衰病脱拜拱。
兴言望乡关，云物方郁滃。
空余相属意，杯酒久不捧。

二年饮水闽中村，忽见玉醴倾蛮尊。
涓涓醍醐灌热恼，耿耿沆瀣明朝暾。
旱尘久涨城市暗，渴梦欲挽江湖吞。
何人远致双鲤信，知我来扣罗雀门。
不须邀月已清绝，尚恐熨齿当微温。
要从华池汲真液，岂独玄鬓薅愁根。
微芒已识投辖客，娬媚似返当垆魂。
奇功谁续伯伦颂，妙意要与渊明论。
胸中我自有泾渭，笔下君已倾昆仑。
诗成寄与约他日，饮君与我空瓶盆。

木落天未霜，君归定何时。
相思如惊鹊，中宵未安枝。
梦中见阿连，锵然咏新诗。
寤惊衰叶翻，谓是步屧移。
揽衣下中庭，风露浩淼弥。
遥知客衣薄，归来一何迟。
平生短檠灯，相对忽解颐。
万古一舒卷，佳处良在兹。
是中及物心，上与稷契期。
援古以自例，自笑无乃痴。
夜叉叱九阙，侧足不敢窥。
坐令一寸心，日抱二柄疑。
迟君商略此，恐得儿辈嗤。
况乃绿发亲，倚门鬓欲丝。
狶膏非凤喙，车辖无可脂。
再拜寿百分，斑衣舞参差。
秋芳未云歇，采采黄金蕤。
万锺不足乐，古人岂吾欺。

天工倾倒不余力，唯有荔枝香味色。
君家桃李要争妍，肠断鬓丝禅榻客。
书生瓮葅天所支，煮茗夸妓非良规。
腹饥眼寒君不忍，著诗唤作东山嬉。
冰盘绛实光照市，归来香满巫阳袂。
明日人传玉蕊仙，绝胜空赋青龙柿。

去年中秋雨，野芦凄薄寒。
惊尘暗一方，客枕那得安。
起呼对床笫，揽衣步蹒跚。
握手仰太息，宇宙何时宽。
今年中秋月，并海窥涛澜。
坐看郁蓝天，忽涌白玉盘。
眷言双峰客，倚闾念衣单。
亦复取樽酒，承颜有余欢。
天涯等牢落，世路方艰难。
且遵秉烛语，毋为泣河叹。
停杯玩飞辙，河汉静不湍。
痴儿亦不眠，苦觅蛙兔看。
洲出暗潮落，鬓衰香雾漙。
佳句付惠连，何时解归鞍。

岑寂契心赏，栖迟幸身闲。
却扫味道腴，未厌藜藿悭。
久绝子公书，羞访季主关。
肯为空际尘，起此胸中山。
历翁推始生，邂逅杯酒间。
自今半运中，且作尺蠖跧。
萧萧两鬓发，已白不复斑。
功名日以疏，落落难强颜。
譬如坐稳人，正苦步作艰。
夸毗付余子，彼哉谢追攀。

望湖楼下照衰颜，羞见尘埃两鬓斑。
风艇纵看山转侧，烟堤尽逐水回还。
唤人归去城钟急，触处相亲岭月弯。
不用新诗摹绝境，定知长到梦魂间。

谁唤思家客，来为荡桨嬉。
鬓华羞照水，雨意解催诗。
叠鼓飞文鹢，香鬟出短篱。
醉归真梦觉，犹忆湔裙时。

美景足可惜，残春尤不堪。
晚英余燕蹴，熟颗坠鶑含。
岁月蓬双鬓，生涯粟一甔。
唯思对公瑾，把酒话江南。

欲寻当日故山盟，身世今如海一萍。
归路上心真了了，愁根入鬓已星星。
挽衣共釂东西酒，折柳送行长短亭。
念我知君回首处，萱丛菖叶一时青。

北苑乖期恨昔年，异乡牢落梦江天。
约游汗漫传新句，许出婵娟有旧缘。
种种鬓丝何计换，摇摇心旆不胜悬。
归耕要伴君难老，相与笞鸾作散仙。

忆我少年日，游君大父闲。
诸孙嗟契阔，双鬓各斓斑。
未觉归愚晚，俱尝适俗艰。
绝知归思急，更觅玉梅攀。

两牛鸣地隔寒流，病起相望客鬓秋。
闻道唤船归别浦，坐怀联策倚沧洲。
骚人空复惊摇落，胡贾何须叹滞留。
会拥蒙冲入河渭，看君黄色上眉头。

强蹋府尘从傅子，立谈江阁识钊郎。
一尊此地见眉宇，十载相思成鬓霜。
秋灯煜煜照情话，夜浪翻翻吹客床。
投名径入农圃社，老矣不梦天门翔。

点点吴霜入鬓毛，长安落叶又秋高。
世间俯仰终难强，归与儿曹且漱醪。

长年心事只悠悠，衰鬓难禁岁月流。
红蓼垂垂烟雨里，不应摇落始知秋。

天涯投老鬓惊秋，梦想长江碧玉流。
忽对画图揩病眼，失声便欲唤归舟。

沧海横流无处安，只今且作梦中看。
岂须游戏两蜗角，收此微茫一弹丸。
老境怀人山宛转，春风著物鬓摧残。
穷愁似与诗增气，嚼雪敲冰字字寒。

无客访衰残，柴门尽日关。
耽书真是癖，惜酒近成悭。
苔径行搜句，茅檐卧看山。
却嫌明镜里，偏照鬓毛斑。

别恨频添鬓雪深，百年怀抱郁沈沈。
标名不挂金银榜，涉世空坚铁石心。
俗物何劳供一醉，残僧正欲伴孤吟。
朱弦三弄虚檐寂，唯有清风是赏音。

天边今日又重阳，陇树红飞雁信霜。
且插茱萸慰衰鬓，莫将诗句挠回肠。
歌勤皓齿人俱醉，舞恋晴晖蝶也忙。
来日预期扶宿酒，未应篱菊减秋香。

万窍鸣饕风，千秋厄严雪。
花心独冲融，足以慰愁绝。
太和起孤根，枝上见明灭。
稍稍占芳辰，时时破苞结。
天葩忽晏粲，余卉尽骚屑。
培植幸逢贤主人，平台翠竹承清薰。
要看千树挂山月，肯把一枝萦鬓云。
轻风休吹落缤纷，待我诗成酬继君。
飞觞半酣未忍去，诗情花气相氤氲。
须知魏夫人，元长姑射神。
咄哉赵飞燕，况乃杨太真。
但愿华筵对晴昊，年年领袖百花春。

避炎扫浄室，卧看浮炉烟。
读君五字诗，鹤发惊臞仙。
缅怀少壮日，意气横无边。
春风郁双鬓，绿草争芳妍。
酒豪既跌宕，花恼仍狂颠。
涉境如刺绣，针行久忘邅。
中路一线通，悟彼称世贤。
不知老将至，此道闻尼宣。
高山戴雪早，从人嘲乐天。
青青复种种，荣谢理固然。
市翁一弹𥬞，意眇飞鸿前。
何况大丈夫，乃顾儿女怜。
为语偓佺辈，痴心莫攀缘。
袅蹄谅可铸，此物无由玄。

忆昔筮仕初，典教洛学省。
故家多遗俗，往叩冠屡整。
得交邢公子，伯仲皆豪颖。
湖园万竿竹，伊水注深静。
藤林与花岛，转步即殊景。
梅台更称奇，云玉粲寒耿。
官闲日从君，何宴不酩酊。
每闻魁伟论，虽醉洒然醒。
寻幽访古径，并辔缓无骋。
向来春风鬓，忽忽雪飘颈。
三川在何处，会合乃潭永。
久要见襟抱，意态谢炎冷。
顾予衰懦质，酬答忘形影。
泛舟三百里，念我特相省。
酒酣摅剧论，壮气尚雄猛。
乐将高歌发，忠以微语警。
岂无一可恨，不肯破空境。
石坛夜焚香，岩寺朝供茗。
相逢多讥评，墨守卒未领。
湘流平似席，告别理归艇。
愿言频惠音，庶以代咳謦。
它年当扣门，此话欲重请。

新年节物推排有，旧岁光阴扫荡无。
白发任教装鬓换，青春元自与心符。
茹芝休慕商山老，舍瑟当睎鲁国儒。
三益况逢天下士，夷途从此得归愚。

得酒相逢笑绝缨，而今双鬓不全青。
蓬莱尚说三四浅，何况方平与蔡经。

今朝的的是重阳，独步崔巍觅醉乡。
饱日山枫千树赤，绚秋岩菊一枝黄。
幽禅出应耶城供，倦客来迎宴寝香。
闲读旧题嗟岁月，功名回首鬓毛苍。

阴机谁使弄哗哗，摽彼无梅漫有花。
银海夜潮犹未落，火轮朝驭早相加。
应惭余润归麰麦，未怯隆寒战齿牙。
莫笑鬓毛轻点缀，龙钟奸黠两矜夸。

欲从蒲涧问安期，仙事茫茫不可知。
何许寸根仍穊节，解教霜鬓却青丝。
风流公子茝兰伴，憔悴骚人香草诗。
乞取萧踈映窗几，苍然常揖岁寒姿。

栽花为事业，种秫是谋猷。
不羡两蜗角，从教双鬓秋。
登楼山抹黛，垂钓水澄眸。
此乐应谁侣，雩风昔从游。

南国虽云有学堂，了无松菊径徒荒。
瘴痕元爱冰花洗，衰鬓聊依玉树芳。
便觉小池招秀影，更令寒月映新妆。
从今賸酝萸香酒，指拟春风摘子尝。

日镊苍浪鬓，还童意未赊。
易衰如下阪，难熟似烝砂。
不信三峰妄，曾闻九转夸。
刀圭何太少，薏苡旧盈车。

回首清明远矣哉，和风还挟禊辰来。
丽人空忆行歌乐，曲水难追翰墨才。
鬓发飘萧吾自祓，形骸放荡孰相开。
早知胜集荷塘上，何不飞觞看耻罍。

梧叶经冬不识霜，杞茅蒙润已宜汤。
夜除爱日太和境，衣袂轻风单薄装。
盘绾翠丝春意近，盏浮清艳腊容光。
东君又试芳菲手，行乐宁嗟鬓转苍。

绿鬓投荒白发归，瘴余浑欲不胜衣。
烦将扶老殷勤赠，未怕登高足力微。

倾盖小冠市，论文乔岳阳。
一生能几屐，两鬓忽成霜。
我尚栖南岭，君俄赴北邙。
无因浇絮酒，回首重呻伤。

日落碧山暮，阴风生白蘋。
飞响散高梧，水石光粼粼。
海草未凋绿，胡马嘶咸秦。
萧飒两华鬓，十年吹战尘。

某也极连蹇，世缘牵喧卑。
久困戎烬间，方与鞍马辞。
得奉宫观禄，遽失糟糠妻。
泪零穗帷风，春惨中梱悲。
生理正落莫，幽思难平治。
公来黟歙遥，率孤再拜之。
慰藉累年别，叹息私门衰。
而公颜渥丹，绿鬓白发稀。
顿换神气妙，密验刀圭奇。
内典禅悦深，外丹日月迟。
阴功粹雅度，方为世所师。
永怀我先君，与公深相知。
辱以执友契，肯顾贱子微。
贱子感诲言，于兹老锄犁。
瓯窭祝场圃，翕张防寒饥。
时时躬远郊，一一得自怡。
次第教三子，令谙田亩为。
老钝依颓檐，忘言随四时。
幸会道此乐，秋风遽言归。
尚有一瓣香，愿奉锺吕期。

伊昔侍伯父，一官尉池阳。
时年方九龄，读书未知方。
于今涉五纪，皤然须鬓霜。
兹喜伯兄官，钤兵总戎行。
素风出韬略，貔貅禀闳纲。
小试部勒勤，着鞭扬荣光。
青林脱幽箨，浓绿栖残芳。
起予水云心，尚拘朝市忙。
齐山上穹碧，九华俨珪璋。
紫岩楮敲冰，云叶供展张。
清江霁远目，帆樯下沧浪。
林泉作佳游，为公发天藏。
伯父昔所临，云汉披天章。
琳琅戛鸣球，往往题僧坊。
何当切访问，便与磨珉苍。
庶于门户间，能事岁月长。
仙舟涉初夏，浮家及清凉。
毫举尘土境，海运图南翔。
兄弟各垂白，语离热中肠。
愿言养浩然，时举黄金觞。
因风托素鳍，访我菰蒲乡。

君家有唐第一人，耕隠谷口同子真。
临安始终三十载，我亦挂冠君归闽。
重话向来倦游处，苍颜秃鬓皆如银。
喜君南归不可从，雁飞时寄天台春。

钟鼓嗟无与，衰残亦任时。
岁华髭鬓上，心事水云知。
尚若泠然善，何能养就儿。
数篇存雅道，三复愧新诗。

谪仙风骨今何如，自我不见三年余。
双眸如电尚可想，两鬓欲雪今安无。
干戈塞路军麾满，骨肉避地星散居。
未知草堂可归否，有使可寄平安书。

昔时意气控云霄，老矣方能造治朝。
一日暂违文石陛，十年空采越山樵。
歌传楚些聊供醉，鬓点吴霜未肯销。
三叹公诗话京洛，起予乡思欲扶摇。

山中小筑枕溪流，却踏红尘笑拙谋。
鬓点吴霜今已老，儿皆楚语祇堪愁。
猿惊鹤怨事偶尔，燕语鶑啼春罢休。
每与儿曹话归计，一帘清梦绕沧洲。

故山萝蔓锁云扉，几夕扁舟已梦归。
莲社招贤移岁月，芝岩编句满珠玑。
金刀拥雪新雕鬓，香祴欺兰旧赐衣。
后夜吴门对霜月，怀师余意在琴徽。

晓栉理斑鬓，萧萧遍愁颠。
多病始计日，蚤衰不待年。
青青固未几，种种今乃然。
寡发有巽象，施髲惭庄篇。
且复委蓬葆，言就东山眠。

曩笑长者言，感恨岁时遽。
不云笑未几，倏已及衰路。
却怀眼中人，落落星向曙。
宁无新相知，论新不如故。
夫子惠然至，适慰离群慕。
缔交三十载，契阔不同处。
丑老向来妍，鬓黑今也素。
伐木喜求旧，谷风念将惧。
我顾滥荣班，君乃叹奇数。
根柢假容进，缠牵以长误。
久领一麾行，江湖极沿溯。
杯酒曾未款，仆夫告方具。
前乐暂还衿，后戚已盈虑。
丈夫固有志，膂力经世务。
何必常相从，卑若堂下屦。
岁满亟来旋，中朝着翔步。

晚匣写菱影，试观憔悴颜。
支离骨不媚，萧飒鬓垂斑。
安得长康画，致之岩壑间。

岁月不待人，驱我向衰境。
朱颜日辞貌，缟鬓飒垂领。
意昏若坐雾，欢坠似羸井。
病多兹及慵，志怯遂依静。
问我何功德，乃玷鸡翘省。
始愿常谬悠，薄霄图振景。
栈车值塞路，蹇蹇莫吾骋。
君恩盖如天，分虎向东郢。
沈忧诚万绪，通宵付耿耿。
失旦安暇鸣，值露徒能警。
私计狭且偷，荣路浩方永。
惟余昧死章，将露乞身请。

秋涯舣客舻，潘鬓不胜梳。
去决卿军事，还亲城旦书。
驿鸦啼月早，庖鲤跃冰余。
白冲公庭步，翘材首曳裾。

五十为衰始，仍余五岁衰。
双眸不明鉴，残鬓已纷丝。
铜虎虽频剖，荷囊信滥持。
何须依老格，先作故山期。

佳节虽云晚，繁英尚独开。
新醪相伴熟，寒蝶不空来。
细折愁香破，长吟恐暝催。
自嫌霜白鬓，将插重裴回。

劳君惊暮节，助我思流年。
嘒若横吹管，繁如未破弦。
城残嘶外月，林暝噪余烟。
块坐秋风里，潘郎鬓飒然。

干禄非三釜，躬耕恋一丘。
才无作奏巧，穷有著书愁。
雀噪门罗晚，蓬飞鬓葆秋。
平生鸥鸟志，未去恋沧洲。

短影悠扬日，薄寒憀栗天。
林声蝉后老，陂影雁宾联。
凄感客自尔，变衰时适然。
何须问容鬓，所遇是凋年。

珍卉分清赏，飞邮附翠笼。
蹄金点鬓密，璋玉镂跗红。
香惜持来远，春应摘后空。
玩时仍把酒，恨不与君同。

云栈短长亭，今兹重作经。
邛崃叱残驭，蜀分使回星。
旅鬓双垂雪，羁怀一泛萍。
骊驹在门久，此曲若为听。

淹卧日无聊，年侵葆鬓凋。
久衰翻似凤，危息乍成鷮。
笔倦长栖格，琴慵不褫𫋹。
心知烦虑苦，宁望一丸销。

前时同出守，星鬓各萧萧。
蹊李伐不食，原禽行自摇。
棹前饶沸浪，蓬处但惊飚。
素愿山林隠，公乎不在招。

眩罢目还暗，花残鬓益稀。
长吟病庄舄，孤愤老韩非。
坊酒叨常秩，雕花滥赐衣。
家田耕熟未，元亮欲言归。

银台路入复门赊，四载重来鬓愈华。
况自秋毫皆帝力，何言旧物是吾家。
宫盘浩气浮襟爽，省树珍阴叠殿斜。
书枕梦残闻吏报，日痕还复度砖花。

老还东观复怀铅，坐对秋风鬓飒然。
怨曲未平曾破瑟，故疮虽愈尚惊弦。
萧条门巷张罗外，閴寂曹司搁笔前。
借问不才为累否，古来山水尽天年。

寂寥台榭使君家，日涉中园到日斜。
林下归心纷似叶，菊前衰鬓晚于花。
支离粟饱宁无愧，漫漶书成未足夸。
犹有一杯相伴在，判从𫛸鴂耗年华。

十年独漉走天涯，耗尽流光得鬓华。
犹喜此身随社燕，拟将何面对林花。
牢骚续罢文谁读，块垒浇平酒自赊。
旧隠不须相掉罄，要须归种邵平瓜。

误持军印摄中牙，朔雪添成两鬓华。
大抵不侯宁战罪，由来寡要是儒家。
山南近暖先迎日，树北缘寒晚作花。
岁晏知非宦情薄，颍田归兴满苍霞。

误怀手版应弓招，汩汩尘容葆鬓凋。
潘拙本无乡曲誉，嵇驽偏恃母兄骄。
雨畦菘叶晨羞薄，风灶茶烟午睡销。
纵到北山堪自笑，春萝秋桂久寥寥。

文惠祠前旌旆飞，茫然南望涕横衣。
勤劳塞外凋双鬓，萧散江头把一麾。
都水酒樽花下倒，青塘钓艇月中归。
荐书继上公怜旧，何力酬恩与意违。

两鬓蓬飞岁月侵，收还秘殿上恩深。
鸟毛落尽那胜弹，桐尾烧焦敢望琴。
前日化工依大冶，今兹旧物恃遗簪。
尘容喜接荧煌座，未忍公然动越吟。

谁谓斯人玷玉堂，忧怀易得复难忘。
素书不答还堆案，长簟无情但竟床。
涸思论文成轧轧，流年著鬓有苍苍。
病襟殊忘支离丑，为恃君家白雪章。

紫荷焦脱燥宫毫，万里边霜扰鬓毛。
不称衰年开幕府，只堪平世掾功曹。
飞蓬转野初无定，疮雁惊弦久未高。
犹有一愁何计奈，掷{碈氏=民}难报美人刀。

雪压春期蔽曙空，凭高把酒思无穷。
光侵病鬓都成白，寒著酡颜久未红。
淮浒乱迷珠罅月，柳园狂误絮时风。
使君醉笔惭妍唱，半落巴人下里中。

使麾得请印垂腰，不畏秋风病鬓凋。
游子已携河上手，客槎犹在斗边桥。
水从南浦伤离剧，马近东方作意骄。
晓榻梦回翻自愧，卧听人赴午门朝。

穷愁四十鬓华侵，肘卧垂杨感慨深。
遗墨未干园令札，悲弦长绝献之琴。
嗟贤有梦龙占苦，对臆无言𫛳坐阴。
三步过车绵酹薄，死生从此隔朋簪。

独计年华念鬓华，秋来依旧滞天涯。
半分沈约愁销臂，一束锺繇忆赐花。
寂寞林蝉应自叹，氃氋庭鹤待谁夸。
西江闻道通星汉，试借君平问客槎。

菱花照鬓感流年，始觉空名尽偶然。
十掷成犍宁是拙，一丸求药浪图仙。
位卑司败无言责，事少当关许晏眠。
上此隳官堪自劾，不烦公掾更平镌。

倦把菱花照病容，萧萧斑鬓作衰翁。
虞翻到骨终无媚，阮籍逢途但有穷。
敢望君恩收坠屦，决须私计付冥鸿。
衔杯后会何能定，万里惊飚一转蓬。

开颜忽见故人书，并得雕章念索居。
自是牺尊忆沟水，敢将吾笠望卿车。
流年遂往蹉跎在，末路虽还连蹇余。
弹饰旧冠犹有愧，别来苍鬓不胜梳。

月夜亭皋秋气生，又从摇落到峥嵘。
寒花尚作茸茸密，晚叶偏能飒飒鸣。
对把蟹螯何处酒，怅怀莼菜此时羹。
西风万里吹斑鬓，可待中郎丽赋成。

移花种竹增幽寻，卷箔高窗邀远岑。
腰镰饷耕不觉老，鬓华雪领从渠侵。

带雨看时意始真，谁家院落故藏春。
不须更待溶溶月，鬓影香传缥缈人。

南徐作别抵闽乡，三见春风换众芳。
若对旧游知识问，为言羁旅鬓成霜。

商飚忽在序，候虫凄以鸣。
岁律念向晚，崦嵫逼于征。
已叹日月疾，但觉须鬓狞。
搔首欲何为，松篁助秋声。

若木无停阴，积石无还流。
葵藿变旦莫，蟪蛄疑春秋。
寸晷轻尺璧，神功宁九州。
仰思坐待旦，礼乐隆成周。
君子不可闲，努力崇嘉猷。
当思竹帛载，不为鬓发羞。

一岁尽今夕，既往那可追。
疏梅吐幽艳，轻冰释寒澌。
新陈自相代，长作万古悲。
亦复强取醉，椒盘杂儿嬉。
天回万象春，除尽群阴卑。
地除众枯槁，从今作华滋。
一除不可复，绿发成鬓丝。
此是有尽处，那知无尽时。
凡所未除者，所愿皆除之。
晚景安分守，幻身绝思维。
生死我所明，圣贤吾所师。
优游观物变，翼戢仍鲜差。
山岳惟尘尔，寸心不可移。
浩歌自达晓，自信何用疑。
楼头画角声，已逐东风吹。

天上东风转斗星，天涯羁客尚飘萍。
道涂况复经残岁，风雪那堪宿旅亭。
春到怯添双鬓白，夜寒愁对一灯青。
残年万古凄凉恨，不计樽前一醉醒。

晓色宜春露蕊鲜，玉人斜插鬭清妍。
新花更映新妆面，无限风光在鬓边。

病日飞蝇鬓雪干，欲扶吾道愧衰残。
把他杓柄力何倦，还我镢头心便安。
待摘菜花添午供，便裁荷叶备春寒。
不辞高卧烟霞里，枕上青山最好看。

史君新诗来不绝，灿灿珠星联璧月。
黄堂旌旆晓排衙，喜见宾僚重贺雪。
寒儒茅屋补更穿，雪余仍值江风颠。
拟招邻叟共一醉，斗酒十千愁费钱。
南枝又见新梅萼，试熨春衫冷难著。
飘零节物易惊心，常恐星星侵鬓脚。
东阁何当呼侍儿，蟹螯不妨左手持。
参陪后乘尽珠履，谁赋刘叉冰柱诗。

日昃无全照，南迁事仓忙。
龙谣方协瑞，星祸已告亡。
凌迟百年运，凛凛危莫将。
向来问鼎人，项背常相望。
环宫白羽列，面阙鸣弦张。
膺图未跻泰，卜世岂在长。
独怜短辕公，推刃杀忠良。
百身嗟莫赎，一恸鬓成苍。
时移事亦更，为宋复为梁。
惟有采石潮，年年到前岗。

空原悲风吹苜蓿，胡儿饮马桑干曲。
谁家女子在毡城，呜呜夜看星河哭。
黄金为闺玉为宇，平生不出人稀睹。
父怜母惜呼小名，择对华门未轻许。
干戈漂荡身如寄，绿鬓朱颜反为累。
朝从猎骑草边游，暮逐戎王沙上醉。
西邻小姑亦被虏，贫贱思家心更苦。
随身只有嫁时衣，生死同为泉下土。
出门有路归无期，不归长愁归亦悲。
女身软弱难自主，壮士从姑不如女。

红绡千树桃，雪縠万株李，柘叶青青如鼠耳。
横山渡口浪成堆，认得刘郎船子来。
物情时事不须说，且喜新岁同衔杯。
少年鼻哂轻流俗，敛锐收豪今碌碌。
敝裘常带客尘缁，双鬓不如春草绿。
东风吹愁入我心，使我啸叹成悲吟。
问君底事久留此，曷不联镳归故林。

黄茅生烟暗村落，浩歌无复当时乐。
邻家酒熟逆鼻香，一醉乾坤堕冥漠。
寻芳屡过垂玉轩，叉鱼夜上浮清阁。
鬭牌击鼓多伎俩，我独旁观惟大噱。
惊烽入座懽难保，幸得身存他勿道。
吾宗潜武卧空棺，衮臣兄弟埋荒草。
当时醉舞向花下，绿鬓朱颜各鲜好。
隙驹风烛尚须臾，数子凋零不待老。
死生细事从渠天，莫学儿女相哀怜。
一窗容膝可终隠，寇盗扰扰今连年。
王师诛鉏有漏网，死灰焰焰犹思然。
忧煎过计祇自恼，且但努力耕吾田。

夜梦鄱江清，晓踏鄱阳县。
云涛着眼新，还疑梦中见。
寒声彭蠡合，冻色庐峰现。
时方冬气深，水缩川原变。
连沙突堆阜，派港分组练。
萧萧蓬鬓风，瑟瑟葭丛霰。
奇观信幽绝，领略殊未遍。
何当烟艇高，载我行镜面。
二难今胜流，爱客移清燕。
饮酣生泰和，语妙融交战。
衰迟百不堪，一快天与便。
回筇晚霁中，路压沧浪转。
波光似留人，随裾荡华绚。

儿时坐涧石，散发如浮烟。
风惊绿鬅鬙，意欲凌飞仙。
那知二毛见，倏忽到老边。
蒙纱犹铲彩，猎鬓强呈鲜。
星星傥未已，遂恐华吾颠。
骑省叹遇合，郎潜感迍邅。
万古寄一辙，长歌悲昔贤。
流光不假借，志抱何由宣。
余龄事可知，已矣宁非天。
穷通各有待，憔悴孰使然。
凄其槁梧畔，惕若明镜前。
灵膏讵能涅，{女蓐}拂事可怜。
惟应幽室处，一猛放万缘。
尝闻卫生要，心白发自玄。

闻道归舟泊浅沙，篮舆出郭日初斜。
新传赋咏来梁苑，旧识芝兰向谢家。
遣兴只凭樽有酒，感时愁见树飞花。
相逢未款还相别，回首长亭鬓欲华。

无复连云战鼓悲，英风凛凛在双祠。
气吞骄虏方张日，恨满孤城欲破时。
幽鸟自啼檐际树，夕阳空照路傍碑。
平生不作脂韦意，倚棹哀吟两鬓丝。

倚楼何处笛，飞响彻云霄。
曲怨吹难尽，风回听忽遥。
戍兵临绝漠，闺妇起寒宵。
一弄梅飞雪，华年鬓亦凋。

促席山堂夜，寒灯吐碎金。
酒分邻瓮美，栗爆地炉深。
疏懒难堪事，纷华易坏心。
自怜贪寸禄，双鬓老侵寻。

杖策到丹峰，开轩对绿丛。
禅心清似水，客鬓乱如蓬。
鼓角谯门日，鶑花上巳风。
逢人相借问，何地隠庞翁。

客中双鬓老尘埃，海角仍逢至日来。
近腊风光初染荔，新阳气力仅浮灰。
豆糜厌胜怜荆俗，云物书祥忆鲁台。
搔首故园心欲断，少陵赖有掌中杯。

宵长慵早寐，念念客愁新。
灯影明高屋，蛩声动四邻。
满怀平日事，双鬓倦游身。
避地从漂转，西风羽檄频。

把酒酬佳节，遨头乐未央。
池冰犹涩舫，岸柳已笼墙。
晓院帘帏卷，春盘餠饵香。
殷勤分彩胜，为掩鬓边霜。

楼北楼南烟岫遮，水光秋色澹无涯。
风惊枯苇连汀雨，霜著寒枫满树花。
故人悠悠绝双鲤，别恨耿耿闻悲笳。
索居怀抱向谁写，古调一吟青鬓华。

不梦清淮鬓欲凋，因君行色意飘飘。
铁头船子旧游处，三尺霜鳞镜面跳。

贪行璀璨意无寒，不管飞花著鬓斑。
一段清光贻老境，十年胜览在家山。
遥知物外徜徉乐，肯放毫端造化闲。
寸铁不携当百战，欲申前令愧辞艰。

梦里壶山寻二妙，不因荔子鬓丝华。
聊分茗碗应年例，故有筠笼来海涯。
鲜苞尚想妃子笑，槁面何取西施羓。
老馋惟作耐久计，一瞬红紫真空花。

老松寒不死，密壤聚流脂。
小𣃁凌苍翠，深藏发怪奇。
应怜霜鬓客，为寄玉婴儿。
屑饵消残疢，同寻汗漫期。

有约来何晚，行吟溯远风。
老怀清似水，双鬓乱如蓬。
晤语非无得，疏慵政略同。
秋来湖上集，只是欠单公。

破壁乱蛩吟，愁添鬓雪侵。
凉生孤馆梦，秋入旅人心。
排遣难凭酒，凄清不在琴。
中原戎马躏，白露寝园深。

野色芬敷洗露香，篱边不减御衣黄。
繁英自翦无人插，应笑陶潜两鬓霜。

谿桥人度柳青葱，困卧羁孤雪鬓翁。
鹭宿烟沙晴复暖，鸡鸣茅店雨连风。
早年史册书名节，晚岁燕然妙勒功。
急诏凤池归去客，紫宸殿后看鞓红。

朝曦杲晴空，宿雾开纷披。
萦纡度墟曲，荦确行溪湄。
横桥转山腰，丹垩明招提。
豁谺觑阴洞，欲入愁途迷。
流泉暗淙琤，喷壑跳珠玑。
岩根石彩翠，映水光参差。
穷高上苍岑，支策行欹危。
林端出绀宇，兀与浮云齐。
曾来念旧事，历历经行时。
松长向如人，今已老十围。
我尚喜青鬓，还年未生丝。
偕游数君子，意拟探幽奇。
诸峰未历览，寒日还平西。
同携下前麓，却望兰阴归。
明年艳阳春，更约相追随。
当须各努力，补屐寻幽期。

天暄地媚春融融，化工点染分花容。
东风夜半入香陌，杂树晓繁争白红。
兰丛蕙根芳翠滴，柳艳明眉轻羃{罒/历}。
红颜绿鬓青春客，壶中新醅鸭头色。
残丝冉惹愁如织，日暮低迷草萋碧。

飞埃喜污人，余事忌挂眼。
酒浪绿可亲，山光翠相挽。
折腰素非愿，被面有余赧。
从来万事空，此去百念满。
恰忆兹山游，判作经年款。
驾言随所如，歌笑为君莞。
洗耳听潺湲，缓步踏{山蹇}{山产}。
褰裳跨风磴，扪萝度云栈。
禾黍岂离离，枣下初纂纂。
川原供遐瞩，笋蕨中去苋。
桃李倾城姿，松杉万金产。
雪浪逗冰泉，乳花浮玉碗。
相望一牛鸣，不惮四牡痯。
层阁神所宅，败檐我将馆。
心求千佛印，手罢七年板。
胜槩何时无，羁怀自悲潸。
小院昔徜徉，东风未暄暖。
夜语联僧榻，晨炊共华馔。
羊肠一分襟，雁背几折简。
于今怀举桉，过公倦开盏。
早知玉树摧，不如春思短。
尘容久难赎，乐事贫益罕。
佳篇分锦绣，和气回弦管。
差肩招隠些，下视广陵散。
指踪去路迷，加鞭客情懒。
诛茅行可卜，鼓棹过几返。
避喧谐良图，结邻得佳伴。
萍蓬岂愿余，斗筲未须算。
荒凉石迳深，蹭蹬云色晚。
归鞅那得迟，霜鬓侵韦诞。

出门迎朝暾，入门饯夕阳。
岂愿从吾驷，声名跨楚梁。
明日聊与君，褰裳陟危冈。
方舟转河曲，薰风度微凉。
细看槐柳暗，稍觉薝萄香。
天高散霞绮，云浄呈天光。
梵宫占地胜，古木参天长。
禽鸟亦自得，呜呼声激昂。
缓步信携筇，清流足飞觞。
乃知声利役，脱去非无方。
所怜雄丽地，千年陇树荒。
石顽尚莓苔，剑逝宁光芒。
自今一瞬息，江山几兴亡。
我衰渐落寞，乐极泪淋浪。
寄谢同心人，无惊鬓毛黄。

睡稳窗迟晓，愁多鬓易秋。
祇堪浮小艇，不拟上西楼。
无尽江山景，须陪杖屦游。
一区何日办，孰为我公留。

落花如雪鬓如霜，醉把花看益自伤。
少日为名多检束，长年无兴可颠狂。
四时轮转春常少，百刻支分夜苦长。
何事同生壬子岁，老于崔丈及刘郎。

不奈飞埃点素衣，惊霜须鬓落全稀。
隔帘初听黄鹂语，举盏那催画鹢归。
就使渊明频日醉，能争伯玉几年非。
持竿欲老长城去，分我临流半坐矶。

凭高休惜举觞频，聊结华严数面亲。
筇杖止堪扶倦客，蒲团仍得憩闲身。
雪霜侵鬓叵禁老，梅柳迎人俱欲春。
后日重来应更好，南山排立画檐新。

悲哉为儒者，力学不知疲。
观书眼欲暗，秉笔手生胝。
无衣儿号寒，绝粮妻啼饥。
文思苦冥搜，形容长枯羸。
俯仰多迍邅，屡受胯下欺。
十举方一第，双鬓已如丝。
丈夫老且病，焉用富贵为。
可怜少壮日，适在贫贱时。
沉沉朱门宅，中有乳臭儿。
状貌如妇人，光莹膏粱肌。
襁褓袭世爵，门承勋戚资。
前庭列嬖仆，出入相追随。
千金办月廪，万钱供赏支。
后堂拥姝姬，早夜同笑嬉。
错落开珠翠，艳辉沃膏脂。
妆饰及鹰犬，绘彩至蔷薇。
青春付杯酒，白日消枰棋。
守俸还酒债，堆金选娥眉。
朝从博徒饮，暮赴娼楼期。
逢人说门阀，乐性惟珍奇。
弦歌恣娱燕，缯绮饰容仪。
田园日脧削，户门日倾隳。
声色游戏外，无余亦无知。
帝王是何物，孔孟果为谁。
咄哉骄矜子，于世奚所裨。
不思厥祖父，亦曾寒士悲。
辛苦擢官仕，锱铢积家基。
期汝长富贵，岂意遽相衰。
儒生反坚耐，贵游多流离。
兴亡等一瞬，焉须嗟而悲。
吾宗二百年，相承惟礼诗。
吾早仕天京，声闻已四驰。
枢庭皂囊封，琅玕肝胆披。
但知尊天王，焉能臣戎夷。
新州席未煖，珠崖早穷羁。
辄作贾生哭，谩兴梁士噫。
仗节拟苏武，赓骚师楚累。
龙飞睹大人，忽诏衡阳移。
帝曰尔胡铨，无事久栖迟。
生还天所相，直谅时所推。
更当勉初志，用为朕倚毗。
一月便十迁，取官如摘髭。
记言立螭坳，讲幄坐龙帷。
草麻赐莲炬，陟爵衔金卮。
巡边辄开府，御笔亲标旗。
精兵三十万，指顾劳呵麾。
闻名已宵遁，奏功靖方陲。
归来笳鼓竞，虎拜登龙墀。
诏加端明职，赐第江之湄。
自喜可佚老，主上复勤思。
专礼逮白屋，悲非吾之宜。
四子还上殿，拥笏腰带垂。
父子拜前后，兄弟融愉怡。
诚由积善致，玉音重奖咨。
资殿尊职隆，授官非由私。
吾位等公相，吾年将期颐。
立身忠孝门，传家清白规。
但愿后世贤，努力勤撑持。
把盏吸明月，披襟招凉飔。
醉墨虽欹斜，是为子孙贻。

花亦兴不浅，美人头上开。
心事眼勾破，鬓香魂引来。
笑春烛底影，溅泪风前杯。
分韵得先字，客今谁可哉。

别离如许每引领，邂逅几何还着鞭。
微服过宋我何敢，大国赐秦公不然。
衰鬓雕零已子后，高名崒嵂方丁年。
即看手握天下砥，山中宰相从云眠。

多女信无助，多男复何虞。
我固喜二仲，辈出三丈夫。
圆郎未解语，手欲学抹朱。
闰郎好神气，两眼澄秋湖。
复有新生儿，初探玄海珠。
一一阅清俊，并是千里驹。
胡为集我家，足视种德符。
昆弟若一体，在尔犹在吾。
堂前有双亲，各已皓鬓须。
抱弄想慰意，颜色朝愉愉。
未问壮门户，悦亲良所须。
况我藜藿肠，要当饱典谟。
足以立家学，灿灿遗群雏。
尔后更五稔，汝等行不扶。
我欲为道肥，汝当为书癯。
富贵何足道，陆贾真洪儒。

前日挥轻扇，今日御重衣。
重衣御则已，仍惊朝雪飞。
数峰起天末，练练生光辉。
有如老大臣，正色立玉墀。
风自山椒来，凛凛折我髭。
马上久驻目，感此良惨凄。
一昏复一晓，冉冉岁月移。
忆昨大观初，我始垂髫儿。
倏忽一弹指，面目生权奇。
今朝天上雪，宛作山中姿。
岂免三十年，侵我两鬓垂。
况此甲马动，忧端宿肝脾。
何当拨百忧，采采山中芝。
一洗稻粱气，摄身凌霏微。
春花与冬雪，俯视造化为。
去去宜努力，所幸今未衰。

煌煌六艺学，兀兀门亦专。
耕道宜有秋，而我适旱干。
疏鬓日月迈，破衣霜雪单。
谁谓四海宽，已觉一饱难。
失计堕簿领，署判手为酸。
皇家挈天纲，昨下如纶言。
冷眼看匠手，雌黄英俊间。
华堂玉尘动，绣帘香鸭残。
为国得一人，可使天下安。
当时呼画师，我愧宁不然。
策勋径投笔，守志甘抱关。
渥洼万里心，束刍老厩闲。
岂无苜蓿盘，可以羞晨餐。
岂无芰荷衣，可以备祁寒。
天地日莽苍，逢辰谅多艰。
世既不吾与，不去良亦顽。
摇摇故山心，长风动旌旃。
君今门下士，良庄满人寰。
与我各相去，何啻一小千。
异时白云邸，仰君分酒钱。
富贵无相忘，勿徒况永叹。

斯人已矣舟移壑，惆怅九原谁可作。
灵光长与孤月孤，幻化偶随落叶落。
人间好事平生有，留得芬香传万口。
杨侯宅畔蜀江边，霜立梅花醉哀酒。
伯仲如林吾所爱，俯仰十年无一在。
鬓边日月去如飞，老怀不待秋风悲。

峡里江山暮，愁边日月穷。
酒浓新不饮，春近旧多慵。
岁事横胸臆，年华入鬓蓬。
明朝有王会，心与蜀江东。

小雨暗两岸，孤舟撑一篙。
清同寒鹭迥，愁与暝云高。
已判乱波色，时饶点鬓毛。
三农有重赋，为汝喜如膏。

此生浑褦襶，秋鬓渐鬅鬙。
跂德山徒仰，雄谈垒更增。
奇谋闲袖手，佳句老传灯。
起我栖迟意，寒鸠欲化鹰。

天地浑无滓，清光濯肺肝。
倚风哦绝唱，想像见仙官。
照我竹书冷，恋君银鬓寒。
家山想同梦，倚玉夜阑干。

又是山寒水绿秋，年华冉冉鬓边流。
一声孤雁人千里，三点寒更月半楼。
宦海浮生成底事，骚人彻骨是长愁。
天空地迥凄凉夜，一曲商歌一掉头。

家山千里秋风客，搔首夜深寒雨窗。
万古兴亡心一寸，孤灯明灭影成双。
鬓边日月如飞鸟，眼底尘埃拟涨江。
高枕欲眠眠不稳，晓锺迢递发清撞。

年于鬓发最相干，又作新正一再看。
懒共燕泥烘午霁，吟随鶑树涩朝寒。
余生已分千人后，燥吻犹须百榼干。
愁绝向来飞舄伴，萧然形影若为欢。

几年落魄剑南州，重入蛮乡觅旧游。
十驿出城难夙驾，一生浪迹愧虚舟。
家留异县怀亲老，梦绕沧洲恐鬓秋。
白马鸣寒如可问，此身端复谢沈浮。

会计牛羊道益光，幽兰不佩亦芳香。
前郎未必辞官小，我辈惟知作法凉。
客抱只消潘鬓白，俸囊无奈朔身长。
要知别后相思地，独上西山下夕阳。

密雪谁人巧拟盐，初飞仍带雨廉纤。
夜吹玉笛满浮酒，晓看遥山高卷帘。
方积银杯翻过马，欲销冰箸插疏檐。
不堪时傍潘安鬓，华发朝来觉骤添。

危机易蹈退难安，进退如公地最宽。
忧国忧家双鬓白，通天通地一心丹。
久虚海宇苍生望，专结庭帏彩绶欢。
终始哀荣情罔极，谁云忠孝两全难。

五十七年来往处，扁舟几系乱云边。
江山寂寂浑无恙，鬓发丝丝也可怜。
水背黄牛吞七泽，杯翻白鹤过群仙。
差池世故浑如此，底事长歌亦浩然。

疏疏翠竹浄江沙，远寄新诗特地夸。
月径剩教添鬓雪，云溪日放长苔花。
也知一决君无勇，岂是狂吟我欲赊。
琴鹤今朝随小隠，诗篇明日寄烟霞。

泪注琼瑰事可伤，白衣回首白云乡。
两三遗册新诗在，四十余年素业荒。
学海骤干千顷浪，儒林旧剪一枝芳。
风流未寄三题草，光焰谁家万丈长。
不作人间金榜客，应为天上玉楼章。
诙谐未见车公口，锦绣应无李白肠。
幽鸟空啼疏竹径，青灯愁见旧梧堂。
就中有事空堪恨，谁问双亲两鬓霜。

万翠千红锦一张，春秋何处不芬芳。
谁教无赖狂风雨，收作年华入鬓霜。

稽古堂前雨半天，蒙蒙山色思依然。
几多心事催霜鬓，零落梅花又一年。

别处日已远，别情转绸缪。
行行千里余，脉脉无时休。
夜与梦相随，昼与泪俱流。
山高恨不断，水阔遮无由。
欲吞不下咽，欲吐不出喉。
戟我胸肺间，有如鱼挂钩。
寻端无从来，了知在心头。
翻疑一寸心，能容如许愁。
平生丈夫气，愧此须髯虬。
朝来看蓬鬓，满鉴雪霜浮。

岘山之阳汉江浦，黄花九月迷村坞。
故人船上初识君，白酒黄鸡对樽俎。
坐中意气最相亲，便许论交输肺腑。
君时方壮我尚少，杯酒相逢各豪举。
欲倾沧海入壶觞，不觉风云先笑语。
烟尘回首暗乡县，避地偷生两羁旅。
西城邂逅正春风，南郑流离共秋暑。
扁舟东下一沾巾，汉阴渡头天欲雨。
君留蜀汉我瓯越，关塞悠悠路修阻。
每悔昔日但酸辛，欲寄好音谁付与。
日边失喜双眼明，一笑恍然相劳苦。
久经丧乱喜强健，语及艰难更凄楚。
离合悲欢二十载，往事伤心那可数。
酒后清狂不复能，鬓边白发今如许。
向来骥子未总角，今与爷长秀而膴。
文学崭然已老成，吾徒之衰固其所。
君材磊磊多大略，胸次纵横杂文武。
当年上疏请长缨，欲以忠信为干橹。
驰驱慷慨感知己，十年上佐留边圉。
一从捧檄傍红莲，几为临戎挥白羽。
元戎入觐载辎车，策勋进秩光宾主。
王卿合作水衡丞，庾杲复入将军府。
胡为侧翅尚随人，千里长城赖裨补。
汾阳僚吏多将相，家声盛事今犹古。
致身富贵真未晚，唾手功名不难取。
岂惟出幕看旌麾，会是封侯裂茅土。
炎歊六月三吴路，海气昏昏暗天宇。
骊驹已驾不可留，忧绪中来密如组。
亦如远送终别离，只有加餐相赠处。
双鱼莫厌远书频，从此西风日倾伫。

故人千里去，犹记别时歌。
衰鬓禁愁得，狂怀可奈何。
南枝春意动，西望夕阳多。
三径荒凉外，高轩讵肯过。

孤枕僧庵梦不成，披衣推户竹轩明。
一天月色连秋色，万树风声似水声。
小槛沉沉青嶂合，修檐冉冉白云行。
今宵伫立情何限，晓鉴霜毛两鬓生。

惊风鸿鹄各翻飞，同落西南蜀一维。
一日三秋双鬓改，两乡千里寸心驰。
清香燕寝多佳致，远景楼台发妙词。
只恐江山留不得，赐环闻已下丹墀。

雪班远岫明苍鬓，春秀奇峰拥翠鬟。

红霞穿碧落，白鹭点苍苔。
不得颜良首，谁能叹善哉。
根向梢头出，子从花里开。
只遮是，不须猜，青山绿水鬓边腮。
有时寻不见，依旧却还来。

堂后施柴堂上烧，柴门终日似无聊。
蓼虫不解知辛苦，松鹤何能慰寂寥。
述作还惊心力尽，吟哦早觉鬓毛雕。
布衣蔬食随天性，休讶巢由不见尧。

蒲团藜杖屋三间，世故真成触与蛮。
但有云山供送目，傥无尊酒亦开颜。
吴宫雪纻鹤翎散，历社风荷象鼻弯。
老子何曾持入梦，百年鼎鼎鬓毛班。

客寐失通宵，寒声动泬寥。
云容颓玉宇，雪阵搅层霄。
点点楷灰落，亭亭柳絮飘。
文窗斜击纸，老树巧装条。
堕岭筛寒髻，凌波洒碧绡。
风狂初索索，雨细渐瀌瀌。
入酒应愁冻，当炉觉易消。
萧森声势密，飘瞥路岐遥。
蓑冷翁仍钓，山迷客罢樵。
裁纨铺缟素，修月屑琨瑶。
市小琼楼合，时和玉烛调。
三章歌睿制，五板贺寒朝。
吠犬惊南岭，骑馿忆灞桥。
终南忧压脑，少室衒齐腰。
嗟我星霜老，经时鬓发凋。
摘蔬和冻煮，收叶带苏烧。
路滑难求马，衣单悔贳貂。
暖寒谁扫径，莫负紫金蕉。

天地气将肃，秋冬候欲交。
眷兹万木落，感我双鬓雕。
悠然清兴动，与客共登高。
有岩号景星，万仞连云霄。
一览快心目，宁辞杖履劳。
但恨无酒量，一举如沃焦。
仍恨无坐客，可继五柳陶。
且拼风帽落，聊醉菊花朝。

桂华灿秋杪，造物气所钟。
清香遍十里，不与凡卉同。
使君雅好客，携酒临芳丛。
被花恼不彻，一笑高堂烘。
花本生月窟，何事来樊笼。
疑是姮娥懒，睡起鬓蓬松。
一枝欲斜插，误落秋山中。
要须排日赏，拼取百尊空。
莫待花零落，惆怅随西风。

平生事幽讨，性与山水便。
晚岁辟三径，颇喜得地偏。
远不去桑梓，近与松楸连。
青山枕其后，流水绕其前。
群山更簇簇，左右相周旋。
栋宇虽未立，气象已足观。
旁人笑我拙，空囊无一钱。
何苦欲架屋，作此烦恼缘。
我岂不自知，老去将终焉。
游居与寝卧，安可无数椽。
人生七十稀，自古尝有言。
我今五十七，髭鬓已皤然。
纵使此身健，前去能几年。
仕宦虽龃龉，亦复忝蕃宣。
向来为亲养，犹或强着鞭。
今既成永感，前事都弃捐。
傥或未死灭，誓将老林泉。
遂此卜筑志，闭门日高眠。
栽花满我屋，种竹环我园。
山上创一堂，湖中具一船。
从容与亲旧，取次中圣贤。
虽无万锺禄，虽无二顷田。
胸中富邱壑，眼界饱风烟。
自足了一世，此外休问天。

夫子有直气，声名重如山。
上书遭放逐，去国知几年。
伤弓念投林，失水思潜渊。
但期归里社，问舍仍求田。
迨兹是卜筑，占胜郊野间。
梅竹映左右，溪山绕后前。
且欣轮奂美，碧瓦生青烟。
莫叹经营苦，绿鬓成华颠。
君虽欲退处，天岂容久闲。
会起佐明主，四海俱晏然。

我家丁香大盈丈，天公靳惜非凡材。
去年花开香满屋，我方局促缠悲哀。
准拟今年必无事，尽可花下相追陪。
何期顿与花隔绝，斗粟牵从江上来。
前日我家寄书至，为报堂前花正开。
熏人已如兰麝喷，照眼还若锦绣堆。
狂蜂游蝶自来往，旧成蹊处今生苔。
主人有花不解赏，向来何以事栽培。
置书不觉双泪堕，人事好乖如此哉。
嗟我行年近六十，鬓发星星心已灰。
纵使从今得自便，此生看花能几回。
况复奔驰未能已，断蓬正滚风中埃。
欲往一见尚不可，敢望近前持酒杯。
须知轩冕傥来耳，不如归去山之隈。

淡云笼日秋容薄，淅淅西风度帘幕。
篱边黄菊自重阳，天外幽人正离索。
登高那可望长安，记得当年醉丰乐。
十千美酒一百分，脱帽狂歌恣欢谑。
风流坐上尽英豪，醉倒不知红日落。
谁知陈迹转头空，漠漠烟尘暗京洛。
又是秋高塞马肥，万国城头悲战角。
对花强饮欲忘怀，万感并生还作恶。
河水之浊有日清，世乱当复见太平。
只应人老鬓毛疏，愧他年少插茱萸。

姑溪来几日，两度见生朝。
亲旧三年隔，乡关千里遥。
梅还开旧树，柳更长新条。
只有双蓬鬓，天公不见饶。

扁舟犹记拂洲蘋，转眼年华几度新。
愧我今成双白鬓，喜君来驾两朱轮。
一时令下从如水，千里威行敬若神。
拟访旧游观盛事，一官何苦绊吾身。

秋来江月十分明，台上凉生气倍清。
正好醉吟时自适，若为衰病日相萦。
苦无佳况人空老，数尽残更梦不成。
料想宾僚应笑我，鬓丝如此尚含情。

冻云黯淡浩无涯，雪阵横空势欲斜。
入户有人疑柳絮，绕园无处认梅花。
举头顿觉青山老，扑面还惊绿鬓华。
我醉未眠愁酒尽，挈瓶来问尔东家。

行尽天涯鬓欲霜，又来姑孰过重阳。
试登翠𪩘邀珠履，更唤红裙侑玉觞。
野菊有花供客眼，公庭无事恼人肠。
诸君莫惜长鲸量，且伴衰翁入醉乡。

雪到梅开恰欲漫，扶藜得得绕湖山。
折将冷蕊疏枝去，浸在明窗浄几间。
一见已堪资琢句，细看还足助怡颜。
只愁冰艳相侵逼，映得衰翁鬓愈斑。

鸥鹭相疏雁鹜亲，簿书丛里度光阴。
尘埃已觉胸中满，霜雪还从鬓上侵。
尽室修途方在念，连宵苦雨若为心。
明朝傥得成团聚，有酒从教取次斟。

封章上达已经旬，所乞原非为贱贫。
七秩自知非久客，一心只欲作闲人。
虽惭绿鬓朱颜改，却喜清泉白石亲。
荣辱是非都不问，尊前且乐自由身。

拟归林下度余年，底事天公不见怜。
新岁已惊青鬓换，故园还想绿阴连。
敢萌痴意贪非据，但欲冥心任自然。
今日有谁闻此语，祇应白石与清泉。

老乘一障楚江滨，无奈星星鬓影新。
客里情怀那似旧，忙中日月不知春。
若为经岁抛泉石，犹把非才玷缙绅。
还尽此生儿女债，盍归林下作闲人。

此生几度换炎凉，过了重阳又一阳。
无奈流年如转毂，得逢佳节且飞觞。
风前落帽从吹鬓，江上登台任断肠。
老去已忘荣与辱，只思归卧水云乡。

野性耽闲昼掩扉，坐看斜日上书帷。
不妨挟册从吾好，亦学吹竽笑昨痴。
鬓发星星行且老，胸襟碌碌苦亡奇。
与君正欲论心事，又恐分携各一涯。

绿鬓久垂雪，壮心今已灰。
翩然归旧隠，端似再生来。

老去懽情少，逢人强自夸。
闲愁付蕉叶，衰鬓耻菱花。
倚杖闲扪虱，临池戏咏蛙。
深惭诗律细，何以世吾家。

已叹东隅失，桑榆浩莫收。
只知心绪懒，那觉鬓毛秋。
有酒堪藏拙，无门可避愁。
吾今知此意，万事付悠悠。

静夜披黄卷，青藜照五行。
恨无知我鲍，空羡起予商。
学业心将棘，功名鬓欲霜。
此生应自断，无复问穹苍。

剪彩漫添怀抱恶，簪花空映鬓毛秋。
流年旧事陈刍狗，佳节新春报土牛。
里社浮沉贫可忍，身名坎𡒄老宜休。
天高难问平生意，已矣冥心任去留。

惊风急雪不胜寒，苇索桃符岁事残。
里巷杯盘喧半夜，儿童灯火守更阑。
年催老色归须鬓，诗引穷愁入肺肝。
无复斑衣颂椒柏，只将泪血洒毫端。

昔年浩气许谁攀，诗礼趋庭侍燕闲。
但喜新阳更旧律，岂知斑鬓改朱颜。
时挑短烬倾蕉叶，独拥寒烬炷博山。
不见诗翁送穷处，空留膏馥在人间。

寒菊已枯分正色，春兰未秀借幽香。
凭君折取簪霜鬓，解与眉间一样黄。

我发日已疏，尚喜鬓未斑。
晴朝试一沐，但觉盘水宽。
千梳发清快，凛凛肌骨寒。
脱落等秋箨，光润如春峦。
譬彼雨露滋，下泽枯蓬根。
乌云犹半湿，霜叶不加繁。
我生嗜疏懒，肯事形骸间。
一月半不理，垢腻何由删。
今辰新沐罢，快若沃狂澜。
呼儿奉禨饮，为作椎结团。
岁月寖相逼，欢娱心已阑。
看镜想勋业，森然欲冲冠。

至音不传徒按谱，不传之妙心自许。
手挥五弦目飞鸿，千载流风如接武。
鹑衣百结甘蓝缕，鬓雪浸浸用心苦。
我知若人之用心，指下堪为儿女语。
神怡志定一齐鼓，和气冲融塞天宇。
忽然作意变轩昂，亦不哀吟动凄楚。
醉翁已作黄鹤举，君独何为在尘土。
琅然清图请更弹，使我三叹首屡俯。
人生识意天所予，性情之适适其所。
高山流水有知音，莫道吾人不如古。

种粟上山椒，种禾水没腰。
田家作苦不如樵，炊桂之地甚不遥。
一艘千束莫复朝，顺风顺水不动桡。
归来醉饱吹短箫，野花插鬓樵女娇。
农夫忍饥自芸苗，粟米自熟腹自枵。
明年卖田卖山去，谁能辛苦输王赋。

吴山高兮江水长，江山郁郁蟠光芒。
上帝靳固锺俊良，数千百岁谁可当。
西徐老人鬓眉苍，身着秋碧云锦裳。
驭风骑气下大荒，帝命锦绣裹肺肠。
天门赐之龙虎章，下为人间除不祥。
主盟吾道承素王，向来斯文病膏肓。
公于此时气堂堂，道配欧苏力相望。
朝游蓬壶暮扶桑，黼黻河汉回辉光。
临流拯溺为舟航，人生废置不可量。
万里放逐蛇虺乡，翦翎笼中看雕翔。
小儒愿公如子房，不愿公贵如六郎。
玉烈石髓请饱尝，不须更待龙宫方。

生处本恬淡，得失诚酸辛。
婆娑鬓渐秋，天地一闲人。

试向黄堂寿我公，庞眉𫠜齿气冲融。
乌飞会看三松老，鲸饮何辞百榼空。
的皪方瞳曜迟日，扶踈绿鬓受春风。
摩挲铜狄长安道，肉眼它年记此翁。

仙庐深倚翠微间，酬答风烟肯暂闲。
不遣长须干美政，却驰双榼破愁颜。
句高饭颗人应瘦，醉著河阳鬓未班。
楚客秋情正无赖，并须乞取展眉山。

东皇缥仗下层云，来驾和风再浃辰。
勋阀此时生鸑鷟，天家满意抱麒麟。
方瞳的皪辉迟日，绿鬓扶踈受早春。
太史谈公甚奇异，老人星即是前身。

烟销晴日淡笼沙，伫立江皋望眼赊。
金刹倚空知梵宇，青蓑著艇见渔家。
时平喜听三京复，乱定还拼两鬓华。
丘壑满胸随处好，不妨旌旆过云涯。

绣草铺茸玉作冠，四时花样几千般。
当思蓬首寒窗女，终岁无油两鬓干。

十载殷勤训子情，礼闱今幸占微名。
彤庭策献三千字，鹏海风抟九万程。
帽插宫花琼宴罢，身沾仙露赐衣荣。
瞻云北阙人迢递，空忆高堂雪鬓生。

仓惶环柱祖龙子，失箸惊雷刘使君。
肯信绿眉蝉鬓客，当熊意气压三军。

雪打窗外竹，共卧窗间床。
起来忍饥冻，对坐唯炉香。
写之三尺琴，遶屋声琅琅。
相从无此好，要俶西山装。
西山接飞鸿，路入云水乡。
六月余积雪，冬木含春芳。
群仙竞来往，御风骑凤凰。
我昔曾见之，瞳子了且光。
张子长鬣师，沆瀣入肺肠。
为取桥下履，仍传枕中方。
此时觅刀圭，念我双鬓苍。

斯文百官富，未易众目窥。
共此一鸟过，谁其补三遗。
粗能述前辈，抗说不敢卑。
一朝得印可，宠若华衮辞。
神仙点金手，为脱瓦砾姿。
微吟冰雪镂，落墨星虹垂。
老成今几人，縻以岁月迟。
未用五字工，护此两鬓丝。
圣贤无尽藏，一一生物滋。
丐公且藏舌，尚吉他时知。

霞影塔觜红，岚光佛头绿。
沙明疏柳外，寻路遶湖曲。
远客谁与俱，斯游未为独。
佳处心自领，未易语童仆。
应接敢惮烦，山水相追逐。
此间有鱼鸟，怪我来不速。
都城无闲官，旬谒废休沐。
幸兹九日临，及此秋气淑。
醺酣岂无分，登眺宁免俗。
起行九里松，试插一枝菊。
西风莫欺客，破帽双鬓秃。
未敢醉向人，藕泉漱新馥。

蓬莱弱水三万里，片帆风便一日耳。
世间众水集枯沟，{圭/黾}黾自夸河伯秋。
况于平地凿户牖，此岂有水仍推舟。
先生弹铗太不恶，昔人野航今改作。
明知此意不为鱼，船头船尾千卷书。
笭箵活计大如斗，欲驾雷电凌空虚。
白波涨天须少待，小劫未迟苍鬓改。
安排去作踏浪儿，几度桑田变成海。

成都名画窟，所至妙宫墙。
风流五代余，轨躅参隋唐。
其间礼殿晋画为鼻祖，未数后来鸿雁行。
画者果谁欤，或云名收人姓张。
右军问蜀守，墨帖求缣缃。
乃知前辈人，不爱时世妆。
范琼杜措李怀衮，仙荒佛怪驱喝雷电笔意窥渺茫。
不若收所画，上自皮羽之服下至垂衣裳。
盘古众支派，帝霸皇与王。
君臣分圣贤，有如虎豹龙凤殊文章。
视之若有见，日月星象空中垂耿光。
听之如有闻，衔牙玉佩鸣以锵。
三古以降历今世，视听所感犹一堂。
乃知此画自神品，碌碌余子非所望。
吾道久已屈，二氏争颉颃。
岂唯牧也见绌余子下，而有公议老我双鬓苍。

寄语巴中客，频频镊鬓霜。
峡云春梦远，江月夜珍藏。
才刃应多暇，词锋恨太刚。
僧邻雨花地，何日再升堂。

客宦去未得，山风来不迟。
东湖霜后冷，北斗夜深移。
老桧新翻叶，狂花故著枝。
忧时恐无补，祇益鬓丝垂。

儋史之孙病耳翁，人佯谓我与真同。
蚊飞鬓外年时事，鹊噪愁边晚更空。
老去鹿皮终可隠，听如龙鼻反能聪。
昭文不鼓非无意，勉为慈亲奏凯风。

眇小酲醲总见欺，颠狂苦诉有谁知。
五音鶑自调歌舌，百药蜂能酿蜜脾。
世态只堪春睡美，鬓丝偏与落花宜。
欲因耆旧寻乡路，投劾翻然恐未迟。

莫学卧鬓花，娇黄媚粉额。
仙官道家妆，静处立标格。

钏动香飘麝，簪低鬓拂鸦。
休遮笑里面，用此庭前花。

积雨莓苔色，秋风松桂林。
莫随蓬鬓改，黄落见真心。

市上芳菲小洛阳，谁家细马走红妆。
名花未恨东风老，只恨先生两鬓霜。

天津桥上弄猢狲，女子从来不出门。
却被罔明穿鼻孔，鬓边香撼玉梅魂。

夜凉红藕六铢衣，露滴银床树影稀。
醉把玉箫风鬓乱，乘鸾初自月归来。

弹指花前一念差，东风未老鬓先华。
看花只得心随眼，心倦何由眼见花。

南山雪色老於菟，镜里功名镊鬓须。
袖裹白巾渠信否，樽前一掷看呼卢。

为善惟不足，务德莫如滋。
古人行此道，名与星斗垂。
是邦秃鬓翁，实乃古丑夷。
区区岂云难，长者能折枝。
上寻声光远，下感风俗衰。
老夫强解事，曲学安所施。
不见南海滨，举世谁保持。
吾言那可用，乡党笑脱颐。
但皆指乔木，故园今在兹。
乔木诚茂美，叹息将何为。

昔别我发青如葱，再来两鬓真飞蓬。
怪君五十面犹红，答我有妇贤梁鸿。
澹然意远态甚浓，乃有谢家林下风。
诗书图史仍兼通，岂惟刀尺工削缝。
入门不忧四壁空，要使我乐忘其穷。
终朝举桉欢笑同，方床曲几陈座中。
纸窗云母明房栊，华堂虽未挂桑弓。
两女杂佩琥珀龙，大女已能绣芙蓉。
小女解唱风入松，事夫如宾颜色恭。
岁时称寿曲三终，自歌鹊巢咏阜螽。
正须富贵报汝功，何时执戟明光宫。
只今西州兵马雄，盍往献策西平戎。

悻直每疾恶，淹留无徙官。
性虽与物忤，吾独惜才难。
垂老须闻道，为邦贵在宽。
君宜念此语，衰鬓各霜残。

尊前每诵赤壁赋，如见当年秃鬓翁。
谁谓流传到乔木，果然遗响托悲风。

南郡趋新幕，微官愧野人。
客怀投寺晚，归梦到家频。
岁月看蓬鬓，尘埃听葛巾。
相随一杯酒，且慰百年身。

天涯霜露羁离久，海内风尘归思赊。
万里穷途双白鬓，一尊浊酒对黄花。
频年奔走哀王粲，落日登临忆孟嘉。
绝塞欢娱易萧瑟，悲来忍泪望京华。

醉眼乾坤大，归心日夜长。
风霜岁云暮，尘土鬓成苍。
俗物犹能在，危机只自防。
可无田种秫，三径未宜荒。

亲舆昔侍角方总，使节今持鬓未苍。
竹马儿童半相识，分明遗爱在甘棠。

流年忽忽双蓬鬓，薄宦纷纷一旅亭。
惟有长官衫色在，至今犹与眼俱青。

银鬓讵如许，金丹奈若何。
休垂髀肉涕，莫击唾壶歌。
世事奕棋局，人材在沚莪。
未须相料理，大器晚成多。

昨夜庭梧满意凉，秋风不贷鬓边霜。
等闲镊白了时节，书策纵横日上廊。

断续悲笳起丽谯，冥冥晚色四山椒。
隔江人散虚分米，十里津喧蜑趁潮。
夕照含山心悄怆，西风动地鬓飘萧。
低头自笑微官缚，东望沧溟归路遥。

三见春归人未归，天涯依旧赋春诗。
一官得失不相补，万事乘除只自知。
年去年来供屈指，岭南岭北入支颐。
柳眉桃脸竞时节，难遣东风染鬓丝。

千里归来两鬓丝，清风永日对枯棋。
红尘万事不到眼，此乐勿容儿辈知。

襟怀渊海浩难量，仕路恩威见弛张。
剧邑蒲鞭闲累月，潢池血剑肃如霜。
朱门绝迹心常泰，银艾横腰鬓未苍。
学不康时年半百，可怜天道竟茫茫。

执戟老人双鬓斑，陆沉三世不迁官。
穷如老鼠穿牛角，拙似鲇鱼上竹竿。
岂有葡萄博名郡，空余苜蓿上朝盘。
荣华气象无丝许，正坐平生骨相寒。

敬捧仙家九酝觞，试将窥管述铅黄。
功名采石乾坤大，议论襄城日月长。
收拾元勋归鼎鼐，扶持公道起膏粱。
敌人正尔咨年貌，莫放青青鬓染霜。

雪态垂垂鬓两边，官身底事厌蓬旋。
秋风莼鲙归张子，春草池塘赋惠连。
诗卷清思出冰玉，扁舟活计任湖天。
南山得去初心遂，冷笑襄阳孟浩然。

乙夜览奏天震动，甲科除郎君等闲。
玉堂再至不小却，语边勿惜鬓毛斑。

萧踈鬓发老安仁，才出人头未免贫。
书剑一生长肮脏，虀盐到处只酸辛。
招提夜永眠无室，绛帐春寒坐乏茵。
莫怪暗梨不具眼，先生未见宰官身。

春山杜宇唤人归，归见酴醾满架垂。
叶底半开千颗白，鬓边斜插一枝奇。
园林绿树成阴后，亭院青春欲老时。
把酒对花歌数阕，濡毫更和鹿岩诗。

忆昨少年气锐心未灰，平明出门薄暮回。
解衣换酒期必醉，乱花压面欹条枚。
年华荏苒今半世，触事往往生悲哀。
欢娱无复少年味，勉强谈笑陪尊罍。
饮才过量辄成疾，秋霜入鬓刚肠摧。
子年少我气鼎盛，琅玕夜诵声如雷。
匈中平时足蕴藉，颐神养素成婴孩。
松姿柏质异蒲柳，坚刚不怕霜霰漼。
凌云变化未可料，岂比嵲屼风中桅。
胡为郁郁乃如许，与我老者同虺隤。
岂缘心事未如愿，一念遂觉忧愁来。
还惊世态多险阻，忤意未兑生嫌猜。
壮怀千里力未致，龃龉翻类三足能。
伤和伐性致坎轲，两眉蹙恨凭谁开。
吾闻君子贵知命，数者于我何有哉。
又闻古人亦迍蹇，在易固有无妄灾。
闭门静坐养时晦，拂拭心镜捐尘埃。
他年定作仁者寿，齿背会见同鲵鲐。
圣贤遗训载子腹，此事宁不知所裁。
否往泰来固有日，坦涂利毂宁须推。

隠迹磻溪七十余，钓滩清浅鬓萧踈。
满怀韬略为香饵，只钓文王不钓鱼。

十年行役厌间关，一第初收鬓已斑。
重念此生难报处，君亲恩德重丘山。

幕府初官愧不才，琳宫朝拜获参陪。
篮舆去踏搀先雪，蓬鬓归衔最后杯。
禹穴地幽寒未歇，尧天日近暖先回。
年年元日身为客，孤负吾庐溪上梅。

九日同登古蕺山，眼明天阔兴清闲。
杯传但觉欢无尽，帽落俄惊鬓已斑。
乡思遥驰三径里，秋声近在八松间。
茱萸未许陪朝士，赖有清流数往还。

九日重登古蕺山，劳生又得片时闲。
菊花今岁殊不恶，蓬鬓去年犹未班。
蓝水楚山诗兴里，鉴湖秦望酒杯间。
醉中同访右军迹，题扇桥边踏月还。

我向梅花溪上家，几看清浅浸横斜。
手栽木已如人老，雪鬓萧疏对雪花。

凉飚堕黄叶，促织催女工。
鬓丝不堪织，细君哀我穷。
青灯绩深夜，绩成寒素风。
愿为隠者衣，德耀随梁鸿。

一月霜台屡犯颜，未回天听已身闲。
爱君忧国寸心赤，感物伤时双鬓班。
文举才踈意徒广，子云思苦语尤艰。
尚书左史虽知我，超海应难挟太山。

迎腊雪三白，未春花万株。
神山森玉府，天象粲台符。
词吐水流峡，鼎成风击湖。
鬓边丝可织，四皓盍添吾。

尊酒相逢半八仙，鬓丝我类杜樊川。
江东渭北四方客，楚尾吴头五月天。
莲社滥陪陶令饮，兵厨聊击陆生鲜。
待将红药翻阶句，别作鄱阳一集编。

先人六儿女，姊长孝且慈。
德淑命不淑，哀哉止于斯。
莫年失爱子，哭泣鬓成丝。
年才五十七，一病不可医。
姊死我在傍，姊葬吾不知。
初闻卜九月，不得日与时。
丐祠既不遂，临穴竟无期。
日月为我昏，风雨为我悲。
宦游何所得，抱恨渺无涯。
尚余英公须，未作子厚碑。
便当回雁荡，那忍过秭归。

五载三诗送我归，古夔今作送君诗。
相如游处符分竹，诸葛阵旁舟解维。
秉烛莫辞频把酒，挥毫未免各忧时。
可怜滟滪双蓬鬓，会合无多又别离。

老逢佳节强跻攀，兴遶东篱愧未还。
与客携壶登缥缈，寻僧对榻卧幽闲。
白盐照日一峰古，乌帽吹风双鬓班。
坐上无非孟嘉辈，卧龙山却胜龙山。

夔子今年雪，初冬已在山。
峰非是盐白，鬓不为诗班。
寒律三朝后，雷声八日间。
潜催子猷棹，乘兴早知还。

首遇重华辟四门，郡符帅阃误蒙恩。
路经滟滪少陵鬓，草梦池塘灵运魂。
马运敢辞论水陆，兵储未暇议营屯。
故人相见谈时事，耿耿胸中直气存。

光尧亲擢赐巍科，穅秕居前有愧多。
书向蓬山俱点勘，诗从天竺共吟哦。
十年尊酒喜身健，五马人生惊鬓皤。
握手夔门话畴昔，君恩未报欲如何。

似我岂真我，相看还自疑。
陋非台阁像，高失布韦时。
吟苦眉常皱，忧多鬓早衰。
惓惓畎亩志，无复画师知。

不比求游占一科，无施不可患才多。
手持江海一麾去，梦与神仙七字哦。
客里有书情愈重，别来多病鬓添皤。
郡斋独坐岁华莫，眼见官梅深忆何。

云物书何处，山城白帝旁。
鬓丝惊渐短，日线喜初长。
江冷鱼思复，阳回雁恋行。
小舟吾已具，命下即还乡。

衮衮长江水，悠悠归去船。
片云南岸雨，明月别州天。
犬为客惊盗，蚊令人废眠。
江湾号人老，惊我鬓皤然。

来往成何事，霜毛满鬓多。
洋洋大江水，东去欲如何。

江淹送客伤心处，万里人从蜀道来。
柳已三番见秋色，萧萧双鬓若何哉。

有客双蓬鬓，归从滟滪西。
符分三竹使，地见两梅溪。
舟遇先逢李，杯行酒到齐。
他年石桥路，归去手应携。

二十年前旧友生，扁州来访见交情。
相看容鬓俱非昔，记得炉亭笑语声。

浮家东下路间关，地近家乡尚未还。
风雨满城欣已过，星霜入鬓早宜闲。
去年嘉客同吹帽，今日仙林独侍班。
遍插茱萸忆兄弟，更添北望道场山。

重入修门鬓已华，君恩犹未许还家。
木鱼声动催行李，蜡炬向人空自花。

毫秃中山砚涤端，社中诗令不容宽。
难追老杜风骚手，徒费昌黎点勘丹。
搜我枯肠须鬓皓，吟公佳句齿牙寒。
自惭浅陋如曹郐，季子观风定不观。

廓落弥旬故眼移，居惭君粟养支离。
绫衾倦梦愁淹卧，星鬓流年报早衰。
药剂袪繁催月杵，茗腴供啜嗜春旗。
迷魂复干闻清唱，不减巫阳筮些诗。

凄霜刮野转蓬干，永忆江湖旅鬓残。
身有支离求病粟，爵无公乘免旒冠。
柴车路迥骖馿蹇，栗坞人稀溜鹊寒。
日暮浮云遍西北，客心凄断向长安。

昔驾轺封北护边，已惭星鬓久凋年。
御炉香外抛晨谒，刁斗声中废夜眠。
梁雪送残他日赋，郭舟谁共此时仙。
思归未敢贻公念，更办秋怀敌露蝉。

史藁虽残得自随，兵符未解定堪蚩。
淹留正似周南老，戏剧何争灞上儿。
铅笔用多毛秃落，鬓髯愁罢雪纷垂。
十年尚滞成书奏，可验相如属思迟。

于役三年远，论兵两鬓斑。
不辞征戍苦，要作破羌还。
楯墨应圜熟，兜烽报永闲。
浮舠背淮服，盘马入秦关。
遂阁雠书笔，仍余聚米山。
忆君他夕恨，遥向陇云间。

马上逢飞雪，都城触望新。
天如不拟暝，树欲顿成春。
霰急初鸣瓦，涂轻自压尘。
洒逵先映璐，飘阙欲藏银。
宛转呈歌丽，裴回逼舞真。
散盐拂波乱，飞荚点星匀。
密影俄飞盖，乾花看钿轮。
无烦湿潘鬓，今是二毛人。

寒日不我驻，岁阴生事微。
孤怀百感萃，双鬓二毛稀。
樵突沉残桂，尘编拥故帏。
况无安邑累，身托故山薇。

西海共摇落，居然雕岁深。
林疏纵风怒，天惨趣云阴。
冰沼留寒鹜，灯檐射宿禽。
怀人感衰鬓，自此不胜簪。

去国日云久，寥寥双鬓衰。
长安举头近，漳浦窜身危。
沫俟穷鳃喣，春非坠叶知。
一廛先亩在，扶耒有归期。

故岁南趋寿，今兹北向陈。
淹留桂枝客，还入玉关人。
鬓发都成葆，缨瓖幸濯尘。
心知来往数，不敢问迷津。

车辙无声巷次闲，畸人愁卧鬓毛班。
月囊罢食侏儒米，岁计深依嵔垒山。
风薄回林秋蒂老，天围荒堞暝乌还。
举头却望长安日，已在浮云沆漭闲。

殿楼传鼓报归鞍，槐道逶迤出九关。
雨罢浮云留北阙，朝来爽气遍西山。
倏逢行幰排辀度，稍见晴鸦接翅还。
痴计未容官事了，只惊潘鬓飒然斑。

三重仙阁道家山，寓直由来恧素餐。
漏近章沟先报暝，树连温省未知寒。
兰釭静对朱花结，芒帙间披白蠹干。
前膝正宜无夜召，贾生衰鬓仅胜冠。

营邱水墨师，不识桂林山。
半世阅渠画，今始陋坚顽。
岭边千奇峰，浓绀梳云鬓。
肩舆兀醉梦，所窥才一斑。
偶投雉岩宿，洞穴穷孱颜。
旁通赤明天，南极地所寰。
更登云外顶，下视江湾湾。
群仙无我笑，畏汝碧玉环。
我久堕尘网，岁晚嗟良难。
往来等幻化，南北俱乡关。
却怜雪花儿，三生此山闲。
愿力不汝无，永悟无所还。

铃斋午睡梦魂惊，僮仆欢呼洗破觥。
酒是烂柯山下法，诗如蓝水坐间成。
谩同陶令浮黄菊，也胜苏仙嗅落英。
蓬鬓萧踈对佳节，因公撩起故乡情。

九日无悰懒出关，强登云榭望泉山。
伤心不忍看茱菊，蓬鬓萧踈泪点班。

去年今日别吾家，我鬓苍然尔未华。
日似去年人不见，鬓毛白尽眼添花。

去年今日别吾家，我鬓苍然尔未华。
日似去年人不见，鬓毛白尽眼添花。

清源太守鬓如蓬，未遂归农又劝农。
农事正兴天不雨，谁能唤起老黄龙。

玉座奇包未与颁，伏波家果忽堆盘。
宜书蔡谱均称绿，不比韩诗止咏丹。
荐李徒夸碧实脆，嚼瓜未觉水晶寒。
羡君衫鬓巧相似，我坐郡厅惭素餐。

落拓平生载酒行，如今憔悴鬓丝生。
无金得买青楼笑，空负闲愁出锦城。

红叶铺霜撼御阶，绣莲尘蹴衬罗鞋。
袖沾莺翅调簧语，堕却衔翘入鬓钗。

乞得微官本为闲，生憎簿领积如山。
鼎来佳客无陶谢，向后微言到孔颜。
安得朱弦起秋思，预愁清泪落阳关。
壮怀醉里依然在，不信萧萧两鬓斑。

传业悬知臭味同，许时踪迹马牛风。
莫夸今夕为何夕，不见吾翁对若翁。
道旧几惊心欲折，问年俱恨鬓成蓬。
只应饱学非同调，满箧新诗字字工。

邂逅江干不自期，坐倾谈屑看霏霏。
岂无清禁摛华地，只得名城衣锦归。
惜别定知双鬓换，问诗常恨寸心违。
目穷千里苍茫际，惟有樯乌向北飞。

气吐长虹一世豪，尚怜花草助风骚。
正须重碧浇胸次，不遣轻霜上鬓毛。
浪说清时敞东阁，谁捐好语到西曹。
江神却解归欤兴，賸放潮头百尺高。

走笔题诗问起居，近来导引复何如。
从教两鬓霜无数，却要三田火有余。
示病想同摩诘病，读书还著子云书。
梅霖十日宜高爽，试共登楼一豁舒。

清跸声中玉笋班，五云光里侍天颜。
至尊端拱通明殿，上合来从饭颗山。
旄节行将千骑去，鬓须全未一根斑。
朝回两袖香烟满，应有诗留雉扇间。

我来石渠五十六，双鬓如蓬腰未曲。
岂为健笔有徐庾，自数来时六十五。
谁解辛苦续子虚，长安有客四十余。
已成老翁不肯去，青藜当户夜读书。
东观丈人起遐想，无为岁月空踟蹰。
去作诸侯老宾客，可无绿水兼红蕖。
我家东下才百里，钓螺一曲清无滓。
草堂为筑荔枝斜，濯锦江头有如是。
子思子方道为尊，南国佳人如秋云。
不知公侯有朱箔，要问常州李著作。

张侯好兄弟，韡韡棠棣芳。
筑室听风雨，书史堆满床。
床前竹千挺，竹外花两行。
举头见青山，秀色临我傍。
客来具鸡黍，亦复陈壶觞。
坐与尘土隔，淡然风味长。
我久倦行役，万里归故乡。
相过饭三日，笑语成清狂。
百年几别离，两鬓各已苍。
此会苦难复，此欢不可忘。

浮生难百岁，能得几日月。
渐缺口中牙，将衰鬓边发。
人情不久长，翻手成胡越。
急急早归来，从今好休歇。

半世观山鬓已皤，欲求钓艇老渔蓑。
杖藜又过烟霞洞，闻说当年烂斧柯。

落日西风照楚关，断魂残魄吊衰颜。
自从鸿鹄分飞后，无复鸳鸯并枕间。
腕玉瘦宽金缕袖，鬓蝉慵掠翠云鬟。
秋天冬暮风雪寒，对镜懒把金蝉簇。
梦魂夜夜到君边，觉来寂寞鸳衾独。
此时行坐闲纱窗，忍泪含情眉黛蹙。
古人惜别日三秋，不知君去几多宿。
山高水阔三千里，名利使人复尔耳。
昔年曾拨伯牙弦，未遇知音莫怨天。
去年又奏相如赋，汉殿依前还不遇。
时人不知双字讹，平川倏忽风波起。
当时南宫报罢音，教妾沉吟杵中心。
为君滴下红粉泪，红罗帐里湿鸳衾。
愤愤调琴蝉鹊噪，默默吟诗怨桂林。
千调万拨不成曲，争奈胸中气相掬。
千思万想不成诗，心如死灰谁得知。
料得君心当此际，事国繁华闲田地。
朝朝暮暮望君归，日在东隅月在西。
碧落翩翩飞雁过，青山切切子规啼。
望尽一月复一月，不见音容寸肠结。
又闻君自河东来，夜夜不教红烛灭。
鸡鸣犬唳侧耳听，寂寂不闻车马音。
自此知君无定止，一片情怀冷如水。
既无黄耳寄家书，也合随时寄雁鱼。
日月逡巡又一年，何事归期竟杳然。
鲛绡裛遍相思泪，眉黛无心画远山。

却叹回时鬓似霜，眉毛眼睫放毫光。
从前无理今皆道，笑指泥途七宝装。

睡起日满窗，苍蝇黄蜂如沸江。
莫言闲人得睡足，梦到封侯亦劳碌。
隔壁棋客时落子，功名事业此中已。
巫山洛水香成阵，天上晓云为翠鬓。

仆奴颇厌穿云路，老子方欣在眼山。
四面人家高下住，一川烟雨有无间。
时闻鸟语作歌吹，更遣泉声鸣珮环。
沮洳崎岖饱谙历，只余多病鬓毛斑。

髣髴犹称是汉妆，五花刻玉传轻黄。
隔江坐想红楼里，插鬓应宜锦瑟傍。
疑似聚仙非我类，近邻芍药许同芳。
将军且与花为主，免使丛祠作战场。

前年别公东南驰，正当六騩还宫时。
都人欢传好消息，慈宁首问公何之。
毡裘不复恃军马，颍上一战中兴基。
青天白日呈万象，向来谗吻真成痴。
数从西府伺行李，枢筦政要人扶持。
吴江再见丹枫落，宁料我公犹在兹。
呼鹰台边闲鼓角，望沙楼上陈书诗。
夕烽平安置莫问，贤牧自当十万师。
维昔全荆号强国，近者贼火仍疮痍。
形胜之地勋名集，端使前辈相追随。
衰宗依刘有故事，自怜远去作儿嬉。
明朝烂醉沙头酒，不管春风吹鬓丝。

元子称漫浪，严生资苦劲。
海内无赏音，秋风入衰鬓。
东江一茅屋，但欲安性命。
颇怪泽畔翁，烦词寄天问。

分来何处泉，注此团栾池。
有如大圆鉴，玉匣初开时。
莹然绝纤埃，万象见毫牦。
主人湖海士，曳杖日娱嬉。
应照两侍女，新妆弄妍姿。
亦复照主人，鬓发白丝丝。

野迥半留日，云薄初护霜。
一倾萸菊酒，三肃翰墨场。
诸君党友贤，独我鬓毛苍。
满引虽云乐，分携亦自伤。
平生子刘子，趣归谒建章。
勋业定指取，富贵肯相忘。
古人重佳节，酬酢无余觞。
龙山丹叶飞，骑台白草荒。
但使修名立，岂识离绪长。
明年未可料，共饮西湖光。

朔风吹鬓影，犹抱琵琶立。
胡儿在何许，边头羽书急。

老秋气已严，今日稍晴和。
登君楼西翼，相对一酣歌。
边烽照仙关，大将方枕戈。
吾侪无志用，心慑鬓先皤。
强促半樽绿，各自争岌峨。
月影渐髣髴，西山爽气多。
坐兴儿女念，欲往山之阿。
诸君祈努力，吾亦假余波。

宵人有母鬓如银，夜半丸熊诲子频。
幸窃斗升为侍养，敢言科第止荣身。
小堂欲作娱亲扁，纯孝谁推锡类仁。
乞取先生三大字，要崇风教厉乡邻。

丽人春游相百十，此风长沙云旧习。
绮罗映肌白玉鲜，珠翠压鬓乌云湿。
借地持杯递呼唤，笑指花枝时小立。
晚风忽遣柳棉飞，竹迳梅亭巧穿入。
恼乱游人归不去，使我樽中无以给。
谁念朝来丘陇间，纸钱吹落无人拾。

风拂乌纱两鬓秋，李阳溪上夜停舟。
市灯闪月闻鸣犬，城柝敲风起睡鸥。
千里远驰承宠命，通宵不寐为民忧。
幽怀自信清如洗，独倚篷窗看斗牛。

日午琴堂吏散衙，不愁鬓雪点乌纱。
讼清犴狱尘封草，人静公庭鸟啄花。
惟愿儿童无冻馁，每令野老劝桑麻。
圣恩未报吾心赤，肯效青门学种瓜。

九日风高快客情，穹然天宇气澄明。
白衣酒送人难得，黄菊花开句易成。
对景浑忘披雪鬓，登高喜放遏云声。
古人曾堕龙山帽，为爱金风两腋清。

翔仞当年览德辉，传芳花品未思归。
晚来雾鬓凭轩处，直恐金翘相对飞。

簪鬓新枝立晚晴，淡妆异馥称双清。
梦魂不记前来事，愁逐江潮日日平。

短檠长忆桂岩东，翰墨新来莫论功。
日日簿书成俗吏，星星鬓发逼衰翁。
公祠难缓三人带，小垒聊吟一马骢。
共饮昌蒲修故事，山肴野蔌是家风。

向来戎马沸边声，曾出良筹助扫清。
六载倦游潜楚泽，一枝同折记栾城。
北门西府仍班缀，后雁前鸿愧宠荣。
两鬓星星吾老矣，看君重上赤墀行。

翠幄藏春巧寄声，熏笼织锦晓天清。
幽香端是花中瑞，仙派初来尘外城。
酒海何妨三雅进，鬓云谁称一枝荣。
雨来顿使邻墙远，不到阑干深处行。

素质宁嫌潘鬓华，来时应有雪翻车。
赋传山谷文堆绣，种出麻源韵胜茶。
不向桂宫藏玉兔，合横蘂观俪琼花。
冥搜未获诗先作，驻目轻帆溯落霞。

榴艳对枯筇，西来解后同。
折花羞鬓白，未插已颜红。

屡荐声名白，低飞鬓发苍。
平生几朱绂，梦寐一黄粱。
利刃盘根出，明珠后乘光。
洪都囚不死，阴德未渠央。

冀北百马一𫘝𫘨，沅江之鳖九肋稀。
海邑千室士半之，异材杰出今其谁。
有客有客气吐霓，行年五十缝掖衣。
青鞋白帽鬓未摧，笔下妙绝黄绢碑。
句中参彻后山诗，邂逅一见秋云披。
立谈展尽胸中奇，如刮眼膜如起痿。
便许握手论交期，看君有蕴未一施。
杜门却扫甘幽栖，草树薿薿含奇姿。
两堂对启白板扉，我时剥啄叩扊扅。
君出迎笑喜见眉，晴窗坐隠花影移。
茗椀未尽炉香迟，手弄麈尾风飔飔。
主人得意客忘归，嗟予懵学安所师。
矧复少也逢百罹，尚赖先德流余滋。
遗编烂烂星斗垂，墨犹未干吾忍窥。
梅花一咏偶弗遗，君能鉴赏了不疑。
惜哉不与君同时，生前未免俗子嗤。
身后有此名流知，呜呼吾意其何悲。

公诗律严如用兵，江淮草木先知名。
少当千人扫文阵，晚策百胜攻愁城。
诗坛老将天下杰，笔倒三江流万折。
时将妙句吐长虹，李杜文章光不灭。
由来事业师伊周，讵止博识穷九丘。
星列丹墀蔼华望，月升金掌陈嘉谋。
脱冠归来双鬓改，任尔功名争好采。
挥弦月下奏高山，击楫波间哦小海。
方今祝网仁如商，圣贤相逢治具张。
鹤书旁午诏多士，不以椳𫔶遗寸长。
如公岂得栖林壑，焉问晓猿惊索寞。
岁晚方谐魏阙心，官闲不减商山乐。
湖上春来花恼人，我不忧贫依富邻。
朋友胶漆古来事，愿言握臂追雷陈。

我来何幸识支郎，百丈峰头宝月光。
质薄自怜非燕颔，途穷谁信是龟肠。
渐看鬓底千丝白，敢说眉间一点黄。
坐见锦溪秋水阔，不知何日理归艎。

忆昔苕溪醉中语，屈指凄凉十寒暑。
纷纭世事去如云，两鬓苍苍各如许。
春风学省数会面，抗袂吁嗟走尘土。
我惭屡战不能奇，袖手归来仆旗鼓。
喜君射策有新功，双鹄联翩仍一举。
胡为不上金马门，簿领卑栖犹哙伍。
风前未厌鹔鹴敝，笔下悬玄凤凰吐。
闽山千里要佳句，应吊双龙一怀古。
元戎好士见此客，定肃弓刀按歌舞。
素英丹荔虽已过，海珍正可罗樽俎。
鹧鸪勾舟木叶堕，秋晚上寒更风雨。
请君彊饭趣归程，莫为梅花思羁旅。

味道苏仙井，言归鬓尚青。
仅周新甲子，还仰旧仪刑。
秘殿欣疏宠，华钟待勒铭。
追随樽酒地，愁绝最高亭。

蚤岁闻嘉誉，论交鬓已丝。
长言虽面隔，千里但心期。
故垒生刍奠，尘编幼妇辞。
倚天长剑在，欲挂漫兴悲。

不到仙山二十年，道人双鬓亦皤然。
却看翠岭千寻石，又泛清溪九曲船。
目极已高聊自喜，身轻欲上可无缘。
只应猿鹤遥相认，笑我归耕未有田。

咄咄真成了事痴，功名何在鬓霜垂。
清谈安得如夷甫，佳句无劳发恺之。
山色倚江秋更好，烟光连市晚偏宜。
田园底许归能决，且撷黄花付酒卮。

长年游宦已堪嗟，寓舍无田岂是家。
母子分飞还岁换，弟兄相望各天涯。
尘埃阅世丹心在，朱墨萦人两鬓华。
闻道过庭新哭鲤，开书空有泪横斜。

溪岸风高霜作棱，杯盘草草对青灯。
已甘盐菜待梁柳，况有酒浆延杜陵。
岁晚鬓毛纷似雪，天寒门巷冷于冰。
春风稳送金闺步，看蹑鳌山最上层。

吴歈湾月韵江船，屈指同行二十年。
胜日五湖看老矣，倦游双鬓各苍然。
拟寻诗酒平生社，未了尘埃薄宦缘。
后夜西风相忆梦，琵琶亭下水笼烟。

春云黯黯未成晴，落尽缃桃见紫荆。
薄宦驰驱双鬓改，流年荏苒寸心惊。
幽花映水浅深色，啼鸟穿林高下声。
几许风光欠行乐，夜寒和雨听残更。

九衢尘土鬓毛苍，只有溪山意味长。
但得枫林供款乃，犹胜斗酒博伊凉。

绿阴池沼乱鶑流，眼底春来鬓却秋。
不用黄金买白日，待寻三径作归休。

春来残雪自消檐，只有愁人鬓雪添。
未省双鞬谈豹略，且听红袖唱香奁。

尘心依水净，归鬓与山青。

春市笙歌兴已阑，儒宫牢落分投闲。
不知列屋倾城蔡，自笑微官系触蛮。
赤脚有年供侍侧，青鸾无梦到人间。
传闻谪堕行云侣，想像高唐鬓欲斑。

云水苍苍日欲阑，邮亭遥忆旧家山。
故人两地分南北，几度相思鬓为斑。

会稽东南秀，四明名更佳。
蜿蜒三百里，惨淡青莲花。
伊昔天地初，山川始萌芽。
六丁挥神斧，斲削如人家。
四牖遗古制，玲珑吐云霞。
侧闻刘樊徒，于此炼丹砂。
耕烟种青棂，结实大如瓜。
挥手谢众士，身登凤凰车。
至今石窗底，青天守龙蛇。
玉女四五人，绿鬓垂𩭹髿。
时来听潺湲，意态静不哗。
我夜闯其劳，月黑星如麻。
顾惭无灵气，怅望空咨嗟。

婉彼邹氏女，其父尝籍兵。
嫁作耕夫妻，妇道以勤称。
厥夫惰农业，居肆寄郊坰。
薪爨不时给，贮粟未满缾。
行年三十余，脸白两鬓青。
谁家马上郎，一见愿目成。
留连不忍去，斜红挂日钲。
携篮夫偶出，次第陈私情。
示以箧中金，持赠固不轻。
正色叱走之，郎马不及乘。
未几老狂生，幞被问宿程。
百计稍与语，酌酒欲同倾。
窗前理残麻，不顾空丁宁。
复出绮香囊，藉以五花缯。
擎来通郑重，虽受心不平。
收之置敝箧，生意正经营。
托言姑少待，反把柴门扃。
长声呼四邻，悲切不忍听。
逡巡夫亦归，絷缚诉县庭。
县官颇嫉恶，慰遣壮其能。
抚几三叹息，恨今无肉刑。
吾闻秋胡妻，死有不朽名。
又闻昔罗敷，语直理甚明。
人生各有偶，勿用行兼并。
奈何世混浊，强暴相侵陵。
邹本微贱人，姆傅初不经。
何况抱贫苦，守身屹长城。
后世迹其事，足媲古烈贞。
谁秉董狐笔，大书播余馨。

寂寥孤馆白日静，酣睡有魔那得降。
扣户故人风动竹，龁萁羸马浪翻江。
飞残蝙蝠灯留壁，啼尽栖鸦日到窗。
堪笑浪游成住此，一秋赢得鬓丝霜。

日月如弹丸，顽心似坚石。
坚石不可融，弹丸易跳掷。
始见踏青行，相将年又极。
谁将后夜霜，换我双鬓黑。
有个不老方，诸人识不识。

苦热日念秋，秋至转多病。
枯藤不得力，小室同械禁。
形骸老翁然，但未雪绕鬓。
秋山叠翠嶂，秋月挂冰镜。
朝跻闲屐齿，夜语阁麈柄。
妻孥生怅望，煮药劝屡进。
故人尚记存，折简时一问。
年来识真妄，水月空万境。
鬭蚁非实响，杯蛇亦幻影。
谁于炯炯中，屑金作尘眚。
酒盏行欲谢，云窗岂复近。
唯有妙莲华，胜味方隽永。
谁来炷炉熏，佩子法王印。

已作来迟迟，又为去猝猝。
夺我佳友生，怅念鬓毛白。
投闲如我宜，君则任繁剧。
台府有闻知，使子固选择。
子男古所尊，而此万家邑。
邮筒即诗筒，簿书有闲日。
迎门烂桃李，画餠不可食。
况欲分其余，岂救馋吻湿。
留为别后哂，聊用破孤寂。
数期还鲁疆，指日返赵璧。

晓风吹花枝，晓雨濯花色。
裁缀为好春，天公不遗力。
啼禽彊领解，对花语移日。
世事岂易料，搔首鬓毛白。
名园适幽爽，韶序属芳淑。
主人雅好客，力能管风物。
酒如泻江波，紫翠映华席。
我友不可拣，一一如珪璧。
远者渺云海，近者接肘腋。
能来共一醉，我亦有行役。

吾家老仙一世师，挺特风槩老不衰。
平生行己有本末，世人不知其天知。
急流勇退人恨早，纤尘恐污白玉姿。
精神强健腰脚轻，𩭹𩭹白发明鬓髭。
盘谷亭前一幅巾，子掖孙携翁笑歖。
无官一品钱满屋，汝辈持底逃寒饥。
指心一点物非物，向来所贮惟不欺。
殷勤宝此征后福，如印券契火灼龟。
我勤朴斲尔涂垩，障护风雨期勿隳。
庭前百拜领翁语，有毫发愧非翁儿。
季也才力百倍予，天之报翁或在兹。
得其一体敏且强，遇事雹落雷电驰。
莫嫌掾尉官职卑，正欲小试观异时。
弟兄赠言出寸丹，岂但趣和同儿嬉。
伯氏有德君子哉，发言不妄如发机。
叙文千字炯星日，是病苦者之神医。
愿子铭几铭盘盂，骅骝万里未易期。
悲莫悲于生别离，雁序可忍霜风吹。
丈夫远怀在门户，正使蚁聚终奚为。
酒阑上马飞鸟疾，我亦安能空郁郁。

霜风著林不停吹，天涯有客衣征衣。
问客今归有何得，一株老桂和根移。
读书作文四十载，浪走不啻萍在池。
束书随身乃封户，睥睨一甑蒙蛛丝。
倾囊千金劝少贬，掉头一笑吾宁饥。
学如木水有源本，朝贩夕售颜忸怩。
市倡青红衒廛陌，窈窕深闭无由窥。
清诗学自禀绳律，如嚼冰雪寒肝脾。
平生交游半豪俊，如此人物见者稀。
每拈佳句对客诵，谓是古作非今为。
吾先君子坛级尊，子来谈笑容攀跻。
我从弱岁同砚几，如今揽镜斑鬓髭。
笑渠常遭俗眼白，短力不得相扶持。
前日提笔试外省，我亦薄宦初来归。
口占程文问中否，强弩破叶剑截泥。
十月十日夜漏尽，小奚惊梦来打扉。
云有吉报可速起，倒穿衣裳喘而驰。
贺者已满坐无处，拍手怪我来何迟。
淋漓一纸见名字，仓卒未省来其谁。
喜欢不记语杂乱，但说老眼天不眵。
明朝再拜酌酒贺，屋角一丈飞虹蜺。
书生一第蜕骨耳，排风轶电方自兹。
阿兄地下唤不应，门户藉子扶寒衰。
乡闾朋旧夸地产，洗眼昼绣增叹嘻。
孤童疋马颜色异，关吏偷语惊且疑。
到家羊肥酒亦熟，山头松槚生光辉。
坟前百拜谢教育，持身愿报父母慈。
盘谷亭前白雪枝，春意稍稍回芳蕤。
尊前不可无此客，花虽不言意惨凄。
迟君急旋共一醉，青衫入手无闲时。

身长七尺面一尺，眼若电光鬓若棘。
腰间大羽不妄发，长空弦落鸟随踣。
汉家夫子方少年，东平月窟西酒泉。
不须武阳兵十万，不用都尉卒五千。
愿得君王一寸铁，断取楼兰献北阙。
笑提金印归去来，五湖茫茫波浸月。

半载迢迢住利州，嘉陵江水日夜流。
安得却流关下去，载我唯须一叶舟。
我归未远君随至，燕鸿相避知何意。
月岩四见月上弦，日日江头望行李。
庭柯一鹊鸣朝阳，人言君归过石岗。
明日拏舟入城去，剧喜重上君子堂。
瘦骨棱棱衣表见，我亦鬓毛斑太半。
谈新说旧两留连，红烛烧残无一寸。
人生大抵如流萍，忽然相值飘然分。
西风吹我又将去，预作一场离恨新。

菱叶寒陂收晓镜，萧萧独伴黄芦暝。
自同香草入骚吟，不羡玉台春压鬓。
三四凫雏傍母眠，尽付与秋秋亦领。
更看细雨出鱼儿，江上老翁渔未竟。

丹雏振翰栖佛屋，蛟吻吐泉供客浴。
东华梦破软红飞，不肯随人到岩谷。
扣栏投饵鱼群喜，一鳞圉圉独去之。
万里归来狎鸥鸟，青波如镜鬓如丝。

木杪著邮亭，山行未饱经。
已成身挈挈，恐失鬓青青。
老树霞烘幄，阴崖雪糁屏。
冰霜先训在，敢负旧趋庭。

忆作荆州客，多惭鲍叔知。
苍黄悬榻地，恸绝盖棺时。
映睫余残泪，亲肤有近期。
空山那得去，倚杖鬓如丝。

从来官职惯如冰，便是青衫行脚僧。
去岁离家今日是，故人招隠几时能。
早衰须鬓逢人问，太拙形模引世憎。
均在客中谁作伴，如何不共醉腾腾。

清言元论极边涯，南渡风流继永嘉。
中散一生慵作吏，渊明无日不思家。
悠悠官路降胸臆，苒苒年光侮鬓华。
人说乱蛙胜鼓吹，欲将藜杖比高牙。

溪水泠泠欲雪天，风鬟雾鬓不胜寒。
定同子美鄜州月，应恨闺中只独看。

瑶池缥缈是吾家，尝忆清觞覆九霞。
雾鬓风鬟天下饰，可须人世俗铅华。

江湖久客日思家，坐觉微霜上鬓华。
节序又催秋后雁，风光争发雨前花。
倦游已梦庄生蝶，不饮何忧广客蛇。
怪底朝来衣袖薄，一川白露下蒹葭。

嗟予身百忧，佳节过倥偬。
客愁随线增，归思与灰动。
当年从子日，未觉百虑重。
高堂遶床呼，一掷有余勇。
那知客天涯，相对寒骨耸。
岁月曾几何，鬓丝今种种。
忍饥山药煮，附煖地炉拥。
深藏断往还，衰病脱拜拱。
兴言望乡关，云物方郁滃。
空余相属意，杯酒久不捧。

二年饮水闽中村，忽见玉醴倾蛮尊。
涓涓醍醐灌热脑，耿耿沆瀣明朝暾。
旱尘久涨尘市暗，渴梦欲挽江湖吞。
何人远致双鲤信，知我来扣罗雀门。
不须邀月已清绝，尚恐熨齿当微温。
要从华池吸真液，岂独玄鬓薅愁根。
微茫已识投辖客，娬眉似返当垆魂。
奇功谁续伯伦颂，妙意要与渊明论。
胸中我自有泾渭，笔下君已倾昆仑。
诗成寄与约他日，饮君与我空瓶盆。

木落天未霜，君归定何时。
相思如惊鹊，中夜未安枝。
梦中见阿连，锵然咏新诗。
寤惊衰叶翻，道是步屐移。
揽衣下中庭，风露浩淼弥。
遥知客衣薄，归来一何迟。
平生短檠灯，相对忽解颐。
万古一舒卷，佳处良在兹。
是中及物心，上与稷契期。
援古以自例，自矢无乃痴。
夜叉叱九阍，侧足不敢窥。
坐令一寸心，日抱二柄疑。
迟君商量此，免得儿辈嗤。
况乃绿发亲，倚门鬓欲丝。
狶膏非凤喙，车辖无可脂。
再拜寿杯分，斑衣舞参差。
秋芳未云歇，采采黄金蕤。
万锺不足乐，古人岂我欺。

风在不周山空阙，底事问烟访两浙。
烟生庐阜香炉峰，孰使随风至吴越。
风乎与烟相得外，还有风雷并雨雪。
烟兮与风相好余，仍有烟波及霞月。
谁知此处一万壑，祇乐风烟余不说。
括苍搀天三百里，熊熊魂魂迷嵽嵲。
盖竹腾空一千丈，泄泄荧荧蜚崒嵂。
洪蒙雾气荡归鸿，滉澒岚芬惑回鷢。
前岑不阵有旌旆，后岫无人何幕帟。
{雨/溥}霏冷逼卢橘秋，薄浥轻缣礲硉矹。
{虎风}{鹿风}遥触杨梅寒，细擗新绵摩崒屼。
望海尖头培𪣻细，盘匜琼玚高抛{杀/米}。
帢帻巾边花草蔫，彝博栴檀飘馥苾。
刘晨长啸出天台，填填浩气陵寒{雨/忽}。
王母驰车返玄圃，缤缤羽旆挥斜日。
双岩瑞岩插云汉，寒{风黄}冷{雨/执}纷胶葛。
大固小固并阛阓，碧瓦青炊浮{风肃}{风忽}。
黄岩洞里石老人，晒袚兵编资飘{风日}。
白鹤山头丁令威，清音嘹唳浑{风工}{风必}。
玉帝盘桓石鼻宫，郁葱佳气浮山棁。
天王宿留墉外岫，羽仪仙队辉天阅。
长河匹练耀白帝，钜浸杯醪饮红蜺。
永庆凭陵睥睨寒，苍狗白衣劳目刮。
护郭峥嵘星斗烂，雾髻云鬟谁指结。
{雨/次}蒙远𪩘失高低，云渡石湖惊没灭。
径山气接日山寒，翠谷香浮银谷馞。
东门峧峻露觚棱，天竺黄高弥突兀。
玉女蛾眉{雨/兼}洗鬓，木天石佛雺封𫔎。
千家屿逼水云廊，木屐山陵阊阖臬。
般若台高迷远近，温凉座上清飘撤。
吹开越嶂万机锦，飐落吴江千树缬。
九层台外递韶音，万年枝上光摇樾。
或逾远汉宠岴峤，或跨长空冒岓屹。
或邀浓雾迨晨晡，或尼清氛当日昳。
或随小雨晻青冥，或佐狂{雨/韯}黯遥嶭。
或昏溪洞晚方散，或蔽云筌朝便别。
或过千山凝古树，或经四野留寒柮。
或栖江上寒竹梢，或泊野外荒芜末。
或伴游丝春昼飘，或似凉薰夏朝{走乞}。
或时避舍秋空雨，或间回车冬日霵。
或穿杨柳丝线乱，或度浮图铃索掣。
或搴空里青纸鸢，或荡郊中黑风鳦。
或经花径残红陨，或入松林浓淀杌。
或历江河诸舰舫，激扬帆缦摇竿橛。
或到遐迩诸精舍，增光金碧韵铜铁。
或似汉祖憩芒砀，漫空雾霭凌云阙。
或如唐帝幸骊山，灿烂旗常杂青赤。
或似地仙列御寇，携笻御气乘飒{风戉}。
或如雷部谢仙火，亘天电焰挥霹雳。
或似游月访姮娥，仙乐八方吹远阔。
或如焚野觅功臣，烬气四隅光倏忽。
或似洞庭百丈樯，自西自东随意屑。
或如岢岚三尺地，不燧不钻常焰突。
或似鲁国焚咸丘，助张狂吹势难捽。
或如公瑾战赤壁，虎啸波狂那得熄。
或似牧儿𦶟秦陵，猛火照天三月热。
嗟余真有山水癖，每遇亭台须访谒。
丹丘仅过元宵火，便问登临求快适。
节爱堂宽称起居，揖爽亭凉清奥突。
玉霄栏畔忆仙游，望海亭边思水活。
檐前放目四极远，波泛玉虹流莫歇。
芡莲香吹满堂阁，广轩梅峡纪碑碣。
知乐流杯亦屡游，翠屏舒啸时排闼。
暨被城南韦与杜，亭台轩槛俱穷历。
或夸小景怡情性，或诧巧营焕朱碧。
或因沮洳穿池沼，或取𥮾簪排一列。
或取燕闲扁美名，或思德政存前迹。
橐籥鞴宽风浩渺，天地炉红烟蓊郁。
未委眼前诸胜赏，风烟比较谁优劣。
奇哉倅廨后山亭，地不百容天路越。
壑多聊以十千数，几许风烟难尽揭。
凿沌不知今几年，贤哲治中凡几物。
怪底胜藏俱不知，知亦讵能营雅筚。
赵君眼力高夐古，才得基阶榛即掘。
岩扃万壑归指顾，飚霭弥空攒屏摄。
赤城千里诸胜游，从此斯亭为巨擘。
谢守城头颜目污，辋川降旐应高没。
余将会稽问夏禹，封嵎何得专车骨。
玉帛几时来万邦，侯甸云何分五百。
亦将东洋问大士，象教何时启禅律。
双塔已多诸佛机，雁荡又何有僧客。
亦将甬东问句践，当日如何兴霸烈。
还君会雪臣妾羞，千载英雄光史笔。
且生且教俱十年，孰云外物人难必。
亦将海上问羲和，日升晹谷隅夷宅。
月何与日时相望，日何与月时合璧。
夤宾平秩顺时四，璿玑玉衡齐政七。
四隅苍生感丕冒，惟天惟有尧能敌。
婺女柯山日月长，白黑围棋穷理窟。
潮头隠约子胥魂，夫差可见无心术。
王乔跨鹤水中岛，丹砂九转成灵粒。
杨妃隠迹海上山，方士时闻登阃阈。
对景思人人不见，风烟却羡常升陟。
枝上吸风蝉不饥，空里食烟鼯费力。
细思眼界两幺麽，俯仰屈伸诚有得。
蓬莱阁为亭作兄，柏梁台为亭作伯。
骚人凭栏无一事，涤砚濡毫恣思索。
酒客登阶无所为，挈榼携壶忙逊揖。
水仙海若傥俱来，任自亭前说玄极。
惟予椎鲁无寸长，祇听謦欬东君侧。

园径萧条草树荒，半山林影浄回塘。
墙根遶荠春还近，亭角舒梅暖自香。
两鬓斜知随节改，百忧差喜得身强。
寻诗问酒追豪胜，且送残年入醉乡。

万里持哀使北荒，偶能成礼报君王。
中原旧事成新恨，添得归来两鬓霜。

天地无情处，青林不动时。
扇车热炉鞴，竹簟煖琉璃。
蝉喘烟生树，蚊饕汗浃肌。
不知秋后鬓，留得几茎丝。

客至当饮酒，客去合如何。
人生无根蒂，何必客经过。
有客固当饮，无客饮自歌。
有客与无客，颓然同一科。
昔人秉烛游，正尔畏蹉跎。
粤余生多艰，一官剧奔波。
读书四十年，铁砚空研磨。
粝食岂有肉，菜羹或无鹾。
一衣递单夹，折制屡舛讹。
六十始小遇，鬓毛已双皤。
屈指从心年，光阴苦无多。
酒虽非所嗜，不饮意不佳。
一盏助朝气，三杯养天和。
放浪风月夕，留连四时花。
以此毕吾生，无愧亦无嗟。
寻思百岁后，有酒如倾河。
一滴不入唇，谁见此颜酡。
作诗广前贤，闻者且勿呵。

一夕霜风扫翠微，宦情何似客情悲。
留连祖帐临分日，徙倚家园欲去时。
三载奉祠心似水，一番挈累鬓成丝。
高飞深泳惭鱼鸟，临水看云有所思。

昔忝二三子，今俱七十翁。
西州十年别，南部一尊同。
我已三径具，君还双鬓蓬。
便须轻世事，留眼送飞鸿。

老来心绪怯年光，又见春来报一阳。
未必暗添宫线永，只应先引鬓丝长。

七十衰翁双鬓槁，每遇花时拼醉倒。
今年只是去年花，故吾何似今吾老。
空中日月笼中鸟，万古贤愚尘一窖。
寻思世事总浮云，断送一生唯有酒。

有弟辞我去，明日隔风烟。
茭青岭头云，忆别二十年。
上有古峰峦，下有深涧川。
我昔去家时，过此涕泪涟。
汝今复经行，岂不念鸰原。
人生皆有别，此别有何言。
我年七十四，去日箭脱弦。
汝虽后十年，鬓发已苍然。
世味只如此，恩义以为先。
会少别良多，杯酒且留连。
何以寿卯君，赠之新诗篇。

少年无酒答群葩，投老逢春鬓已华。
今日对花无意思，花应怜我我怜花。

滴水添壶箭，跳丸叠崦嵫。
只夸颜似玉，不觉鬓成丝。

海棠初破萼，红艳欲无春。
小插依霜鬓，花应恕老人。

衰鬓已凋潘岳，便腹顿减边韶。
陋姝何必丰脸，烂饭须要长腰。

蝉冠未必似羊裘，出处当时已熟筹。
但得诸公依日月，不妨老子卧林丘。
英雄陈迹千年在，香火空山万木秋。
自笑黄尘吹鬓客，爱来祠下系孤舟。

我鬓忽已白，君颜非复朱。
花前一杯酒，不乐复何如。
暮看枝上花，已觉不如早。
富贵当及时，吾辈奈何老。
我歌君起舞，竟日为君留。
安知花无情，不解替人愁。
长安二三月，花满上林中。
祝君早得意，归辔听璁珑。

平生交游中，陈子我所敬。
初犹似豪举，晚乃抱渊静。
独观心地初，皎若虚室镜。
人知自渠事，道行君有命。
青衫二十年，老色上须鬓。
偶然预收召，瘦马趁朝请。
退食辄杜门，不省求捷径。
似闻石渠书，雌黄久未定。
丁字犹恨曲，朋字竟须正。
愿君试思之，鱼鲁何足订。

羽檄聨翩昼夜驰，臣忧顾不在边陲。
军容地密寜当议，陛下恩深不忍欺。
白简万言几恸哭，青编一传可前知。
平生所学今无负，未叹还乡两鬓丝。

天上紫微省，莺花绕直庐。
逢时身鼎贵，忧国鬓先疏。
憔悴元当弃，牵聨也得书。
犹能下榻否，拟卜瀼西居。

慈姥矶头月，纤纤照酒杯。
素秋风露重，久客鬓毛催。
宿鸟惊还定，飞萤阖复开。
平生四方志，老去转悠哉。

永州太守鬓毛残，矍铄犹能起据鞍。
徴士虽思赋松菊，隐居未可挂衣冠。
功名梦境元非实，歌舞山城且自宽。
也胜锺陵穷别驾，闭门无客遣忧端。

慷慨心犹壮，蹉跎鬓已秋。
百年殊鼎鼎，万事秪悠悠。
不悟鱼千里，终归貉一丘。
夜阑闻急雨，起坐涕交流。

云崦重重不易寻，庖厨性命走山林。
但令有月同幽梦，更用何人识苦心。
流辈渐稀知死近，鬓毛无色觉愁侵。
平生自许忘情者，颇怪灯前感慨深。

此心知我岂非天，双鬓皤然气浩然。
曾见灰寒百僚底，真能山立万夫前。
洛城霜重听宫漏，霅水云深著钓船。
拈起吾宗安乐法，人生何处不随缘。

浮生无根株，志士惜浪死。
鸡鸣何预人，推枕中夕起。
游也本无奇，腰折百僚底。
流离鬓成丝，悲咤涙如洗。
残年走巴峡，辛苦为斗米。
远冲三伏热，前指九月水。
回首长安城，未忍便万里。
袖诗叩东府，再拜求望履。
平生实易足，名幸污黄纸。
但忧死无闻，功不挂青史。
颇闻匈奴乱，天意殄蛇豕。
何时嫖姚师，大刷渭桥耻。
士各奋所长，儒生未宜鄙。
覆毡草军书，不畏寒堕指。

百万呼卢事已空，新寒拥褐一衰翁。
但悲鬓色成枯草，不恨生涯似断蓬。
烟雨凄迷云梦泽，山川萧瑟武昌宫。
西游处处堪流涕，抚枕悲歌兴未穷。

莫笑新霜点鬓须，老来却得少工夫。
晨占上古连山易，夜对西真五岳图。
叔夜曾闻高士啸，孔宾岂待异人呼。
眉间喜色谁知得，今日新添火四铢。

鬼门关外逢人日，蹋碛千家万家出。
竹枝惨戚云不动，剑气聨翩日将夕。
行人十有八九瘿，见惯何曾羞顾影。
江边沽酒沙上卧，峡口月出风吹醒。
人生未死信难知，憔悴夔州生鬓丝。
何日画船揺桂檝，西湖却赋探春诗。

假馆犹三日，还家甫四旬。
昏眸云雾隔，衰鬓雪霜新。
尊酒虽慵近，囊诗却未贫。
但愁门有客，流汗强冠巾。

幽人病起鬓毛残，硖口楼台九月寒。
暮角又催孤梦断，早霜初染一林丹。
乡闾乖隔知谁健，怀抱凄凉用底宽。
麹米春香虽可醉，瀼西新橘尚余酸。

夔州鼓角晚凄悲，恰是幽窗睡起时。
但忆社醅挼菊蕋，敢希朝士赐茰枝。
山川信美吾庐远，天地无情客鬓衰。
佳日掩门君莫笑，病来纱帽不禁吹。

微雨晴时出驿门，乱莺啼处过江村。
挽花醉袖霑余馥，迎日征鞍借小温。
客路一身真吊影，故园万里欲招魂。
鬓毛无色心犹壮，藉草悲歌对酒尊。

残年作客遍天涯，下马长亭便似家。
三叠凄凉渭城曲，数枝闲澹阆中花。
襞笺授管相逢晚，理鬓熏衣一笑哗。
俱是邯郸枕中梦，坠鞭不用忆京华。

残钟断角度黄昏，小驿孤灯早闭门。
霜气峭深摧草木，风声浩荡卷郊原。
故山有约频回首，末路无归易断魂。
短鬓萧萧不禁白，强排幽恨近清樽。

貂裘破弊色凄凉，塞上归来路更长。
老骥嘶鸣常伏枥，寒龟藏缩正支床。
雕零客路新霜鬓，扫洒先师旧草堂。
九折阪头休绝叹，世间何地不羊肠。

十年淹泊望修门，临水登山几断魂。
短鬓星星身欲老，小楼微月宿青村。

流落天涯鬓欲丝，年来用短始能奇。
无材藉作长闲地，有懑留为剧饮资。
万里不通京洛梦，一春最负牡丹时。
襞笺报与诸公道，罨画亭边第一诗。

苍颜华鬓久低摧，叹息何堪岁月催。
残暑已随团扇去，新凉还傍短檠来。
月痕澹澹侵苔砌，云叶萧萧覆水台。
簿领沈迷无日了，试凭诗思洗氛埃。

清班曾见六龙飞，晚落天涯远日畿。
边月空悲新雪鬓，京尘犹染旧朝衣。
江山壮丽诗难敌，风物萧条醉绝稀。
赖有东湖堪吏隠，寄声篱菊待吾归。

塞上经秋几醉醒，羁愁减尽鬓边青。
烽传八诏登楼看，歌奏三巴忍泪听。
好语忽闻还印绶，归心先已绕林坰。
呼儿结束从今日，鹊语灯花故有灵。

倚锦瑟，击玉壶，吴中狂士游成都。
成都海棠十万株，繁华盛丽天下无。
青丝金络白雪驹，日斜驰遣迎名姝。
燕脂褪尽见玉肤，绿鬟半脱娇不梳。
吴绫便面对客书，斜行小草密复疏。
墨君秀润瘦不枯，风枝雨叶笔笔殊。
月浸罗袜清夜徂，满身花影醉索扶。
东来此欢堕空虚，坐悲新霜点鬓须。
易求合浦千斛珠，难觅锦江双鲤鱼。

呜呼嘉叟今信死，哭君寝门泪如水。
我初入都不妄交，倾倒如君数人耳。
笼灯蹋雪夜相过，剧论悬河骇邻里。
地炉燔栗美刍豢，石鼎烹茶当醪醴。
上书去国何勇决，作诗送君犹壮伟。
十年偶复过都门，君方草制西垣里。
鬓须班白面骨生，心颇疑君遽如此。
西来例不候达官，每欲寄声中辄止。
只鸡絮酒纵有时，双鱼素书长已矣。
生前客屦纷满户，身后人情薄于纸。
悬知海内莆阳公，独念遗孤为经纪。

吾州山水西州冠，正欠雄楼并杰观。
奇峰秀岭待弹压，明月清风须判断。
三峨旧不到郡斋，创为诗人供几案。
烟云舒卷水墨图，草木青红锦绣段。
一时冠盖共登临，百年父老俱惊惋。
萦回舞袖试弓弯，宛转歌声学珠贯。
佳人蜂蝶争遶鬓，上客龙蛇看挥翰。
寓公虽作一月留，梅发东湖归思乱。
儿戏聊成此段奇，陈迹应留后人叹。
明朝艇子溯平羌，却伴谪仙游汗漫。

大梁二月杏花开，锦衣公子乘传来。
桐阴满地扫不得，金辔玲珑上源驿。
上源驿中捶画鼓，汉使作客谁作主。
舞女不记宣和妆，庐儿尽能女真语。
书来寄我宴时诗，归鬓知添几缕丝。
有志未须深感慨，筑城会据拂云祠。

虙羲至今三十余万岁，春秋岁岁常相似。
外大瀛海环九洲，无有一洲无此愁。
我愿无愁但欢乐，朱颜绿鬓常如昨。
金丹九转徒可闻，玉兔千年空𢭏药。
蜀姬双鬟娅姹娇，醉看恐是海棠妖。
世间无处无愁到，底事难过万里桥。

扫地镜面清，烧香云气润。
道人敬爱客，危坐目不瞬。
童子髠两髦，经禅亦精进。
我来愿同龛，欢喜无少吝。
临堂坐夜分，佛灯看堕烬。
清晨爽如秋，摄衣相问讯。
道在氛埃表，此语其殆信。
永愧小阮高，超然弃须鬓。

五十未名老，无如衰疾何。
肺肝空激烈，颜鬓已蹉跎。
夜宴看长剑，秋风舞短蓑。
此身如砥柱，犹足阅頺波。

楚泽巴江两鬓残，夕阳又是倚阑干。
敢言日与长安远，惟恨天如蜀道难。
客枕五更归梦短，新诗千首后人看。
青帘白舫何时发，醉听琵琶兴已阑。

西风萧瑟晚吹衣，又见亭皋木叶飞。
已是中年频作恶，更堪秋日送将归。
黄尘颜鬓无人识，青史功名与愿违。
彊把一杯还径醉，羁怀何必不依依。

巢燕成归秋景奇，颇容老子醉哦诗。
山晴更觉云含态，风定闲看水弄姿。
痛饮何由从次道，并游空复忆安期。
天涯又作经年客，莫对青铜恨鬓丝。

许国虽坚鬓已斑，山南经岁望南山。
横戈上马嗟心在，穿堑环城笑虏孱。
日暮风烟传陇上，秋高刁斗落云间。
三秦父老应惆怅，不见王师出散关。

大邑知名杜叟诗，山中仍值菊花时。
节旄落尽羁臣老，髀肉生来壮士悲。
豪举每嫌杯绿浅，痴顽颇怪鬓丝迟。
广文别乘官俱冷，相伴宽为五日期。

我有美酒起自斟，劝君一卮为君吟。
素衣未遂京尘化，绿鬓已受吴霜侵。
三巴涂路何嵚崟，五溪雾潦多毒淫。
虎豹夜啸裂崖谷，魑魅昼出矜山林。
身如槁叶堕幽阱，窅窅何啻千尺深。
无因剖胸出此心，一寸孤忠天实临。

过县东驰十里遥，行吟不觉度谿桥。
硙轮激水无时息，酒斾迎风尽日揺。
半掩店门灯煜煜，横穿村市马萧萧。
秦吴万里行几遍，莫恨尊前绿鬓凋。

成都城南万里桥，芦根蘋末风萧萧。
映花碾草钿车小，驻坡蓦涧青骢骄。
入门翠径绝窈窕，临水飞观何岧嶤。
判无功名著不朽，惟仗诗酒宽亡聊。
迎霜早已足雉兔，微冷便欲思狐貂。
喜看缕脍映盘箸，恨欠斫蟹加橙椒。
坐中谭侯天下士，龙马毛骨矜超遥。
乌犀白纻谪仙様，但可邂逅不可招。
今年一战馘余子，风送六翮凌青霄。
美人再拜乞利市，醉墨飞落生蛟绡。
我衰于世百无用，十年不趁含元朝。
华缨肻傍萧飒鬓，宝带那束龙钟腰。
祝君好去事明主，日望分喜来渔樵。
逰谈引类亦细事，寄酒且解相如消。

借得茅斋近筰桥，羁怀病思两无聊。
春从豆蔲梢头老，日向樗蒱齿上消。
丛竹晓兼风力横，高梧夜挟雨声骄。
书生莫倚身常健，未画凌烟鬓已凋。

细细香尘暗六街，鱼鳞浅碧暮云开。
新妆褰幕全身见，误马随车一笑回。
酒酽顿忘风力峭，夜长犹恨漏声催。
京华旧侣雕零尽，短鬓成丝心未灰。

少时狂走西复东，银鞍骏马驰如风。
眼看春去不复惜，只道岁月来无穷。
初逰汉中亦未觉，一饮尚可倾千锺。
义鱼狼藉漾水浊，猎虎蹴蹋南山空。
射堋命中万人看，球门对植双旗红。
华堂却来弄笔砚，新诗醉草夸坐中。
剑关南山才几日，壮气摧缩成衰翁。
雪霜萧飒已满鬓，蛟龙郁屈空蟠胸。
邻园杏花忽烂漫，推枕彊起随逰蜂。
遶看百匝几叹息，吹红洗绿行匆匆。
莫年逢春尚有几，常恐春去寻无踪。
青钱三百幸可办，且判烂醉酤郫筒。

憔悴西窗已一翁，登高意气尚豪雄。
关河霸国兴亡后，风月诗人醉醒中。
病起顿惊双鬓改，春归一扫万花空。
栏邉徙倚君知否，直到吴天目未穷。

箪瓢气已压膏梁，不傍朱门味更长。
细看高人忘宠辱，始知吾辈可怜伤。
岩扃勾漏新丹灶，香火匡庐古道场。
剩欲与君坚此约，它年八十鬓眉苍。

狂夫无计奈狂何，何况登临逸兴多。
千叠雪山连滴博，一支春水入摩诃。
吟余骑省霜侵鬓，钓罢玄真雨满蓑。
逐冦榆关期尚远，不妨随处得婆娑。

随牒人间鬓欲疏，归耕且复补东隅。
甑炊地碓新舂米，衣拆天吴旧绣图。
有圃免烦官送菜，叩门翻喜吏徴租。
不愁问字无来客，惟欠扬雄宅一区。

五十忽过二，流年消壮心。
避人便小疾，移竹喜微阴。
洗瓮闲𥬠酒，焚香静斵琴。
镜中青鬓在，切莫遣愁侵。

慵养金丹换鬓须，微霜正要称清癯。
平生风露充蝉腹，到处云山寄鹤躯。
道室焚香勤守白，虚窗点易静研朱。
自知世事难谐偶，不待幽人夜见呼。

青鬓当时映绿衣，尧功曾预记巍巍。
玄都春老人何在，华表天高鹤未归。
流辈凋疏情话少，年光迟暮壮心违。
倚楼不用悲身世，倦鹢无风亦退飞。

走遍人间鬓尚青，尔来乐事满余龄。
傍潭秋爽鉏甘菊，登岳春暄采茯苓。
闲倚松萝论剑术，静临窗几勘丹经。
严光本是逃名者，安用天文动客星。

山泽沉冥气尚豪，鬓丝未遽叹萧骚。
已忘海运鲲鹏化，那计风微燕雀高。
万里客魂迷楚峡，五更归梦隔胥涛。
故知有酒当勤醉，自古寕闻死可逃。

故人无字寄相思，敢向穷途怨不知。
老病已全惟欠死，贪嗔虽断尚余痴。
数茎雪鬓江湖远，九转金丹日月迟。
畬粟山苗俱可饱，明年东去隐峨眉。

面骨峥嵘鬓欲疏，退藏只合卧蜗庐。
自嫌尚有人间意，射雉归来夜读书。

赤日黄尘行路难，青城县里得偷闲。
十年去国悲霜鬓，六月登楼望雪山。
醉客千言犹落笔，美人斗酒未酡颜。
凭谁唤住谭夫子，更与徘徊水石间。

乌巾白纻忆当年，抵死寻春不自怜。
憔悴剑南双鬓改，梦中犹上暗门船。

公府还家鬓未秋，镜湖南畔决归休。
读书精舍岂轻出，采药名山成远游。
白堕兴来犹小醉，青精才足又何求。
俗间毁誉惟堪笑，常隘韩公咎斗牛。

老子今年懒赋诗，风光料理鬓成丝。
青羊宫里春来早，初见梅花第一枝。

历尽危涂井与参，鬓毛饱受雪霜侵。
平生不可俗子眼，后世谁知吾辈心。
河洛方行胡正朔，山林虚度醉光阴。
浩歌未阕先投枕，衰病常忧感慨深。

鬓毛萧飒寸心灰，生怕新年节物催。
幸是身闲朝睡美，忽闻鼓吹打春回。

觧鞅名园眼倍明，殷勤翠袖劝飞觥。
海棠红杏欲无色，蛱蝶黄鹂俱有情。
去日不留春渐老，归舟已具客将行。
倦游短鬓无多绿，生怕尊前唱渭城。

万里桥边白版扉，三年高卧谢尘鞿。
半窗竹影棋僧去，满棹蘋风钓伴归。
看镜已添新雪鬓，聴鸡重拂旧朝衣。
故人零落今无几，华表空悲老令威。

万里泛仙槎，归来鬓未华。
萧萧沙市雨，淡淡渚宫花。
断岸添新涨，高城咽晚笳。
船窗一樽酒，半醉落乌纱。

碧鸡坊里海棠时，弥月兼旬醉不知。
马上难寻前梦境，樽前谁记旧歌辞。
目穷落日横千嶂，肠断春风把一枝。
说与故人应不信，茶烟禅榻鬓成丝。

白发千茎绿鬓稀，卧看鹓鹭刺天飞。
平生窃鄙贡公喜，故里但思陶令归。
清坐了无书可读，残年赖有佛堪依。
君看世事皆虚幻，屏酒长斋岂必非。

两鬓星星久倦游，凄凉况复寓南州。
未甘蟋蟀专清夜，已叹梧桐报素秋。
绮语安能敌生死，热官正欲快恩雠。
空堂饱作东归梦，梦泊严滩月满舟。

云散青天挂玉钩，石城艇子近新秋。
风鬟雾鬓归来晚，忘却荷花记得愁。

朝来移疾卧虚堂，暂屏文书日更长。
鸥鹭近人情渐熟，帘栊欲雨意先凉。
纱巾自照清池影，蕊笈闲销古篆香。
莫恨微霜侵绿鬓，为渠歇尽少年狂。

屣履行莎径，移床卧草亭。
风声杂溪濑，雨气挟龙腥。
奕奕空中电，昏昏云罅星。
徂年又如许，吾鬓得长青。

二十年前已二毛，即今何恨鬓萧骚。
孤灯自伴诗情苦，俗子从嫌醉眼高。
烟外暮钟来远寺，雨余秋涨集空壕。
思归更向文书懒，此手惟堪把蟹螯。

南郑戍还初过蜀，朝衫与鬓犹争绿。
逢春饮酒似长鲸，醉里千篇风雨速。
唐安池馆夜宴频，潋潋玉船揺画烛。
红索琵琶金缕花，百六十弦弹法曲。
曲终却看舞霓裳，袅袅宫腰细如束。
明朝解酲不用酒，起寻百亩东湖竹。
归吴寂寞时自笑，纵有诗情谁省录。
今年二顷似可谋，去𣃁云根结茅屋。

二十年来赋远游，一窗又复寄南州。
双鹅戏雨陂塘晓，乱叶飘风院落秋。
颜鬓蹉跎愁览镜，江山重复怯登楼。
平生事业诗千首，残稿从教处处留。

衣上征尘鬓畔霜，信州古驿憩归装。
悲歌未肯弹长铗，豪气犹能卧大床。
半暗残灯揺北壁，常饥老马卧东厢。
邻鸡唱罢衣篝暖，自笑行人日日忙。

偶扶藤杖过南津，野寺长桥发兴新。
暂就清溪照须鬓，不妨翠雾湿衣巾。
山萦细栈疑无路，树落崩崖欲压人。
朝暮有程常猝猝，何因携酒上嶙峋。

江月微云外，街泥小雨余。
人如虚市散，灯似晓星疏。
覉雁同身世，新霜上鬓须。
明年更清绝，渔火对茅庐。

我昔薄游西适秦，归到锦城逢早春。
五门收灯药市近，小桃妖妍狂杀人。
霓裳法曲华清谱，燕妒身轻莺学语。
歌舞更休转盼间，但见宫衣换金缕。
世上悲欢岂易知，不堪风景似当时。
病来几与麹生绝，禅榻茶烟双鬓丝。

五十六翁身百忧，年来转觉此生浮。
山川信美故乡远，天地无情双鬓秋。
社后燕如归客至，春残花不为人留。
一觞一咏从来事，莫笑扶衰又上楼。

两鬓新霜换旧青，客游身世等浮萍。
少年乐事消除尽，雨夜焚香诵道经。

憔悴思吴客，凄凉拟岘台。
一年秋欲到，两鬓老先催。
袅袅菱歌断，翩翩水鸟来。
倚阑哦五字，未稳莫轻回。

陇蜀归来两鬓丝，茶山已作隔生期。
西风落叶秋萧瑟，泪洒行间读旧诗。

黄落梧桐覆井床，莎根日夜泣寒螀。
老生窥镜鬓成雪，俊鹘掣韝天欲霜。
破虏谁持白羽扇，从军曾拥绿沈枪。
壮心自笑何时豁，梦遶祁连古战场。

邻鸡已三号，残烛无一寸。
参差发行槖，迢逓望前顿。
满靴霜若雪，破面风抵刃。
敢辞行路难，渐喜京邑近。
少年奉朝请，亲见尧授舜。
飘然如脱叶，蹭蹬垂七闰。
风埃暗征袍，岁月集衰鬓。
余生迫归休，周行愧英俊。

飞观峥嵘天宇寛，幽人半醉凭阑干。
三山渺渺鸾鹤远，七泽茫茫蓑笠寒。
清吹拂林横玉笛，紫云覆鼎熟金丹。
童颜绿鬓无人识，回首尘寰一梦残。

旅食何妨美蕨薇，夕阳来叩野人扉。
萧萧短鬓秋初冷，寂寂空村岁荐饥。
蓼岸刺船惊雁起，烟陂吹笛唤牛归。
诗情剩向穷途得，蹭蹬人间未必非。

客路风尘化素衣，闲愁冉冉鬓成丝。
平生不负月明处，神女庙前闻竹枝。

多病文园苦滞留，时时浩叹揽貂裘。
纵无夜雨何曾寐，不为秋风也自愁。
今岁顿惊丝鬓改，此生难继锦江游。
欲谈旧事无人共，日落鸦归又倚楼。

吾闻开阖来，白日行长空。
扶桑谁曾到，崦嵫不可穷。
但见旦旦升天东，但见暮暮入地中。
使我倏忽成老翁，镜里衰鬓成霜蓬。
我愿一日一百二十刻，我愿一生一千二百岁。
四海诸公常在座，绿酒金尊终日醉。
高楼锦绣中天开，乐作画鼓如春雷。
欢尔白日无西颓，常行九十万里胡为哉。

少喜洛阳侠，今成衡岳僧。
深培地炉火，明照佛龛灯。
衰鬓晨霜白，禅心古涧澄。
犹能遍参在，为我买行縢。

风吹过雁作斜行，雨洗残梅只淡香。
南浦春回波渐绿，东庵睡起日初长。
诗囊属稿惭新思，博齿争豪悔昔狂。
莫向晴窗对明镜，朱颜减尽鬓苍苍。

暮景催人雪鬓双，十年始复反吾邦。
云逢佳月每避舍，酒压闲愁如受降。
三弄笛声初到枕，一枝梅影正横窗。
要知清梦游何许，不钓桐江即锦江。

去日堂堂挽不回，新年又傍鬓边来。
雨声欲作海棠祟，书卷只为春睡媒。
村舍瘦蔬供薄酒，地炉微火伴残灰。
浩然忽起金鞭兴，漾水嶓山安在哉。

玉局祠官殊不恶，衘如冰清俸如鹤。
酒壶钓具常自随，五尺新篷织青箬。
倚楼看镜待功名，半世儿痴晚方觉。
何如醉里泛桐江，长笛一声吹月落。
蒋公新冢石马高，谢公飞旐凌秋涛。
微霜莫遣侵鬓绿，从今二十四考书玉局。

腰间羽箭久凋零，太息燕然未勒铭。
老子犹堪绝大漠，诸君何至泣新亭。
一身报国有万死，双鬓向人无再青。
记取江湖泊船处，卧闻新雁落寒汀。

数掩槿篱围夕照，一间茅舍背阴崖。
吾生扰扰实无乐，人事悠悠那可谐。
忧患向来侵绿鬓，登临此日费青鞋。
京华旧友凋零尽，野老逢迎一散怀。

贺监未尝死，江天醉初醒。
逸少亦度世，弭节过兰亭。
吾本淡荡人，转徙如蓬萍。
聊凭一杯绿，驻此双鬓青。
邂逅两仙翁，笙鹤游青冥。
还家不能食，浊世纷膻腥。

功名如博戏，大叫或作卢。
文辞组绣耳，初不系贤愚。
负恃已可笑，憎嫉真区区。
平生学金丹，我岂斯人徒。
啸歌醉自和，颜鬓老不枯。
却后五百年，烟雨钓镜湖。

五月未剧暑，暮从城市还。
断虹低饮涧，落日远衘山。
蟹舍丛芦外，菱舟薄霭间。
诗情终草草，虚遣鬓毛斑。

萤火喜暗庭，桐叶矜冷雨。
幽人悄不寐，独夜谁与处。
乾坤信无情，岁月遽如许。
明发视镜中，鬓丝添几缕。

涉世缘虽薄，居山味自长。
穿云双履湿，洗药一溪香。
有酒作脸缬，无愁供鬓霜。
辽天渺归鹤，千载付茫茫。

爱酒黄冠鬓如雪，石门邂逅一樽同。
悬知久作此山土，愁对画图秋雨中。

羁宦一周星，归如化鹤丁。
灰心成寂寂，霜鬓失青青。
小智空自贵，大愚元不灵。
客来应绝倒，扶病讲丹经。

萧萧衰鬓点新霜，人静房栊易断肠。
等是闭门愁里过，任教风雨坏重阳。

夜窗孤影怯青灯，瘦著秋衣欲不胜。
光景正如寒圃蝶，情怀却羡病寮僧。
篝炉冷落烧残叶，襌榻欹斜倚古藤。
莫怪頺然遗世事，鬓丝日日镜中增。

种秫供留客，移花待探春。
愁边开乐国，闹里作闲身。
鬓发今如此，头颅莫问人。
白鸥非避俗，野性自难驯。

江头十日雨，雨止春已尽。
残红如扫空，草木皆绿润。
村墟樱笋闹，节物团粽近。
可怜笠泽翁，百忧集双鬓。
赋诗空自清，学道了不进。
林间一瓯茶，晤语君勿吝。

珠鞲玉指擘箜篌，谁记山南秉烛游。
结绮诗成江令醉，橐泉梦断沈郎愁。
天涯落日孤鸿没，镜里流年两鬓秋。
不用更求驱豆术，人生离合判悠悠。

村市夜骑黄犊还，却登小阁倚阑干。
银河斜界晓天碧，璧月下入秋江寒。
吾辈身闲且饮酒，人生事定须阖棺。
元自胸中著云梦，莫惊绿鬓耐悲欢。

游山如读书，深浅皆可乐。
道邉小精舍，亦自一丘壑。
凄凉四十年，始复重著脚。
老僧逝已久，讲座尘漠漠。
当时童子辈，衰鬓亦萧索。
扫壁观旧题，岁月真电雹。
文章卑不传，衣食窘如昨。
出门意惘然，辽海渺孤鹤。

湖海相从十日留，颇哀老子鬓惊秋。
目光犹射车牛背，不用殷勤举话头。

东华软尘飞扑帽，黄金络马人看好。
渠侬胸中谁得知，畏祸忧谗鬓先老。
举世输与平元衡，青山白云过一生。
出门曵杖便千里，白云不约常同行。
敲门剥啄云没履，剧谈未竟还东去。
到山分我一片云，并遣春风吹好句。

与梅岁岁有幽期，忘却如今两鬓丝。
乘淡月时和雪看，𣃁苍苔地带花移。
先春瘦损应多恨，静夜香来更一奇。
醉倒栏边君勿笑，明朝红萼缀空枝。

病起清羸不自持，年光都上鬓边丝。
昏昏雨细梅黄后，漫漫秧青水满时。
曲几方床娱永日，矮冠高屐骇群儿。
客来莫笑狂颠甚，此处那容世俗知。

穷途久矣叹吾衰，双鬓新添几缕丝。
身是在家狂道士，心如退院病禅师。
极知勾漏求丹药，不及衡阳卖漉篱。
习气若为除未尽，小轩风月又成诗。

短鬓萧条失故青，人间真似宿邮亭。
正令寛作十年梦，安用更留三日醒。
覆瓿书成空自苦，击辕歌罢遣谁听。
客来若觅衰翁处，睡起悠然倚素屏。

早岁那知世事艰，中原北望气如山。
楼船夜雪瓜洲渡，铁马秋风大散关。
塞上长城空自许，镜中衰鬓已先斑。
出师一表真名世，千载谁堪伯仲间。

放翁潦倒鬓成丝，也把花前酒一卮。
何限人间堪恨事，黄柑丹荔不同时。

打窗落叶报秋期，病叟颓然两鬓丝。
纵酒已无年少梦，读书仍负夜凉时。
问囚损气嗟谁念，学道刳心恐已迟。
买鹤清溪归计足，寄声先遣故人知。

客鬓新添几缕丝，山城且付一官痴。
空蒙碧霭笼香岫，霮{雨/对}玄云起墨池。
判牒不妨闲作草，坐衙聊得细哦诗。
吏民莫怪秋来健，渐近南山射虎时。

香断灯昏小幌深，不堪病里值秋霖。
惊回万里关河梦，滴碎孤臣犬马心。
清似钓船闻急濑，悲于静院听繁砧。
玉峰老去情怀恶，稳受千茎雪鬓侵。

苍云昼埋山，白雨夜溢渠。
虚堂闪风灯，独处谁与娱。
吾生过六十，鬓发日夜疏。
出当饮美酒，归当读奇书。
可怜两不遂，兀兀如枯株。
明复对胥吏，孤愤何由摅。

忆昔西征鬓未霜，拾遗陈迹吊微茫。
蜀江春水千帆落，禹庙空山百草香。
马影斜阳经剑阁，橹声清晓下瞿唐。
酒徒云散无消息，水榭凭栏泪数行。

楸槐雨霋霋，凫雁水拍拍。
晓行城南路，落叶满阡陌。
新霜上衰鬓，吾死亦已迫。
那将有限身，常作未归客。
长吟侧纱帽，万里一秋色。
世俗不足论，天岂无皂白。

病起新霜满鬓蓬，凭高一笑与谁同。
酒如渌静春江水，人有鸿荒太古风。
野寺钟来夕阳外，寒山空插乱云中。
一官正尔妨人乐，只合沧浪狎钓翁。

翩翻乌帽出林坰，掠面风微酒半醒。
戍火难寻玉关梦，衣尘空愧草堂灵。
天晴山雪明城郭，水涨江流近驿亭。
客鬓不如堤上柳，数枝春动又青青。

短鬓那禁岁月催，胜边花底又春回。
雪消渐暖青鸳日，冰解初横玉鉴梅。
江驿轩窗临古道，市楼弦管卖新醅。
自怜病守无欢意，一笑常因送客来。

少逢春归未解悲，千篇曾赋伤春诗。
可堪霜点鬓须后，更值绿暗园林时。
杨花轻堕檐外影，杏子重压阑边枝。
球场立马漏声静，绮窗语燕檐阴移。
向来春事渺何许，长空鸟迹何由追。
秋千未折已寥寞，日暮东风吹彩旗。

书剑飘然去国时，南兰陵郡日题诗。
吴波涨绿迎桃叶，穰烛堆红按柘枝。
故友去为山下土，衰翁何恨鬓边丝。
凭高老泪无挥处，神武衣冠挂已迟。

早涉人间足畏涂，一麾投老向江湖。
年光已上星星鬓，日力犹供急急符。
本自阳狂无藉在，更堪羸病不枝梧。
筹边意气嗟谁许，泪尽神州赤县图。

衰病龙钟己要扶，谁怜犹作折腰趋。
世无鲁国真男子，心忆高阳旧酒徒。
万里秋风吹鬓发，百年世事叹头颅。
桐江久客无奇句，孤负君王乞左符。

木叶勾萌喜小春，鬓毛萧飒愧陈人。
今朝忽破簿书梦，此地暂还风月身。
闲岸纶巾照清浅，却扶藤杖上嶙峋。
人生要是便疏豁，金马银台莫问津。

平生不镊白，霜雪满鬓眉。
照水默自笑，已迫沟壑期。
慨然念归休，不计妻子饥。
渠饥亦有命，我节讵可移。
自我来桐江，实无负惸嫠。
谗波如崩山，孤迹则己危。
陆子定何人，正恐君未知。
午枕梦剡曲，秋风吹钓丝。

地僻天教养散材，流年况著鬓毛催。
青山自绕孤城去，画角常随晚照来。
几净双钩摹古帖，瓮香小啜试新醅。
乘槎不是英缠远，无奈先生兴尽回。

吏责何时得暂停，年来减尽鬓边青。
高谈正乐催迎客，美睡方酣报掣铃。
安得云山长在眼，便从樵牧与忘形。
诗成不用频怊怅，自古笼禽例翦翎。

已成沈约难并恨，且奉陶公有限杯。
感事伤春多少意，星星渐入鬓中来。

何必水周堂，翛然万木凉。
朋簪兹共乐，节物自迎商。
巧笑承欢剧，新词度曲长。
骖鸾悲雾扇，泛蚁釂云浆。
并蒂榴房熟，连丛桂蘂香。
人初投辖醉，客甚掺挝狂。
鬓约寒鸦碧，衣轻舞蝶黄。
流波闲任注，错席岂依行。
亹亹谈宁倦，厌厌夜未央。
良时诚可惜，清燕此无荒。

生事在渔樵，所居亦烟水。
野艇一竿丝，朝朝狎清泚。
忽自傍藤阴，乘流转山觜。
始觉景气佳，潜通小溪里。
常时不见春，入谷惊红蕊。
幽兴穷绿波，玩芳心莫已。
花外一峰明，林间碧洞启。
遥闻鸡犬音，渐悟人烟迩。
舍舟遂潜行，石径劣容屣。
豁然有田园，竹果相丛倚。
厖眉髽髻人，倏遇心颜喜。
尚作秦衣裳，那知汉名氏。
自言逢世乱，避地因居此。
来时手种桃，今日开如绮。
更看水上花，几度逐风委。
竞引饭雕胡，邀饮酌琼醴。
复呼童稚前，绿鬓仍皓齿。
翻遣念还茅，思归钓鳣鲔。
将辞亦赠言，勿道丘壑美。
鼓枻出仙源，繁英犹逦迤。
薄暮返苍洲，微风吹白芷。
他日欲重过，茫茫何处是。

江南风土暖，九月见梅花。
远客思边草，孤根暗碛沙。
何曾逢寄驿，空自听吹笳。
今日樽前胜，其如秋鬓华。

忽作五年别，相逢双鬓疏。
不知从此去，当见复何如。
公秫时为酒，晨庖日有鱼。
沛谯风物美，聊以乐琴书。

城下汉江流，沧波照鬓秋。
山川包楚塞，风物似荆州。
试听清砧发，何如画角愁。
遥知绝戎事，水味有槎头。

畴昔居洛阳，看尽名园花。
临水复荫竹，艳色照彤霞。
良友相与至，竞饮欢无涯。
而今犹老翁，鬓发但未华。
昨日到湖上，碧水涵蒲芽。
此情颇已惬，薄宦非初嗟。
况乃蒙见怜，带雨摘春葩。
虽无向时乐，惠好仍有加。

卉木日以发，中圃日以嘉。
欢言乐和景，及此鬓未华。
春风实无几，凌乱枝上花。
山阴况暮月，俯仰诚可嗟。

古来富贵蹈危机，乐性安贫莫谓非。
未及功名苍鬓改，欲从疏懒五湖归。

结发为夫妇，于今十七年。
相看犹不足，何况是长捐。
我鬓已多白，此身宁久全。
终当与同穴，未死泪涟涟。

与君数夜饮，唯恐酒盏空。
今我苦欲浅，语志难此同。
陈编侑欢适，间谑何魁雄。
婢子寒且倦，主人哦不穷。
灯青屡结花，煎响时鸣虫。
穴鼠暗出没，风雁高雍容。
冰霜覆瓦屋，貂狐输贵翁。
孤床乏暖质，苦语有淡工。
咀嚼患{炙火=肉}小，煨炮惊壳红。
落蟾斜入窍，远漏微递风。
醉心欺睡魄，细书刺昏瞳。
吽呀闻争犬，哮吼厌啼{马蒙}。
拨火乱赪豆，附炙双弯弓。
干果硬迸齿，寒齑酸满胸。
枯蛤擘无肉，淡脯烧可饔。
语必造圣贤，乐已过鼓锺。
纸窗幸未曙，絮被令旋缝。
冻痹两股铁，跑抓双鬓蓬。
脬尿既懒溺，裩虱唯欲烘。
器皿足缺𫜰，捧执无夭秾。
儿女寒不寝，僮仆困欲瞢。
岂无贵富徒，笑此饥寒踪。
丈夫固有负，道义久已充。
墨子不黔突，齿辈且得封。
勉哉梅夫子，塞者终自通。

吾儿久失恃，发括仍少栉。
曾谁具汤沐，正尔多虮虱。
变黑居其元，怀絮宅非吉。
蒸如蚁乱缘，聚若蚕初出。
鬓搔剧蓬葆，何暇嗜梨栗。
翦除诚未难，所恶累形质。

久无归田人，今喜子去禄。
移家汉水滨，日见汉水绿。
川鳞可为饔，山毛可为蔌。
竟岁厌往还，行堤乐风俗。
青巾艑上郎，漆鬓颜如玉。
倚樯临落照，独唱江南曲。
听若在江南，欢然自为足。
我心虽有羡，未遂平生欲。
更期毕婚嫁，方可事岩麓。
买山须买泉，种树须种竹。
泉以濯吾缨，竹以慕贤躅。
此志应不忘，他时同隠录。

锦城如海行不极，马迹重重车毂击。
家住城西三十年，闻说城东未曾识。
看花走马宿中路，经月酒徒无觅处。
露香风暖海棠开，碧鸡坊中倘相遇。
放翁憔悴鬓成丝，空有西游千首诗。
今朝雨霁上危榭，意气颇如年少时。
持杯欲作消愁计，酒未着人愁已醉。
不成题句写幽情，一幅鲛绡空寄泪。

山城作吏老堪羞，衫色尘昏鬓色秋。
敛版那供新贵使，闭门聊与数公游。
至人不死阅千劫，大海无穷环九州。
安得相携从此逝，醉骑丹凤下玄洲。

我来桐江今几时，面骨峥嵘鬓如雪。
怒嗔不复有端绪，谗谤何曾容辨说。
十年山栖却火食，酿桂餐芝自芳洁。
作官一饱仰红腐，坐对盘飧常呕噎。
雪晴宿戒南山游，剩要赋咏临清流。
将行复辍却退坐，台符吏牍令人愁。
胸中崔嵬向谁吐，独立凭高时自语。
文章当以气为主，无怪今人不如古。

关河谢远游，岁月迫归休。
敢恨骥伏枥，但思狐首丘。
雪明窗误晓，霜点鬓惊秋。
羁旅饶愁思，谁怜季子裘。

欲挂衣冠万事轻，不妨小住向山城。
绿尊耐久常相伴，雪鬓才生便放行。
拂枕时时觅幽梦，倚阑日日听新莺。
夕阳更有欣然处，来看青郊雨后耕。

尽道官身属太仓，未妨寄傲向林塘。
绿波春涨群鱼乐，清露晨流蔓草香。
闲试名弓来射圃，醉盘骄马出球场。
长城万里知谁许，看镜空悲两鬓霜。

侧帽垂鞭小陌东，名花迎笑一枝红。
啼莺惊断寻春梦，惆怅新霜点鬓蓬。

病思萧条岂独今，十年前已鬓霜侵。
旧交略尽形吊影，薄宦宜休口语心。
老骥已甘当伏枥，穷猿况是急投林。
别君径入乱云去，后日相思何处寻。

平生薄名宦，所愿得早休。
奔走三十年，镜中霜鬓秋。
归踏长安道，恍然皆旧逰。
处处见题名，始惊岁月遒。
西湖隔城门，放浪输白鸥。
当时见种柳，已足系巨舟。
挂冠当自决，安用从人谋。
勿以有限身，常供无尽愁。

流落归来两鬓丝，此生真愧北山移。
数残宫漏寒无寐，开尽梅花病不知。
同舍破甘醒宿酒，故人折简索新诗。
生涯可笑清如许，枉是京尘扑马时。

今年病过春，得健春欲尽。
更堪风雨横，红湿栖绿润。
一笑本自难，造物复尔吝。
榆荚堆平堦，柳絮飞作阵。
尘埃生破榼，霜雪满衰鬓。
平生慕陶谢，著语终不近。

黄昏云齐雪意熟，二更雪急声簌簌。
地炉对火得奇温，兔醢鱼鱐穷旨蓄。
引杯且作稿面红，脱帽不管衰鬓秃。
浩歌三终徐自和，藏书万卷方尽读。
从来本不择死生，况复区区论祸福。
雪晴著屐可登山，与子一放千里目。

梦里都忘两鬓残，恍然白纻入长安。
硾教纸熟修温卷，僦得驴骑候热官。
红叶满街秋著句，青楼烧烛夜追欢。
如今万事消除尽，老眼摩挲静处看。

鬓边莫笑久星星，造物常锺我辈情。
每带余酲蹋花影，又和残梦听莺声。
轩窗风过书籖乱，洲渚潮生钓艇横。
韩子未除豪气在，文章都待不平鸣。

读书三万卷，仕宦皆束阁。
学剑四十年，虏血未染锷。
不得为长虹，万丈扫寥廓。
又不为疾风，六月送飞雹。
战马死槽枥，公卿守和约。
穷边指淮淝，异域视京雒。
於乎此何心，有酒吾忍酌。
平生为衣食，敛版靴两脚。
心虽了是非，口不给唯诺。
如今老且病，鬓秃牙齿落。
仰天少吐气，饿死实差乐。
壮心埋不朽，千载犹可作。

短鬓萧萧失旧青，此身已看作邮亭。
新秋无限凄凉意，尽付风蝉与露萤。

无食苦日长，无衣念秋近。
虽云老农圃，未害乐尧舜。
士生要弘毅，病在堕骄吝。
得丧才几何，哀哉以身徇。
平生最耐事，霜雪亦满鬓。
忧患一洗空，吾道其少进。

世上悠悠东逝波，金丹将奈鬓丝何。
墙头杨柳知秋早，窗外芭蕉受雨多。
伏枥自应如老骥，还乡元欲借明𫘞。
吾棋一局千年事，从使旁观烂斧柯。

衰鬓星星换旧青，世间万事但堪惊。
晨炊欲熟客未觉，夜漏渐残人尚行。
花发且为无事饮，诗成非复不平鸣。
京华朋旧凋零尽，忽见缄题似隔生。

北窗本意傲羲皇，老返园庐味更长。
犊健戴星耕白水，蚕饥冲雨采青桑。
俚儒朱墨开冬学，庙史牲牢祝岁穣。
从此鬓毛虽似雪，未妨击壌颂虞唐。

我行无所诣，悠扬信舴艋。
爱此绿树村，舍棹度小岭。
路穷忽披豁，恍然得异境。
苍玉立万峰，清镜渺千顷。
更为西南行，聊破春昼永。
遥看秀邃处，疑足事幽屏。
一崦果可人，奇石插碧井。
锵鸣若环佩，其味复甘冷。
徘徊不忍去，照我须鬓影。
须臾日穿林，井靣光炯炯。
古今胜绝意，正用一笑领。
安得绝世喧，于兹慕箕颍。

煮酒开时日正长，山家随分答年光。
梅青巧配吴盐白，笋美偏宜蜀豉香。
风暖紧催蚕上簇，雨余闲看稻移秧。
老夫见事真成晚，浪走人间两鬓霜。

野客双蓬鬓，空山一草亭。
睡魔欺茗薄，疾竖怯丹灵。
治世穷冯衍，残年老管寕。
安居得后死，不敢恨飘零。

药畦蔬垄夕阳中，带落冠欹一病翁。
步蹇每妨行乐兴，眼昏几废读书功。
露浓乍警云巢鹤，风劲先凋玉井桐。
欲赋悲秋却休去，鬓丝已是满青铜。

暮境侵寻两鬓丝，湖邉自葺小茆茨。
从今步步俱回棹，不独山阴兴尽时。

秋雨无时休，令我双鬓缟。
庭荒何由鉏，木落不得扫。
遣奴入城市，寸步困泥潦。
菰首幸可烹，刍豢置勿道。

霜雪纷纷满鬓毛，凋年怀抱独萧骚。
房栊夜悄孤灯暗，原野风悲万木号。
病卧极知趋死近，老勤犹欲与书鏖。
小儿可付巾箱业，未用逢人叹不遭。

思蜀寸心折，归吴双鬓衰。
今年脱虎口，昨夜梦蟆颐。
死隔平时友，愁吟别后诗。
江山应好在，谁记踏青期。

忆过西州乐饮时，百车载酒万花围。
只言身外皆余事，岂信人间有骇机。
雪鬓巳成新梦境，缁尘空化旧征衣。
早知一笑难如此，剩判年光醉不归。

白石青莎一径斜，断无人迹到山家。
梁间归燕避微雨，池面游鱼争落花。
雪鬓但增新感慨，金鞭那复旧豪华。
明窗睡起浑无事，篝火风炉自试茶。

锦城一别鬓成丝，今日山阴送杰师。
乱絮飞花扑行路，正如东郭放船时。

落魄江湖七十翁，欲持一笑与谁同。
萧萧雪鬓难藏老，寂寂蓬门可讳穷。
好句尚来欹枕处，壮心时在倚楼中。
无涯毁誉何劳诘，骨朽人间论自公。

短楫追凉十里来，夜深却御便风回。
离离蒲叶先秋老，袅袅蘋花带露开。
陌上歌呼簪稻穗，桥边灯火卖官醅。
时平乐事知何限，未叹流年两鬓催。

守书眼欲暗，投枕乃了然。
儿曹戒曳履，相语翁正眠。
岂知拥败褐，炯如寒鱼鳏。
少时笑老人，其事今好还。
萧萧双白鬓，忽忽七十年。
岂惟老态出，已觉衰病纒。
白昼尚便静，况此清夜阑。
妙处殆难名，睡与不睡间。

齿如败屐鬓成丝，七十之年敢自期。
阅世久应书鬼录，强颜那复乞山资。
绯衫荫子逾初望，下泽还乡负圣时。
回首堕沟元有命，不须深计巧丸儿。

鬓毛焦秃齿牙疏，老病灯前未废书。
卷里光阴能属我，人间声利久忘渠。
穷山藏拙犹嫌浅，粝饭支羸不愿余。
雨露安能泽枯朽，故人枉是费吹嘘。

形骸鹤瘦复松枯，况是新霜满鬓须。
醉似在家狂道士，愚于识字老耕夫。
敢言万里封侯事，但问纵文入口无。
许我年如伏生比，逢时犹解诵唐虞。

枫叶初丹槲叶黄，河阳愁鬓怯新霜。
林亭感旧空回首，泉路凭谁说断肠。
壊壁醉题尘漠漠，断云幽梦事茫茫。
年来妄念消除尽，回向禅龛一炷香。

勲业如今莫系怀，开单日日学僧斋。
谗深只有天堪问，忧极浑无地可埋。
看镜已成双白鬓，登山犹费几青鞋。
晚来诗兴谁能那，雀噪空囷叶拥堦。

家食身无役，耆年力未衰。
寓欢那待酒，随意或成诗。
穷达元非我，冤亲竟是谁。
惟嗟见事晚，枉却鬓边丝。

金鞭朱弹忆春游，万里桥东罨画楼。
梦倩晓风吹不去，书凭春雁寄无由。
镜中颜鬓今如此，幕下朋俦好在不。
箧有吴笺三万个，拟将细字写新愁。

前村后村燎火明，东家西家爆竹声。
老逢新正幸强健，却视徂岁何峥嵘。
儿时祝身愿事主，谈笑可使中原清。
岂知一出践忧患，敛缩岂复希功名。
雪霜满鬓觉死近，节物到眼空叹惊。
蚕官社公正暖热，春盘傩鼓争施行。
蓬门车马所不至，山僧野叟相逢迎。
呜呼吾曹见事晚，古俗实在蚩蚩氓。
茆檐一笑语儿子，明当满奉屠苏觥。

七十衰翁短鬓斑，药瓢藤杖伴清闲。
平生恶路羊肠坂，晚岁羸躯饭颗山。
一寸塔余青霭外，数声钟下翠微间。
往来处处皆奇绝，莫道先生兴尽还。

青蔬半亩老生涯，霜鬓萧萧只自嗟。
勋业蹉跎空许国，文词浅俗不名家。
残骸皆作麒麟楦，旧友仍非处士牙。
收得平生钓竿手，长安西日更须遮。

万里秦吴税驾迟，还乡已叹鬓成丝。
城边绿树山阴道，水际朱扉夏禹祠。
项里杨梅盐可彻，湘湖莼菜豉偏宜。
图经草草常堪恨，好事他年采此诗。

三十余年此结庐，客来不用笑迂疏。
前身已预兰亭会，老眼曾窥禹穴书。
浮瓮社醅香出屋，登场秋稼穗盈车。
萧萧蓬鬓虽衰矣，追逐乡邻尚有余。

卜居镜湖上，一庵环翠屏。
竹林藏谽谺，岭路蟠青冥。
鶱腾立奇石，崭绝瞻危亭。
车马虽扫迹，猿鸟与忘形。
我行半九州，蹋尽芒鞋青。
岂知雪满鬓，于兹敞云扃。
丹砂收箭镞，茯苓㔉人形。
辽天渺归鹤，一瞬三千龄。

扶杖村东路，秋来始此回。
寒鸦盘阵起，野菊卧枝开。
忧国丹心折，怀人雪鬓催。
房湖八千里，那得足书来。

山园手栽花，日夜数花时。
花开亦已落，一欢自无期。
劝君强自娱，勿作儿女悲。
春风染柳条，不染君鬓丝。

吾儿适淮壖，送之梅市桥。
三年安得过，思汝双鬓凋。
今年当代归，秋色已萧萧。
迎汝不惮远，梦溯钱塘潮。
人事不可料，邑民挽归桡。
郡牧部使者，交章闻之朝。
增秩复使留，此事久寂寥。
念汝未育子，大女方垂髫。
小女闻学行，想像扶床娇。
汝少知读易，外物莫能揺。
但愿早举孙，不必七叶貂。
归来郎罢前，相从乐箪瓢。

万里当时寄一官，十年客枕不曾安。
鬼愁滩下扁舟晚，蛇退陂前古驿寒。
昔叹远游生雪鬓，近缘多病学金丹。
功名非复衰翁事，独有江山兴未阑。

西戍凉州鬓未丝，嶓山漾水几题诗。
剑分苍石高皇迹，岩拥朱门老子祠。
烧兔驿亭微雪夜，骑驴栈路早梅时。
登临不用频凄断，未死安知无后期。

忆昨从戎丞相府，元瑜书檄仲宣诗。
云屯骑士临边日，鱼贯降戎献捷时。
史册误人悲壮志，关河回首负初期。
岂知二纪身犹在，衰鬓星星老侍祠。

老子即今双白鬓，镜湖自古几青山。
半窗萝月独欹枕，满院松风常掩关。
天地许寛谁碍汝，琴尊是处可开颜。
将行亦莫买春草，幸有一笻相伴闲。

西戍归来鬓已霜，生儿又过乃翁长。
眼明身健残年足，饭软茶甘万事忘。
学废仅能书妵字，客来懒复倒衣裳。
山园寂寂春将晚，酷爱幽花似蜜香。

衰鬓萧然满镜霜，一庵归老镜湖傍。
有怀每恨交朋远，无食方知日月长。
落笔未妨诗衮衮，闭门犹喜气扬扬。
晚来袖手蒲团穏，笑唤儿童代夜香。

少城骏马逐春风，二十年间万事空。
清梦都忘双鬓改，绣筵还喜一尊同。
乌巾掩冉簪花重，羯鼓敲铿列炬红。
安得此欢真入眼，碧油幢拥主人翁。

残暑初归肺病苏，胡床清夜集前除。
风高木叶危将脱，月上天河淡欲无。
鹊影绕枝栖未稳，荷盘擎露重相扶。
凄然又起流年感，两鬓如蓬日夜枯。

三十六策醉特奇，竹林诸公端可师。
秋风萧萧吹鬓丝，蟹螯正可左手持。
醉倒村路儿扶归，瞠儿不识问是谁。
浩歌起舞夜何其，北斗磊落明河移。
贵人惜醉渠自痴，黄金络马夸市儿。
一朝祸来莫支持，新州如山不可移。

放翁病起不禁愁，买酒看山自献酬。
八月吴中未摇落，谁令衰鬓早知秋。

郑子有书癖，对书百事忘。
头乱不暇栉，炙冷不暇尝。
持此金石心，力求古文章。
吟哦屈宋作，蚤夜声琅琅。
方挥却日戈，耻窥及肩墙。
不见今六年，所得非复常。
扁舟夜过我，剧论神激扬。
徐出二三篇，稊米于太仓。
已足起衰懦，黑丝生鬓霜。
使得尽见之，殆可针膏肓。
愿子继自今，勿惜倾锦囊。
因来数为寄，岁晚慰所望。

栗里归栽菊，青门隐卖瓜。
羸躯病天色，衰鬓怯年华。
野旷乌声乐，溪清雁影斜。
门前秋潦退，也拟筑堤沙。

出郭西南十里过，小园风月得婆娑。
翠屏三扇恰相倚，玉镜一奁谁为磨。
投镊未嫌衰鬓白，插花聊喜醉颜酡。
耶溪更尽青鞋兴，免使将军怒脱靴。

冷饭黄齑傲太平，鬓丝原不为愁生。
忽因灯死得奇观，明月满窗梅影横。

身寄江湖两鬓霜，金鞭朱弹梦犹狂。
遥知南郑城西路，月与梨花共断肠。

年过七十日夜衰，羸然骨立不支持。
一身百病作无时，饭且不足那论医。
镜中之人定是谁，面骨突兀鬓成丝。
买棺作冢计已迟，一旦宁免累诸儿。
门前湖山可遨嬉，心虽欲往力不随。
左车牙脱吁可悲，问汝何不食肉糜。

谁谓幽栖陋，茅茨足庇床。
雨便梧叶大，风度楝花香。
浴佛儿童喜，缫丝妇女忙。
朅来三十载，吾鬓固宜霜。

风声如翻涛，雨点如撒菽。
皇天念此老，一为洗烦促。
呼童取短檠，聊展旧书读。
凄然对孤影，感叹衰鬓秃。
兀如老病马，关河久在目。
伏枥虽已疲，连云思苜蓿。

齿牙摇动鬓毛疏，四壁萧然卧草庐。
急雨声酣战丛竹，孤灯焰短伴残书。
壮心未减从戎日，苦学犹如觅举初。
自笑坚顽谁得似，同侪太半已丘墟。

案间官历喜更端，鬓畔罗旛巧耐寒。
筛辣𢭏香𥬠腊酒，染红丝绿簇春盘。
衰容未觉余年迫，佳日犹思一笑欢。
太息儿童痴过我，乡傩虽陋亦争看。

北斗以南有吴侯，人物知非第二流。
读书不放一字过，闭户忽惊双鬓秋。
平生离骚读千遍，屈沱秭归要亲见。
归来落笔愈惊人，宋玉景差俱北面。
玩芳亭中兰茝芳，朝回解带春昼长。
爱君忧国有奇作，坐令壮观还沅湘。
老夫曩亦同此趣，甚欲闲题玩芳句。
无奈生涯今已别，倒壑枯楠忘岁月。

春归不可留，斗柄已峥嵘。
老至不可却，雪鬓森千茎。
少年所读书，废忘如隔生。
旧交死欲尽，存者万里程。
高谈无与发，欲语辄吞声。
悠悠一饱计，泯泯千载名。
逝将山丘归，不见河雒清。
挑灯坐待旦，揽笔衰涕倾。

鬓毛秃尽齿牙疏，难受人间折简呼。
诗酒本来无藉在，形骸况复不枝梧。
槐阴渐密能鄣日，池水新生可浴凫。
移得太行终亦死，平生常笑北山愚。

老去惟思日月迟，更堪青鬓总成丝。
无端催取流年去，最恨溪头布谷儿。

浮生真是寄邮亭，短鬓匆匆失故青。
睡少始知愁有力，病增方叹药无灵。
谋生懒似逢秋燕，访旧疏于欲旦星。
自笑若为销此恨，浊醪聊复倒余瓶。

萧飒先秋鬓，龙钟未死身。
不惟今日老，已是一生贫。
食菜从儿瘦，关门任客嗔。
世间余一念，河雒尚胡尘。

已过重阳十日期，菊丛初破两三枝。
自怜短鬓萧萧白，不似黄花驿里时。

中原遗老雒川公，鬓须白尽双颊红。
挥亳为君作斋榜，想见眼中余子空。
余子碌碌何足数，独付庄周贾生语。
看君践履四十年，始知此公不轻许。
公今度世为飞仙，开卷使我神凛然。
清时台省要才杰，诸公谁致雒川客。

少慕功名颇自奇，一生蹭蹬鬓成丝。
市楼酒美贫何预，斗柄春回老不知。
黑帜游魂应有数，白衣效命永无期。
鱼梁东畔牛栏北，举世谁能识此悲。

短鬓白如丝，梅花似旧时。
掩屏愁入梦，隐几雨催诗。
病为阴天剧，春缘闰岁迟。
非关畏车马，衰甚实难支。

镜里流年两鬓残，寸心自许尚如丹。
衰迟罢试戎衣窄，悲愤犹争宝剑寒。
远戍十年临的博，壮图万里战皋兰。
关河自古无穷事，谁料如今袖手看。

绿叶枝头密，青芜陌上深。
江山妨极目，天地入孤吟。
身已双蓬鬓，家惟一素琴。
世情君莫说，头痛欲涔涔。

早谒龙门鬓未秋，暮年乃复接英游。
海濒已幸见公子，瓜垄仍烦访故侯。
霖雨即陪诸老进，德星肯为一方留。
西城柳色青如许，欲挽长条特地愁。

年华偃蹇留不住，鬓雪纵横耘更多。
乐天不生梦得死，恨无人续竹枝歌。

朝雨暮雨梅子黄，东家西家鬻兰香。
白头老鳏哭空堂，不独悼死亦自伤。
齿如败屐鬓如霜，计此光景宁久长。
扶杖欲起辄仆床，去死近如不隔墙。
世间万事俱茫茫，惟有进德当自强。
往从二士饿首阳，千载骨朽犹芬芳。

老抱遗书隐故山，镜中衰鬓似霜菅。
规模肯堕管萧亚，梦想每驰河渭间。
竹帛竟孤千载事，江湖敢恨一生闲。
残功赖有吾儿续，把卷灯前为破颜。

衰鬓萧条笑旧青，一枝栖稳寄余龄。
徐行不愧衣露肘，安卧何妨席见经。
视客恰如堂上燕，捐书那愿案头萤。
时时开说前贤事，聊遣乡闾识典刑。

节物贫家有故常，春盘腊粥逐时忙。
悠悠岁月催双鬓，草草鸡豚荐一觞。
人意自殊平日乐，梅花宁减故时香。
小园新展西南角，挂树青萝百尺长。

读书肝胆尚轮囷，蠹简堆中著此身。
饱识三千余岁事，已为七十四年人。
镜中衰鬓难藏老，海内虚名不救贫。
只欲从今都扫尽，剩沽春酒答新春。

芦洲有病雁，雪霜摧羽翰。
不辞道路远，置身湖海宽。
稻粱亦满目，鸣声自辛酸。
我正与此同，百忧双鬓残。
东归忽十载，四忝侍祠官。
虽云幸得饱，早夜不敢安。
乃知学者心，羞愧甚饥寒。
读我病雁篇，万锺均一箪。

朋旧相望天一涯，登高结伴只邻家。
秋风自欲吹纱帽，衰鬓何曾泥菊花。
药市神仙思益部，糕盘节物记京华。
自怜病后欢悰薄，小醉归来日未斜。

晨起览清镜，有叟鬓已皤。
馘黄色类栀，面皱纹如𫖇。
熟视但惊叹，初不相谁何。
久乃稍醒悟，举手自摩挲。
与汝周旋久，流年捷飞梭。
生当老病死，求脱理则那。
切勿彊撑拄，据鞍效廉颇。
惟须勤把酒，暂遣衰颜酡。

面骨峥嵘鬓雪新，承平版籍有遗民。
心虽愿继无传学，力不能支已废身。
开卷眼昏如隔雾，拥炉肺渴欲生尘。
老庞亦有儿孙念，付与天公不问人。

鬓毛萧飒齿根浮，徂岁翩翩肯暂留。
穷巷多泥谁问疾，空阶滴雨又经秋。
自营可笑夸三窟，善守宁须筑百楼。
但使胸中机事尽，一樽随处送悠悠。

暮年心事与谁同，到处飘然一病翁。
断梦凄凉灯影里，残诗零落雨声中。
莫惊颜鬓浑非昨，略数朋侪已半空。
祠禄上还犹负愧，何功班缀冠仙蓬。

初归誓墓老乡邦，手结茆茨近小江。
北渚露霑行药屐，东厢日射勘书窗。
孤忠自信丹心折，万事空成雪鬓双。
长愧宗人白崖老，赠行期我鹿门庞。

拥被微吟短鬓秋，孤灯残漏共悠悠。
雨声不贷三更梦，酒力宁禁万里愁。
身寄湖山邻剡曲，心游河岳过关头。
世间可恨知多少，虚弊当年季子裘。

仲夏苦郁蒸，既夕热未解。
浴罢坐柴门，汲井痛扫洒。
覆野天穹穹，垂地星磊磊。
明河落无声，北斗低饮海。
三更缺月升，草木尽光彩。
渔舟在何许，断续闻款乃。
百忧集老境，坐叹双鬓改。
谁能拥雕戈，遗虏何足醢。

鬓毛俱白尽，事不补秋毫。
去死今无几，归耕何足高。
已如陶止酒，徒劝屈𫗦糟。
惟有沧溟去，扬帆观雪涛。

吴中秋晚雨冥冥，自笑闲愁又尔馨。
身世已归南北陌，梦魂犹寄短长亭。
浊醪可酿樽余绿，明镜无情鬓失青。
赖有钓船堪送老，一汀鸥鹭共忘形。

双鬓成丝高颊颧，晓窗临镜意茫然。
朱颜岂是一朝去，暗铄潜消五十年。

已幸悬车示子孙，正须祭灶请比邻。
岁时风俗相传久，宾主欢娱一笑新。
雪鬓坐深知敬老，瓦盆酌满不羞贫。
问君此夕茅檐底，何似原头乐社神。

壮岁功名妄自期，晚途流落鬓成丝。
临风画角晓三弄，酿雪野云寒四垂。
金锁甲思酣战地，皂貂裘记远游时。
此心炯炯空添泪，青史它年未必知。

迢递孤村夜，凄凉半篆香。
怀人悲梦短，听雨怯更长。
有术干盘汞，无方扫鬓霜。
高吟拟排闷，吟罢更伥伥。

雪鬓萧然两颊红，人间随处见神通。
半醒半醉常终日，非士非农一老翁。
枥骥虽存千里志，云鹏已息九天风。
巉巉骨法吾能相，难著凌烟剑佩中。

裙腰绿如草，衫色石榴花。
十二学弹筝，十三学琵琶。
宁嫁与商人，夫妇各天涯。
朝朝问水神，夜夜梦三巴。
聘金虽如山，不愿入侯家。
鄣袖庭花下，东风吹鬓斜。

忆昔青衫上赤墀，颔间未有一茎丝。
岂知晚拜金龟赐，却是霜髯雪鬓时。

鬓毛日夜雪霜稠，冉冉年光逝肯留。
酒力但资愁作祟，雨声偏与睡为仇。
铭旌官职眼前事，史册姓名身后忧。
毕竟此生何处是，江湖万里有孤舟。

莫笑山翁雪鬓繁，归休幸出上恩宽。
鲎樽恰受三升酝，龟屋新裁二寸冠。
僧阁煮茶同淡话，渔舟投钓卜清欢。
还家欲作诸孙赠，村路累累柿未丹。

无地容锥四壁空，浩然亦未怆途穷。
梦回倦枕灯残后，诗在空阶雨滴中。
徂岁易成双鬓秃，故人难复一樽同。
唐安万里音尘绝，谁为寒沙问断鸿。

通经本训诂，讲字极声形。
未尽寸心苦，已销双鬓青。
惧如临战阵，敬若在朝廷。
此是吾家事，儿曹要细听。

不愧衰翁雪鬓新，出门也复整乌巾。
梅花隔水香撩客，野鸟穿林语唤人。
长日难消惟泥酒，灾年不死又违春。
吾儿已到新安未，想掬清溪洗客尘。

病眼犹堪阅世人，难将雪鬓著乌巾。
囊中钱尽罢沽酒，涧底雨寒愁束薪。
老子那辞徙牛屋，痴人自喜拜车尘。
穷通要是儿嬉事，懒就山僧讲宿因。

狼藉残花满地红，拥衾孤梦雨声中。
人生十事九堪叹，春色三分二已空。
但有老盆倾浊酒，不辞衰鬓对青铜。
长贫博得身强健，久矣无心咎化工。

世故谁能必，书生妄自期。
年光卷中过，心事鬓边知。
零落花随水，轮囷笋突篱。
晚晴山尽出，徙倚独移时。

人生易衰老，万事海涛翻。
但恨芳尊迮，宁悲雪鬓繁。
诸儒轻古学，遗虏盗中原。
有语谁能听，毋矜舌尚存。

衰疾沉绵短鬓疏，凄凉圯上一编书。
中原久陷身垂老，付与囊中饱蠹鱼。

寄怀鱼鸟卧烟汀，结友松筠醉草亭。
拜赐龟章纡旧紫，养成鹄鬓扫余青。
遗经在椟传家学，大字书墙作座铭。
浪迹江湖遂终老，此身何啻一浮萍。

蜀道还吴鬓已丝，历年二纪固应衰。
宁知病思沉绵日，又见秋风摇落时。
锦雉白鱼供野饷，青林红树入新诗。
东村寂寂风烟晚，酒挂驴肩又一奇。

支径秋原上，衡门夕照中。
野烟山半失，溪涨浦横通。
鬓秃难藏老，衣穿可讳穷。
浩歌终自得，心事寄冥鸿。

五穷作祟不容支，蝉腹龟肠旋过时。
客散难求门外辙，衣穿徒有鬓边丝。
儿能解事甘藜藿，婢苦无薪睨扊扅。
箕踞浩歌君会否，书痴终觉胜钱痴。

荷叶枯已尽，菊花残更香。
带酲尝野橘，和梦听啼螀。
鬓畔流年速，灯前旧话长。
寒龟且未死，不必恨搘床。

已过西成赛庙期，家家下麦不容迟。
夕阳遍野人归后，秋水生滩鹭集时。
灵药不治怀抱恶，好诗空益鬓毛衰。
从来未识苏司业，愁绝西风满酒旗。

镜里萧萧两鬓衰，闲人正与老相宜。
谁知翦烛焚香夜，恰是搓橙破橘时。
莫道闭门无逸气，尚能为客诵新诗。
君看江海宽多少，是处皆堪理钓丝。

船入芦花日暮时，双瞳炯炯鬓如丝。
世间岂少磻溪叟，老向烟波人不知。

镜中日日鬓毛衰，八十还思七十时。
风月不知人意绪，酒醒梦断又催诗。

鬓毛无奈岁华催，一笑登临亦乐哉。
平地忽成三尺雪，绕湖何啻万株梅。
云山叠叠朝凭阁，帘幕沉沉夜举杯。
节物鼎来方自此，酥花彩胜待春回。

野迥浮烟碧，门深反照红。
柳边双鹭渚，天际万鸦风。
僧呗家禳疫，神船社送穷。
丰年随处乐，忘却鬓如蓬。

初入修门鬓未秋，安期千里接英游。
退归久散前三众，迈往欣逢第一流。
只道升沉方异趣，岂知气类肯相求。
龙钟不得临江别，目断西陵烟雨舟。

断岸轻烟著柳条，孤村小雨夜萧萧。
荒鸡隔浦声相续，短烛无风焰自摇。
朴学元知縻岁月，残生竟是老渔樵。
最怜鬓畔千茎雪，日日春风吹不消。

朱颜已去鬓丝稠，知复人间几岁留。
正可床头著周易，安能车上说春秋。
齑盐日昳从儿好，弦诵更阑解我忧。
时发一言常中理，绝胜问事不能休。

人生各自适飞潜，鱼腹熊蹯岂得兼。
并舍晚风传药杵，小窗残日射书签。
昏瞳但怪花争坠，衰鬓应无白可添。
采菊泛觞终觉懒，不妨闲卧下疏帘。

寡求忘市远，易足任囊空。
院吏催呈史，家僮笑忍穷。
鬓毛惊尽白，仓粟饫陈红。
赖有三峨梦，时时到枕中。

六朝覆育忝遗民，扶惫归来雪鬓新。
对酒无欢翻作病，爱诗何得但穷人。
腰钱自昔妨骑鹤，绝笔何时到获麟。
乡俗嬉游重端五，剩烹团糭唤比邻。

道山方梦断，税驾复蓬莱。
海上羝应乳，辽东鹤已回。
客惊添鬓雪，自笑久心灰。
底事妨人睡，楼头暮角哀。

换尽朱颜两鬓皤，流年如此奈君何。
早从学问求开益，晚悟文章要诋诃。
每忆壮游成独笑，间逢老伴亦高歌。
更余一恨君知否，千载浯溪石未磨。

忆昔西游两鬓青，即今镜里雪千茎。
峨眉风月犹关念，濯锦莺花已隔生。
避暑有时移枕簟，畏人终日闭柴荆。
此怀恨欠诗千首，且寄秋泉一再行。

放翁睡多少行立，人扶往赴邻里集。
痛饮山花插鬓红，醉归棘露霑衣湿。
纱巾一幅何翩翩，庭中弄影不肯眠。
莫欺此老今衰甚，曾见高皇狩越年。

少时业诗书，慕古不自量。
晨暮间弦诵，左右纷朱黄。
积书山崇崇，探义海茫茫。
同志三四人，辩论略相当。
落笔辄千言，气欲吞名场。
忽焉六十年，绿鬓久已霜。
食必观本草，不疗病在床。
今秋又病目，始觉闲味长。
车马既不至，亦无书在傍。
一坐漏十刻，甚倦则倚墙。
蝴蝶吾前身，华胥吾故乡。
童子亦听睡，不复呼烧香。

为农得饭常半菽，出仕固应甘脱粟。
藜羹自美何待糁，况复畏人嘲苜蓿。
今年还东已八十，视听虽存鬓先秃。
安能卖药谋助道，但有知分堪养福。
水车辘辘邻馈鱼，社鼓冬冬众分肉。
可怜老子暂膨脝，午睡窗边自扪腹。

归老何妨驾鹿车，平生风雪惯骑驴。
鬓毛白尽犹耽酒，目力衰来转爱书。
止足极知于道近，痴顽更喜与人疏。
著身莫怪无闲处，地肺天台尽有余。

短鬓元知不久青，况开九帙数余龄。
全家共保一忍字，累世相传三住铭。
时泛孤舟过梅市，却穿双𪨗上兰亭。
拥炉莫恨无僧在，满院松风要细听。

羡生常笑古人痴，俯仰那知迫耄期。
镜里鬓无添白处，尊前颜有暂丹时。
客瞋终岁常称疾，儿讶经旬懒赋诗。
枉却愁过强健日，身闲何往不熙熙。

造物佚我老，畀以江湖宽。
俯仰六年间，得请两挂冠。
鬓毛虽萧飒，脚力未蹒跚。
记书过十张，啖饭空一箪。
开岁忽两月，感此春事残。
杏靥笑墙头，莺声入云端。
扫地设菅席，相与劝加餐。
村酒泻浊清，野果尝甘酸。
邻里语蝉联，儿孙话团栾。
虽无万钱箸，浩歌有余欢。

破裘百结鬓垂蓬，旋过流年旋已空。
魔眷属如云尽散，性光明似日方中。
极知万事不劳问，欲住一庵谁与同。
会向巢居明月夜，五弦横膝写松风。

过尽僧家到店家，山形四合路三叉。
清明浆美村村卖，谷雨茶香院院夸。
困卧幽窗身化蝶，醉题素壁字栖鸦。
夕阳不尽青鞋兴，小立风前鬓脚斜。

少年已遂遁山林，何况霜毛两鬓侵。
习气尚存诗入梦，病根未去药关心。
猿知秋近啼先苦，鹤阅年多顶渐深。
不忍顿疏风月在，粗能扶杖即登临。

风吹短衣双鬓白，老人徒步归乡国。
数树丹枫野店西，一川红蓼溪桥北。
芒鞋有卖百无忧，过尽青山到渡头。
更求款段真多事，堪笑当年马少游。

双鬓萧条失故青，躬耕犹得养余龄。
明时恩大无由报，欲为乡邻讲孝经。

西郊小筑临烟汀，南山秀色入窗棂。
朝钟暮鼓在何许，乃是会稽山阴之兰亭。
堂中老人白须鬓，手扶藤杖垂九龄。
客来不语坐至夕，往者绝物今忘形。
墙隅老鸡新树栅，长号催上东方星。
老人亦起穿两屦，岩泉漱齿读黄庭。

学贵身行道，儒当世守经。
心心慕绳检，字字讲声形。
吾已鬓眉白，汝方衿佩青。
良时不可失，苦语直须听。

鬓毛饱受雪霜侵，一褐萧条寄故林。
檐雨滴回羁枕梦，城笳唤起塞垣心。
平生耻露囊中颖，垂老甘同爨下琴。
灯烬欲残看瘦影，不妨袖手坐愔愔。

兀兀终年醉，空空四壁穷。
那知双雪鬓，又度几秋风。
高枕三峰老，深衣独乐翁。
骑驴向何许，搢棰有蛮童。

八十行加二，清秋住故山。
新凉足眠睡，旧疾害跻攀。
雪白纷残鬓，栀黄染病颜。
疲牛卧斜日，羸马噍枯菅。
贫废儿孙学，慈生仆妾顽。
赎衣时已迫，贷米岁方艰。
斋钵僧嘲薄，盘餐客笑悭。
从今谢还往，惟有掩柴关。

蓐食寒灯下，脂车小市傍。
驿门犹淡月，街树正清霜。
触目关河异，兴怀道路长。
丈夫当自力，双鬓易苍苍。

早岁知闻久已空，岿然犹有灞城翁。
东楼谁记倾春碧，北岭空思擘晚红。
冉冉流年霜鬓外，累累荒冢绿芜中。
琳房何日金丹熟，老鹤犹堪万里风。

霜晴忽念到江干，小蹇羸童路已干。
骨相岂能当富贵，鬓毛聊喜耐悲欢。
客途冬暖衣裘薄，村市年丰酒盏宽。
残腊即今无十日，剩求芹蓼助春盘。

吹尽梅花了不知，化工也误老人期。
离离新草随愁出，漠漠余寒与睡宜。
古锦一联吟旧句，文楸数着理残棋。
波生澄涧君何怪，禅榻从来映鬓丝。

江湖双鬓秃，宇宙一身穷。
酒浪摇轻碧，灯花落碎红。
交情元易见，春事半成空。
尚觊身强健，烟畦撷芥菘。

鬓毛八九已成霜，此际逢春只自伤。
苦雨不容花抵敌，余寒犹赖酒禁当。
退红衣焙熏香冷，古锦诗囊觅句忙。
堪笑散人闲事业，西窗容易又斜阳。

少壮即今安在哉，轻舟访旧莫轻回。
儿童拥岸迎舟入，妇女窥篱喜客来。
多难只成双鬓改，流年更著暮笳催。
放怀鱼鸟平生事，少住茅檐尽此杯。

行遍人间病不禁，鬓毛饱受雪霜侵。
茅檐一夜萧萧雨，洗尽平生幻妄心。

半世天涯倦远游，还乡不减旅人愁。
数声相应鸠呼雨，一片初飞叶报秋。
山坞风烟僧院路，河梁灯火酒家楼。
绝知雪鬓宜蓑笠，分付貂蝉与黑头。

瘦影支离雪鬓繁，频年老病卧孤村。
雍容那有客联骑，剥啄尚无僧扣门。
浊酒香浮新社瓮，晚瓜味敌故侯园。
茅檐蓬户风烟晚，小酌欣然对子孙。

昨者风雨过，浩然天地秋。
年光双雪鬓，生计一渔舟。
卖药来查浦，听猿到沃洲。
平生畏暑毒，八月记初游。

小雨戒新寒，衡茆已怯宽。
甑香炊紫角，门静挂黄团。
扶杖穿茶坞，移舟傍钓滩。
欲知秋有信，霜鬓不胜繁。

忆昨翩然别众仙，秋风吹鬓感凋年。
虚斋无复客满座，败橐空余诗百篇。
高谊未忘林下约，清吟重结社中缘。
不教落在尘埃地，万顷烟波一钓船。

久住人间岂自期，断砧残角助凄悲。
征行忽入夜来梦，意气尚如年少时。
绝塞但惊天似水，流年不记鬓成丝。
此身死去诗犹在，未必无人粗见知。

鬓毛萧飒齿牙疏，九十侵寻八十余。
屋小苦寒犹省火，窗明新霁倍添书。
解梁已报偏师入，上谷方看大盗除。
药笈箸囊幸无恙，莲峰吾亦葺吾庐。

去国双蓬鬓，还山一鹿车。
壮惭稽古浅，老悔养生疏。
俗态慵开眼，高吟独起予。
青灯对余子，并为问何如。

南陌东阡自在身，黄尘不污接{罒离}巾。
无方可染星星鬓，有酒能留盎盎春。
下豉已添莼菜美，衔泥又见燕巢新。
作公何益辛毗事，且是人间九十人。

渔艇水流去，柴门风自开。
余寒为醉地，多病作慵媒。
莎草锄还出，鸥群去复来。
流年殊衮衮，残鬓不禁催。

斜风吹雨晚空蒙，独立溪边两鬓蓬。
便过此生何所恨，百年强半水云中。

老来阅世苦匆匆，又见流年入鬓蓬。
山径湿萤黏露草，井床病叶𫕥秋风。
邻翁每共藜羹味，稚子能终汗简功。
造物于人元不薄，未须抵掌叹囊空。

细路穿云坞，危桥渡野塘。
人稀土花碧，屋老瓦松长。
忧患双蓬鬓，装资一布囊。
烧薪藉余暖，今夜有新霜。

一竿江渚寄沉冥，衰疾侵凌失鬓青。
困睫日中常欲闭，夜阑枕上却惺惺。

雪鬓萧萧九十翁，短檠犹喜策新功。
斲轮自得不传处，治水本行无事中。
山市儿童随小蹇，江村烟雨宿孤篷。
更知衰疾从今减，万里尘清蜀药通。

忆到夔门正月初，竹枝歌舞拥肩舆。
当时光景应如昨，绿鬓治中八十余。

昨夜风摇斗柄回，典衣也复一传杯。
故人久作天涯别，新句空从枕上来。
清镜岂堪看鬓色，小园剩欲觅桃栽。
颓然却恨贪春睡，不尽城头画角哀。

我初入蜀鬓未霜，南充樊亭看海棠。
当时已谓目未睹，岂知更有碧鸡坊。
碧鸡海棠天下绝，枝枝似染猩猩血。
蜀姬艳妆肯让人，花前顿觉无颜色。
扁舟东下八千里，桃李真成仆奴尔。
若使海棠根可移，扬州芍药应羞死。
风雨春残杜鹃哭，夜夜寒衾梦还蜀。
何从乞得不死方，更看千年未为足。

老去转无饱计，醉来暂豁忧端。
双鬓多年作雪，寸心至死如丹。

饮酒豪如卷白波，遣愁难似塞黄河。
多闻只解为身累，后死空令见事多。
未试神仙餐玉法，且赓壮士入关歌。
此心不道无人识，雪鬓萧萧奈老何。

羁怀不复耐悲欢，清镜朝朝雪鬓繁。
谢傅畏逢亲友别，庞公思遗子孙安。
残骸累岁归民伍，半俸今春上县官。
闭户惟须学坚坐，不知更败几蒲团。

地僻少人迹，身闲思独游。
荒村更阻雨，衰鬓不禁秋。
断续呼牛笛，横斜放鸭舟。
残年澹无事，随处送悠悠。

平生偶有爱山僻，垂老常无沽酒资。
破屋颓垣吾已矣，大冠长剑汝为谁。
邮亭历历关河远，鬓发萧萧岁月移。
残暑不禁随手过，东篱又近菊花时。

局促人间每鲜欢，秋来病骨愈酸寒。
夹衣尚典雁声过，断简未收鸡唱残。
退士鬓毛纷似雪，老臣心事炳如丹。
灯前握臂无交旧，聊唤清尊少自宽。

残年垂九十，雪鬓不胜繁。
卖屦籴炊米，典衣租废园。
山深云满屋，夜静月当门。
邻曲时相过，扶行赖稚孙。

十里隔天镜，一庵依翠屏。
甘泉胜牛乳，灵药似人形。
处处筇枝健，年年鬓色青。
客星犹不作，肯应少微星。

镜中衰颜失敷腴，绿鬓已作霜蓬枯。
两肩耸耸似山字，曳杖更有蛮童扶。
自惊何以致此老，亟欲修敬问起居。
徐徐熟视乃大笑，但记昔我忘今吾。
今吾虽惫颇神王，飞仙正可折简呼。
远游纵未从谿父，醉眼犹能隘具区。

一病辄兼旬，百忧集双鬓。
药裹堆床满，生意垂欲尽。
时闻雀翻更，频看灯落烬。
平生学六经，白首颇自信。
拳拳服仁义，念念去骄吝。
所觊未死间，犹有分寸进。

高人采药来禹穴，骨瘦巉然鬓眉白。
结茅分得野鹿场，一夜北风三尺雪。
明朝过午势愈恶，虎兕交迹人声绝。
虚窗纵横丛竹入，幽磵荒寂孤松折。
冻吟孰窥袁安户，僵卧秃尽苏武节。
人生饥寒固亦有，养气不动真豪杰。
希名后世吾所耻，姓字宁与身俱灭。
班马复生无自书，我作此歌空激烈。

九十衰翁身尚健，流年过眼如奔电。
忆昔初来对行在，衫鬓青青接英彦。
中间亦尝走梁益，万里凭高望乡县。
散关驿近柳迎马，骆谷雪深风裂面。
东归却寻书生事，误长诸儒集贤院。
乞身七年罪未除，君恩尚许宽严谴。
痴顽亦复病不死，春到故园家酿美。
雨余草长四野青，日落烟生半山紫。

酒家旗下分携久，山驿灯前感慨频。
人事已随双鬓改，柳条又见一年新。

秋花莫插鬓，虽好亦凄凉。
采菊还挼却，空余满袖香。

星星两鬓怯年华，幽馆无人江月斜。
惆怅过江留一夕，晓风吹尽海棠花。

一粒之粟，有国有民。
二升之釜，浩渺嶙峋。
我游巴陵，始识公面。
青蛇鉴然，求之不见。
天下家家画吕公，衣冠颜鬓了无同。
劝君莫被丹青误，那有长绳可系风。

南游云海叹茫茫，又泛归舟到括苍。
城郭凄凉叹辽鹤，鬓毛萧飒点吴霜。
酴醿可把春无几，弦索初陈燕未央。
楼下清溪三百里，溪流不似客愁长。

少年豪气合摧锋，青鬓朱颜万事慵。
畴昔四愁无梦到，及时一笑有谁供。
诗情饮兴如云薄，草色花光似酒醲。
千里春心吟不尽，下楼分付晚烟钟。

勃姑午啼唤雨，鹎𫛥晓啭留春。
片云不载归梦，两鬓全供客尘。

村巷秋舂远，禅房夕磬深。
饥蚊常绕鬓，暗鼠忽鸣琴。
薄薄寒相中，棱棱瘦不禁。
时成洛下咏，却似越人吟。

运斗寅杓转，周天日御回。
夜从冬后短，春逐雨中来。
鬓绿看看雪，心丹念念灰。
有怀怜断雁，无思惜疏梅。
絮厚眼生缬，蔬寒肠转雷。
烛花红琐碎，香雾碧徘徊。
昨梦书三箧，平生酒一杯。
床头新历日，衣上旧尘埃。
摇落何堪柳，纷纭各梦槐。
隙光能几许，世事剧悠哉。
岐路东西变，羲娥日夜催。
头颅元自觉，怀抱故应开。
踊跃金何意，青黄木自灾。
身谋同斥鷃，政尔愿蒿莱。

李侯昔游吴，莲舟镜苍茫。
风鬟与雾鬓，共濯玻瓈光。
采花不盈舫，日暮云水香。
还登缥缈楼，罗襟酒淋浪。
卷箔纳星月，踏筵按伊梁。
安知有恨事，但恐蒹葭苍。
风吹落穷谷，草深麋鹿场。
高冈苦炎热，游子悲异乡。
尚喜简书省，期会无匆忙。
犹余作诗苦，消瘦如东阳。

沟塍与涧合，陇亩抱山转。
向来六月旱，此地免焦卷。
早穗已垂垂，晚苗犹剪剪。
一川丰年意，比屋闹鸡犬。
老农霜须鬓，矍铄黄犊健。
自云足踏地，常赋何能免。
刈熟倩人输，不识长官面。
康年无复事，但恐社酒浅。
我亦有二顷，收拾尚可茧。
怀哉笠泽路，归铲犁头藓。

清溪可怖亦可喜，造化于人真虐戏。
轰雷卷雪鬓成丝，一掷平生来此试。
险绝无双是乳滩，舟如滚石下高山。
画楼正倚黄昏雨，岂识江间行路难。

大滩石如林，小滩石如枿。
微生抛掷过，两桨砉将割。
一滩复一滩，食顷经七八。
崎岖幸脱免，已足凋鬓发。
我家五湖船，镜面贴天阔。
行迷勿浪远，归欤泛花月。

先生有道抗浮云，拄颊看山意最真。
霜鬓不堪痟首疾，翠蛾常作捧心颦。
官如斯立蓝田小，家似渊明栗里贫。
俯仰别来蓂荚换，衹今谁与话情亲。

床头历日鬓丝丝，懒倦慵吟守岁诗。
宜入新年须吉利，明朝把笔写门楣。

西湖冰泮绿生鳞，料峭东风欲中人。
花片不禁寒食雨，鬓丝犹那涌金春。
江山契阔诗情在，京洛追随客梦新。
唤取歌声不愁思，为君吹水引杯频。

杯中畴昔共江天，倾座新诗报警联。
海浦寸心空共月，京华双鬓各凋年。
交情敢说同方友，句法甘从弟子员。
有意数从文字饮，何须争着祖生鞭。

空山学仙子，穷年卧岩扃。
煮石不得饱，秋鬓苍已星。
道逢紫霄翁，示我餐霞经。
采采晨之华，涤濯腐与腥。
向来役薪水，终然槁柴荆。
跪谢起再拜，飘飖蜕蝉轻。
飞升那敢学，倘许学长生。

黄鹄飘然下九关，江船载月客俱还。
名高岂是孤臣愿，身退聊开壮士颜。
倾盖当年真旦暮，沾巾明日有河山。
后期淹速都难料，相对犹怜鬓未斑。

灯市凄清灯火稀，雨巾风帽笑归迟。
月明想在云堆处，客醉都忘马滑时。
老去樽前花隔雾，春来句里鬓成丝。
浮生不了悲欢事，作剧儿童总未知。

西湖富清丽，城府尘事并。
我独数能来，不负双眼明。
骚骚残絮罢，飐飐新荷成。
岁华日夜好，游子能无情。
午阴酿初暑，稍喜巾袂轻。
小风吹鬓毛，将我入松声。
崖寺金碧暗，石泉肝胆清。
寿藟万蛟舞，灵峰双髻撑。
仙人昔来游，笔墨上朱甍。
举臂寻丈高，聊得儿童惊。
老矣谢狡狯，题诗记吾曾。

文场宁复鬓霜宜，白玉堂前雪霁时。
不惜狂言枨忌讳，秃毫冰砚竟无奇。

浪学骚人赋远游，大千何事不悠悠。
酒边点检颜红在，镜里端详鬓雪羞。
过眼浮云翻覆易，曲肱短梦破除休。
孤烟落日冥鸿去，心更冥鸿最上头。

趣召单车至，惊传两鬓凋。
倾城迎国老，即日走天骄。
梦已商人奠，身犹汉相朝。
古来贤达意，生灭两消摇。

九畹滋兰静自芳，啁啾谁复认孤凰。
风流岁晚嫌杯酒，文字功深得鬓霜。
敛板君犹能俛仰，倚楼吾敢计行藏。
船开便作江南客，天色无情更雁行。

结发险艰会，捐躯跳荡功。
鬓凋犹陛戟，心在惜弢弓。
剑履三槐次，楼台四壁中。
诸郎竞文武，不朽是清风。

岁与灵光晚，名登甲令芳。
剖符山若砺，交戟鬓如霜。
半世三槐位，千秋异姓王。
哀荣公不憾，人自惜堂堂。

今代魁梧老，终身寂寞滨。
鬓霜三馆直，碑泪五州春。
寿相空壬甲，行年竟巳辰。
坟丘才马鬣，何处著经纶。

莓苔风雨旧诗留，十七年前鬓未秋。
岩桂拂云篁竹拱，树犹如此一搔头。

分袂悠悠尔许年，莫嗔蓬鬓两萧然。
酒槽不奈青春老，经笥空供白昼眠。
暗绿千章新活计，软红三尺旧尘缘。
相逢且作西湖客，山绕荷花檥画船。

泮水桥门识太平，归来霜鬓老柴荆。
淹中学邃方成传，谷口名高岂待卿。
黄壤无情埋玉树，青衫有道胜金籯。
襄阳耆旧今萧索，惟有松风到晚清。

紫袖当棚雪鬓凋，曾随广乐奏云韶。
老来未忍耆婆舞，犹倚黄钟衮六幺。

红尘宝马碧湖船，一梦如今费十年。
却照清溪寻绿鬓，但余衰雪两萧然。

天壤郭有道，文献今在兹。
啄啄家鸡群，见子野鹤姿。
尘笼万里心，择食中夜饥。
拙宦避捷径，瘴风吹鬓丝。
平生杏园友，把酒天南陲。
何敢吏朱浮，但喜见紫芝。
问君今何适，旧圃余荒畦。
提携汉阴瓮，岁晚俱忘机。
勿开衡山云，恐惊隠沦栖。
定肯从君游，岁晚攀桂枝。
我亦理吴榜，春湘绿蘋齐。
风蒲为谁落，之子同襟期。
丁宁祝融峰，将迎两枯藜。
一望五千里，共洗蛮烟悲。

暮檥金龟潭，追随今夕凉。
波纹挟月影，摇荡舞船窗。
夜久四山高，松桂黯以苍。
长烟界岩腹，浮空余剑铓。
棹夫三弄笛，跳鱼翻素光。
我亦醉梦惊，解缨濯沧浪。
多情芙蕖风，袅袅吹鬓霜。
会心有奇赏，天涯此何方。
清润不立尘，空明满生香。
过清难久留，俛俯堕渺茫。

万象闲无语，一蛩吟独哗。
肃肃月浸树，满庭秾李花。
风从月中来，吹我两鬓华。
北斗声回环，南斗亦横斜。
人生几良夜，吾行久天涯。
离居隔江汉，何由寄疏麻。

重倚春林泪竹枝，南游风物鬓成丝。
难寻桂岭千峰梦，更了湘山一段奇。
来去别无心外法，行藏休问塔中师。
若论大施门前事，竿木逢场且赋诗。

孺子沧浪濯缨处，千载新堂来卜邻。
潦收无波彻底静，东湖之水堂中人。
蒙阳花谱胜洛下，竹西药阑来海濒。
新篁绿沉桂丹渥，岳立奇石苍苔皴。
赏心满眼伴闭户，天风夜下扶车轮。
胸中种蠡妙经济，鬓须白雪朱颜春。
苍生未佚身未老，斯堂未可忘斯民。
四年西略可万世，孤撑独立扛千钧。
匹马幡幡恃天日，危言岌岌愁鬼神。
浮生蚤休信不恶，持此欲去非吾闻。
客游潇湘逢骑吹，知公已为苍生起。
公今少劳佚者多，湛辈乃可寒江蓑。

舟横攸河水，马滑潺陵道。
百里无鉏犁，闲田生春草。
春草亦已瘦，栖栖晚花少。
落日见行人，愁烟没孤鸟。
老翁雪髯鬓，生长识群盗。
归来四十年，墟里迹如扫。
莫讶土毛稀，须知人力槁。
生聚何当复，兹事恐终老。
人言古战场，疮痍猝难疗。
谁使至此极，天乎吾请祷。

水宿频欹侧，徒行又险艰。
舟危神女峡，马瘦鬼门关。
照夜烧畬陇，缘云种笮山。
催成头雪白，休说鬓丝斑。

大山如墙缺，小山如冢累。
众山直下看，方知此峰危。
木末见夔峡，一沟盎春泥。
中有天下险，造化真儿嬉。
峰顶不满笑，舟中鬓成丝。
登高尚超览，况乃绝俗姿。

走遍人间行路难，异乡风物杂悲欢。
三年北户梅边暖，万里西楼雪外寒。
已办鬓霜供岁籥，仍拼髀肉了征鞍。
故园云物知何似，试上东楼直北看。

折得瑶华付与谁，人间铅粉弄妆迟。
直须远寄骖鸾客，鬓脚飘飘可一枝。

岭梅蜀柳笑人忙，岁岁椒盘各异方。
耳畔逢人无鲁语，鬓边随我是吴霜。
新年后饮屠苏酒，故事先然窣堵香。
石笋新街好行乐，与民同处且逢场。

飞鸿衔子谩纷纷，万里西游始识真。
不管吴霜微点鬓，来看蜀锦烂争春。
倚阑定有司花女，秉烛仍留主夜神。
异县赏心谁与共，故人新作坐中宾。

小筑聊锄草棘荒，游人错比召南棠。
花边雾鬓风鬟满，酒畔云衣月扇香。
灿烂吟笺烦索句，淋漓醉墨自成行。
报章迟钝吾衰矣，终日冥搜谩七襄。

我读晁子诗，十语九慨伤。
长川日夜逝，鬓发空苍浪。
君家出世学，无生亦无亡。
乡谓法幢立，何乃槁木僵。
起灭不满笑，古来共楸行。
岂其捏目华，解翳海印光。
我酒愧薄薄，未能煖愁肠。
申以春风芽，一瀹万虑忘。
慧刀傥未割，会且掀禅床。
锦里有逢迎，谨避舍盖堂。
居然足音跫，好在故意长。
啁耳念一洗，迟君凤鸣冈。

门巷欢呼十里村，腊前风物已知春。
两年池上经行处，万里天边未去人。
客鬓花身俱岁晚，妆光酒色且时新。
海云桥下溪如镜，休把冠巾照路尘。

半明灯火话悲酸，此会情知后会难。
四海宦游多聚散，一生情事足悲欢。
鬓丝今夜不多黑，酒量彻明无数宽。
醉梦登舟都不记，但闻风雨满江寒。

食时方了大扶{扌舁}，前逢仄径仍崎岖。
悬崖破栈不可玩，舆丁挟我如腾狙。
平生行路险艰足，如今雪鬓应难绿。
却怜苔发镇长青，千古毵毵挂高木。

浦口舟藏寻丈悭，篙师抱膝朝暮闲。
逆风来从水府庙，浊浪欲碎小孤山。
太白犹高缺蟾堕，长江未尽归鬓斑。
短歌聊复怨行路，当有听者凋朱颜。

桂海冰天老岁华，直庐重上玉皇家。
当年曾识青青鬓，惟有东墙一架花。

半世轻随出岫云，如今归作卧云人。
小山有赋招游子，大块无私佚老身。
禅版梦中千嶂晓，鬓丝风里万花春。
新年社瓮鹅黄满，賸醉田头紫领巾。

前年送君朝明光，今年送君还故乡。
锦官楼上一樽酒，万里阊门折杨柳。
吴波沄沄蜀山苍，人生行路如许长。
相逢相送鬓如雪，人生能禁几离别。
房湖风月开春台，石湖水云归去来。
西棹东帆君未了，相逢还向阊门道。

拍岸清波扑岸埃，黑头霜鬓几徘徊。
禾兴门外官杨柳，又见扁舟上堰来。

海北天西两鬓蓬，闽山犹欠一枝筇。
鄞船荔子如新摘，行脚何须更雪峰。

一夜西风转酒旗，午余残暑不多时。
绿荷半蚀霜前叶，丹桂全封雨后枝。
忙里有诗偿日课，老来无赋为秋悲。
梳头小隶那知此，强向窗前数鬓丝。

俗间佳节自匆匆，老去悲秋又客中。
青嶂卷帘三面月，黄花吹鬓几丝风。
十年故国新栽柳，万里他乡旧转蓬。
谁与安排今夜梦，片帆飞到小篱东。

刮地晴飙退海痕，出门无扇可障尘。
麦枯瘠土何时雪，梅糁疏林昨夜春。
天镜风烟疑梦事，鬓霜时节尚官身。
裹章束带朝还暮，惭愧青鞋紫领巾。

鸿宝刀圭下九关，十年长奉玺封看。
扶持蒲柳身犹健，收拾桑榆岁又寒。
天地恩深双鬓雪，山川途远一心丹。
疲甿疾苦今何似，拜手归来愧伐檀。

忆随书剑此徘徊，投老双旌重把杯。
绿鬓风前无几在，黄花雨后不多开。
丰年江陇青黄遍，落日淮山紫翠来。
饮罢此身犹是客，乡心却附晚潮回。

荒园萧瑟懒追随，舞燕啼鶑各自私。
窗下日长多得睡，尊前花老不供诗。
吾衰久矣双蓬鬓，归去来兮一钓丝。
想见篱东春涨动，小舟无伴柳丝垂。

三椽一席度秋冬，造化儿嬉困此翁。
帖有王书难治眩，文如陈檄不驱风。
骨枯似枿肤如腊，发织成毡鬓作蓬。
点检病身还一笑，本来四大满虚空。

西楼第一红多叶，东苑无双紫压枝。
梦里东风忙里过，蒲团药鼎鬓成丝。

熨帖重寻毳衲，补苴尽护纸窗。
余生雪鬓禅榻，昨梦云帆涨江。

目眚浮珠珮，声尘籁玉箫。
秋怀潘鬓秃，午梦楚魂销。
注水瓶花醒，吹薪药鼎潮。
南柯何处是，斜日上廊腰。

四十逾四髭始黄，手持汉节临大荒。
舆疾归来皮骨在，两鬓尚作青丝光。
俛仰行年四十九，万里南驰复西走。
斑斑颔下点吴霜，犹可芟夷诳宾友。
屈指如今又十年，两年惫卧秋风前。
人生血气能几许，不待览镜知皤然。
长安后辈轻前辈，百方染药千金卖。
烦撋包裹夜不眠，无奈露头出光怪。
病翁高卧门长扃，垂雪毵毵骨更清。
儿童不作居士唤，唤作堂中老寿星。

濩落枵虚似瓠壶，新添雪鬓与霜须。
也知病叟形容变，非是仙儒骨相癯。
岁晚山林如自献，年丰田野亦多娱。
无端拙恙妨清乐，未许扁舟到五湖。

三峨参横大峨高，奔崖侧势倚半霄。
龙跧虎卧起且伏，旁睨沫水沱江朝。
禹从岷嶓过其下，奠山着籍称雄豪。
告成归来两阶舞，泗滨锡贡备九韶。
览观此石三叹息，髣髴蜀镇俱岧峣。
惜哉击拊堕簨虡，辇送淮海还山椒。
降商讫周谨呵护，磬氏无敢加镌雕。
刘项蜗争哄灵壁，血漂川谷流腥臊。
水官恐此被染涴，毡包席裹吴中逃。
市门大隠阅千祀，苔衣尘网薶孤标。
尤物显晦定有数，昨者惠顾不待招。
我昔西游踏禹迹，暑宿光相披重貂。
十年境落卧榼梦，摩挲壁画双鬓凋。
天怜爱山欲成癖，特设奇供慰寂寥。
恍然坐我宝岩上，疑有太古雪未消。
嵌根襞积巧入妙，峰顶箕踞贵不骄。
炉烟云浮布银界，隙日虹贯凝金桥。
是时岁杪卧衰疾，健起放杖惊儿曹。
龙钟绕围喜折屐，龟手拂拭寒侵袍。
太湖未暇商甲乙，罗浮天竺均鸿毛。
小峨之名神所畀，永与野老归渔樵。
作诗贺我得石友，且以并贺兹丘遭。

素衣京洛怅成缁，青鬓江吴喜未丝。
烛暗不眠谈旧事，酒阑作恶问行期。
琴书情话须亲戚，风雨残春更别离。
屈指归来重一笑，扫除门巷著旌麾。

中秋昨已等闲过，重九今还如梦来。
霜鬓数茎羞堕帻，黄花三度笑空杯。

积雪锢万瓦，云容如死灰。
岂惟梅柳寒，小槽冰春醅。
东风乃多事，仍将六花来。
儿女晓翻餠，呵手把一杯。
菘甲剪翠羽，韭黄{绝/刀}金钗。
齿牙幸牢洁，对案心眼开。
华年惜节物，况此霜鬓摧。
如何千日病，三见寅杓回。
旁人不堪忧，我心犹始孩。
衰翁岂知道，痴绝忘形骸。
化儿任恶剧，欢伯有奇怀。
余寒会退听，一笑当安排。

神仙懒学古浮丘，祖意慵参老赵州。
四壁尘埃心似水，一生风露鬓先秋。
病衰谨谢吴中客，技拙甘同楚国优。
斥鷃蓬蒿元自足，世间何必卧高楼。

万里山巅与水涯，春风招看杏园花。
向来科第直溷子，此去文章应满家。
休学游仙穷越巂，且从知己控褒斜。
南楼东望当思我，药裹堆中两鬓华。

禅床初著小山屏，夜久秋凉枕席清。
绕鬓飞蚊妨好梦，卧听檐雨入池声。

二十年前鬓未斑，下滩归路落潮干。
如今衰雪三千丈，却趁潮平再上滩。

园林随分有清凉，走遍人间梦几场。
铁砚磨成双鬓雪，桑弧射得一绳麻。
光阴画纸为棋局，事业看题检药囊。
受用切身如此尔，莫于身外更干忙。

燕寝香中暑气清，更烦云鬓插琼英。
明妆暗麝俱倾国，莫与矾仙品弟兄。

忆曾把酒泛湘漓，末利球边擘荔枝。
一笑相逢双玉树，花香如梦鬓如丝。

野外行吾意，城中寄却愁。
半秋三夜月，千古五湖舟。
涌地金芒发，行天玉镜流。
珠星沉不现，银汉黯如收。
高浪连三境，长风近十洲。
水天双对镜，身世一浮沤。
迥白包元气，空明慰病眸。
只怜心浩荡，不管鬓飕飗。
放棹真狂矣，关门有此不。
四并非易事，一笑亦难谋。
急管参渔笛，清歌间棹讴。
逢迎成邂逅，啸咏劝绸缪。
女撷蘋花献，妻倾竹叶酬。
今宵如不饮，何处可忘忧。
忆昔谁同赏，于今岁恰周。
陟冈睽鲁卫，伐木怆应刘。
独叹灵光在，能追汗漫游。
大都缘未尽，岂是病都瘳。
纵意褰篷席，轻生倚柁楼。
节宣诚小爽，犹胜赋悲秋。

许国心如日，还家鬓未星。
四并供燕喜，万事付撄宁。
东牖樽犹湛，南园醉不醒。
凄凉招隠路，苔蚀履綦青。

故人寥落似晨星，珍重书来问死生。
笔意不如当日健，鬓边应也雪千茎。

剪彩宜春胜，泥金祝寿幡。
雪梅同雪鬓，相对两凌寒。

剧郡思贤牧，名曹失望郎。
六参能几日，两鬓未全霜。
霅水新阡远，桐川旧隠荒。
绝怜垂白母，泪血独还乡。

玉笋风标右汉廷，起家聊直使车星。
古来将相多头黑，此去功名尚鬓青。
披草两年南北巷，折梅明日短长亭。
门前车辙从今少，寂寞柴荆且暂扃。

平生爱雪如子猷，江湖乘兴常泛舟。
长篙斲冰阴火迸，玉板破碎凝不流。
淙琤大响出船底，两舷戛击锵鸣球。
棹夫披蓑舞白凤，滩子挽𫄴拖素虬。
四开篷窗爱清供，风卷花絮飞来稠。
飘飘着衣宝唾住，片片入酒春酥浮。
醉中榜入玉烟去，耳热不管寒飕飕。
大千空蒙到何许，日暮未肯回船头。
夜深冻合随处泊，歌呼达晓鱼龙愁。
明朝掬雪颒且漱，挥毫落纸云烟遒。
新诗往往成故事，至今句法留沧洲。
推迁华年弦柱换，俛仰归鬓塘蒲秋。
晓衾闻雪亦健起，径欲一棹追昔游。
毡衫肨肛束浑脱，絮帽匼匝蒙兜鍪。
十步出门九步坐，儿女遮说相苛留。
谓言此是少年事，岁晚牖户当绸缪。
万景无穷鼎鼎至，百年有限垂垂休。
梦随落雁堕沙嘴，愁对饥鸱蹲瓦沟。
重寻胜践可复许，且挹清寒揩病眸。
须臾未遽妨性命，呼童尽卷风帘钩。

万里东来万里归，正怜寡妇与孤儿。
死生契阔心如铁，风雨飘摇鬓欲丝。
早集汉庭陪振鹭，莫留岷岭恋蹲鸱。
故家零落今余几，门户非君更属谁。

山西劲气何曾歇，秦汉迄今几奇杰。
张公长身须鬓苍，斜飞不入鹓鹭行。
狂卒叫讙民震扰，不劳谈笑斯须了。
皇上方披舆地图，烦公赤手系单于。
捕逐虎豹公则老，坐运筹策公尚少。

道得闲来尽未闲，颇缘幽事搅心间。
卧听雪作披衣起，不待天明带月看。
更觉梅枝殊摘索，只惊蓬鬓却羁单。
飞花岂解知人意，风里时时戏作团。

未嫌春晚不多花，只爱青原绿似瓜。
剩欲开怀纳岩壑，可堪病眼著风沙。
待船小立看鸥没，倚杖微吟尽帽斜。
客里更无诗遣闷，不愁两鬓不成华。

向来一旱鬓成丝，敢道新年雨脚垂。
未必催诗真强管，端令学稼失愁思。
只今且莫倾三峡，此后时须示一犁。
未爱少陵红湿句，可人却是道知时。

花飞十不啻五六，青子团枝失红簇。
江南桃李总成阴，不论少城与韦曲。
酴醾珍重不浪开，晚堆绿云点冰玉。
体薰山麝非一脐，水洗银河费千斛。
滴成小蓓密于糁，乱走长条柔可束。
醉眸须及月下来，破鼻细从风处触。
先生未必被花恼，偶与门人暮春浴。
为怜压架十万枝，小立傍边领新馥。
剩拼妙语宠琼蕤，更掇清英酿酃渌。
先生何得便杜门，霜鬓犹烦玉堂宿。

不见所知久，有怀何许开。
百书终作恶，千里为渠来。
邹鲁期程远，风霜鬓发催。
不应师友地，只么遣空回。

一腊天频雪，千山梅未花。
终年不为客，除夕恰辞家。
雨又垂垂落，风仍故故斜。
难开愁里眼，只益鬓边华。

诗穷不但两鬓霜，白发缘愁千丈长。
一年强半走道路，归来又见橘柚黄。
不如南邻更此里，醉折梅花照溪水。
扶藜时蹑大阮踪，觅句深参少陵髓。
昨游过眼不可留，今朝欲再亦何由。
新诗已落万人口，不应更著锦囊收。

温饱能消底，奔忙自作痴。
平生脚已茧，今日鬓将丝。
山刻霜余骨，梅临水底枝。
只嫌长落莫，不道许幽奇。

一年两踏西山路，西山笑人应解语。
胸中百斛朱墨尘，雨卷珠帘无半句。
殷勤买酒谢西山，惭愧山光开我颜。
鬓丝浑为催科白，尘埃满胸独遑惜。

数店疏仍密，千峰整复斜。
冰痕犹带浪，霜草自成花。
录录堪朝列，星星已鬓华。
帝城万事好，得似早还家。

呼酒东西玉，探梅南北枝。
相逢长不款，此别有余思。
古道寒如水，吾侪鬓已丝。
一生商略此，更待赠临岐。

鬓秃犹云少，书多却道穷。
柴门疏竹处，茅屋万山中。
幽梦时能忆，闲题底要工。
不知蝉报夏，为复自吟风。

老来无面见毛锥，犹把闲愁付小诗。
若道愁多头易白，鹭鸶从小鬓成丝。

五树梅花一树迟，花迟花早总离披。
春风只解吹梅落，不为愁人染鬓丝。

澹庵潜圣学，未许外人传。
门里存衣钵，吟边可管弦。
浣花宗武辔，儋耳小坡船。
绿鬓成黄壤，从今更问天。

宣城讯后忽年余，闽水风来又岁除。
人品只今推正始，诗声何止过黄初。
岂无天上同朝友，不寄山中半纸书。
珍重故人多问我，鬓毛半脱齿全疏。

雪入迎春鬓，茶醒学古胸。
梦回霜满屋，吟到月斜钟。

背壁青灯劝读书，窥窗素月唤看渠。
向来诸老端何似，未必千年便不如。
春后春前双雪鬓，江南江北一茅庐。
只愁夜饮无供给，小雨新肥半圃蔬。

春光唤入百花丛，寒力平欺两鬓蓬。
吹乱众红还复整，海棠却不怕东风。

云兴惠山顶，雨放太湖脚。
初愁望中远，忽在头上落。
白羽障乌巾，衣袖已沾渥。
归来看檐溜，如泻万仞壑。
霆裂大瑶瓮，电萦湿银索。
须臾水平阶，花坞失半角。
定知秧畴满，想见田父乐。
向来春夏交，旱气亦太虐。
山川已遍走，云物竟索寞。
双鬓愁得白，两膝拜将剥。
早知有今雨，老怀枉作恶。

身在荷香水影中，晓凉不与夜来同。
且抛书册梳蓬鬓，移转胡床受小风。

同郡同年总八人，七人零落一人存。
如何独立薰风里，犹怨霜花点鬓根。

淮南使者郎官星，瑞光夜烛荆溪清。
平生庞公不入城，令我折却屐齿迎。
交游云散别如雨，同舍诸郎半为土。
二老还将两鬓霜，三更重对孤灯语。
向来南宫绫锦堆，南窗北窗桃李开。
先生诵诗舌起雷，一字不似人间来。
剡藤染出梅花赋，句似梅花花似句。
几年金钥秘银钩，玉{氏}不施恐飞去。
秋风呼酒荷边亭，主人自醉客自醒。
侬能痛饮渠不饮，饮与不饮俱忘形。
鬓今如霜心如水，功名一念扶不起。
侬归螺山渠惠山，来岁相思二千里。

淮南使者郎官星，瑞光夜烛荆溪清。
平生庞公不入城，令我折却屐齿迎。
交游云散别如雨，同舍诸郎半为土。
二老还将两鬓霜，三更重对孤灯语。
向来南宫绫锦堆，南窗北窗桃李开。
先生诵诗舌起雷，一字不似人间来。
剡藤染出梅花赋，句似梅花花似句。
几年金钥秘银钩，玉{氏}不施恐飞去。
秋风呼酒荷边亭，主人自醉客自醒。
侬能痛饮渠不饮，饮与不饮俱忘形。
鬓今如霜心如水，功名一念扶不起。
侬归螺山渠惠山，来岁相思二千里。

初退生衣进熟衣，新凉只与睡相宜。
草争人迹微疏处，荷怯秋风欲动时。
又是一年将过眼，如何两鬓不成丝。
中元节后新来懒，草册才抄第二诗。

素丝久即黑，黑鬓久即丝。
丝黑有浣法，鬓丝无染期。
日月有底忙，昼夜驰向西。
江汉与之反，却向东方驰。
江汉西流日东落，鬓丝漆黑还如昨。
夜长何不秉烛游，自是人生不行乐。

素丝久即黑，黑鬓久即丝。
丝黑有浣法，鬓丝无染期。
日月有底忙，昼夜驰向西。
江汉与之反，却向东方驰。
江汉西流日东落，鬓丝漆黑还如昨。
夜长何不秉烛游，自是人生不行乐。

素丝久即黑，黑鬓久即丝。
丝黑有浣法，鬓丝无染期。
日月有底忙，昼夜驰向西。
江汉与之反，却向东方驰。
江汉西流日东落，鬓丝漆黑还如昨。
夜长何不秉烛游，自是人生不行乐。

嗟予不能知止如邴曼容，又不能毕昏如尚子平。
软红尘里白双鬓，坐见岁律空峥嵘。
催科抚字两何有，伎俩已穷惭九九。
拔薤一本水一杅，多谢同朝金石友。
雪欺老病忽抵巇，西山冻裂不留薇。
诗坛老将更黩武，我已三北犹穷追。
老怀不中数怊怅，急漉鹅黄翻瓮盎。
苛留残雪更些时，为我装严丽谯上。

玉立颂台上，风生宪府中。
雪霜欺两鬓，日月照孤忠。
荷橐相将紫，铭旌作么红。
北堂萱草露，应洒碧梧桐。

伯和来自西山西，西山爽气在睫眉。
胸中八索贮奇古，笔下九河走风雨。
君不见李家人物它家无，老蚌一产俱明珠。
郎罢致身已碧落，众雏争先见头角。
伯珍魁名北斗傍，仲简插脚鸳鹭行。
如何伯也袖两手，却去外台作宾友。
荆溪病守鬓星星，一见乡人双眼明。
白云飞处忽心动，不堪折柳还相送。
我自为客仍送君，梅边雪里正新春。
还家灯火更青简，给札兰台未渠晚。

东郭阿{夋兔}驼褐裳，清腹不着烟火香。
姮娥唤入广寒殿，诏许捣药不许尝。
金丹炼成紫皇喜，玉臼自携银汉洗。
偷将缺吻吸琼浆，蜕尽骨毛作仙子。
鬓丝吹落桂枝风，人间封作管城公。
先生何许得尸解，貌如枯蟾带玄疥。
麒麟擘脯未必如，耶律晒羓差不大。
先生锦心冰雪肠，银钩珠唾千万章。
管城奔命困书囿，阿{夋兔}漆身嬉醉乡。
老夫去年左车脱，匙抄烂饭犹戛戛。
太息再拜谢阿{夋兔}，尚堪挂壁萦蛛尘，一饭瞻仰齿生津。

偶来花下聊散策，落英满地珠为席。
绕花百匝不忍归，生怕幽芳怨孤寂。
仰头欲折一枝斜，自插白鬓明乌纱。
傍人劝我不用许，道我满头都是花。
初来也觉香破鼻，顷之无香亦无味。
虚疑黄昏花欲睡，不知被花薰得醉。
忽然细雨湿我头，雨落未落花先愁。
三点两点也不恶，未要打空花片休。

到得荆溪鬓尽斑，二年心力不曾闲。
如今归去无余恋，只有梅花惨别颜。

客从淮上来，往问故人信。
袖衔藤纸书，题字远已认。
既喜开其封，固觉减吾吝。
新诗不作寄，乃见子所慎。
向来能如今，岂有得观衅。
南方岁苦热，生蝗复饥馑。
忧心日自劳，霜发应满鬓。
知予欲东归，晓夕目不瞬。
贫难久待乏，薄禄藉霑润。
虽为委吏冗，亦自甘以进。
相望未得亲，终朝如抱疹。

马蹄践霜华，游国归何早。
重裘不畏寒，况复非远道。
谁言未顾期，登第鬓如葆。
解装喜可知，月下金壶倒。

驽马不惜蹄，出门莫畏泥。
泥中逢故友，十载相乖睽。
但怪苍鬓色，斑斑俯铁骊。
少立不及语，交策或东西。
向晚我还舟，君来访长堤。
对论出处迹，存没生悲啼。
勿言少壮日，志意吐虹霓。
而今七不堪，懒又甚于嵇。

楚童能捕鱼，乃在水边居。
手取眼不顾，情知獭未如。
鬓上浮萍草，点点绿有余。
既挈不暇理，归来莫取渠。

蛟人困卧寒潭底，怗波蒙蒙垂白绡。
波上女儿飞轻桡，逆流自与郎去樵。
风吹鬓发不及撩，鸦翅卷起虿尾翘。
浓缬罗带长绕腰，日暮下来吹短箫。

盲风吼空来，不识前山遮。
回激入湾口，暗浪腾水涯。
喧闻破我船，沉没惊一家。
晦昧若涂漆，心绪如乱麻。
灯光不出户，鬼火空照沙。
百物任漂荡，薄命谁怨嗟。
但存此空舟，坐类鸟寄槎。
妻孥皆失色，一夕鬓欲华。
詹惶俟天明，顷刻抵岁遐。
雨寒鸡唱迟，况乃城上鸦。

已先群木得春色，不与杏花为比红。
薄薄远香来涧谷，疏疏寒影近房栊。
全枝恶折憎邻女，短笛横吹怨楚童。
坠萼谁将呵在鬓，蕊残金粟上眉虫。

悲哀易衰老，鬓忽见二毛。
苟生亦何乐，慈母年且高。
勉力向药物，曲畦聊自薅。
胡麻养气血，种以督儿曹。
傍枝延扶疏，修䇲繁橐韬。
霜前未坚好，霜后可炮熬。
诚非腾云术，顾此实以劳。

古堤多长榆，落荚鹅眼小。
其下迅黄流，其上鸣黄鸟。
安知舟中人，黑鬓日已少。
千里归大梁，玉笙闻{穴/叫}窕。
终朝不成曲，幽响在林表。
莫羡沙路行，金鞭驰袅袅。

予从江南来，见子东浦榛。
问子何不治，子兄游洛濒。
子素乐文字，而复养慈亲。
去年始升朝，差差陪缙绅。
今也与吾肩，行立笑语频。
未经鬓发改，喜预班缀新。
思如曩时会，浩饮不计巡。
往谒持约史，文辞愧彬彬。
谓将一乘粟，欲敌千箱囷。
然而泽中蛇，时得龙一鳞。
况复周孔教，幸逢舜禹辰。
又究志所之，兹学岂不臻。
谁其起予者，视子为席珍。
趋韩亦已工，比孟犹欠淳。
慎勿惊怪奇，怪奇世多摈。
吾惭辽东豕，未见西狩麟。
汩汩尘泥间，曷辨玉与珉。
昨来忽有知，所索非所循。
使焉转磨衡，安得目不眴。
诚闻苑囿美，难遣麋鹿驯。
自惟体衰苶，宁堪事艰辛。
宜收蹭蹬迹，却返江湖滨。
浸胫水活活，漫滩石磷磷。
垂钓红鬐登，举袂白羽振。
以此全吾性，胡能往问津。
非同子少年，柯叶正蓁蓁。

霜前江水磨碧铜，岸背菱叶翘赤虫。
吴郎鬓丝生几缕，不羞月上扶桑东。
羞见清波照人影，去时黑发吹春风。
五年归来妇应喜，从此不问西飞鸿。

鬓丝不是吴蚕吐，未到吴中已成缕。
清肠无茧自能生，穷愁便织连今古。
论兵说剑三十秋，乃知功名难强取。
往往横遭年少轻，好在驱车海边去。
海边郡民迎太守，黍作壶浆牛作脯。
剩持盐豉煮紫莼，卵色椀宽光欲舞。
试寻陆机旧时迹，画舟乌榜穿平浦。
秋草宅荒闻杜鹃，应暂徘徊解腰组。

秦女乘鸾遗翠羽，落在人间与风舞。
风休不归谁作主，此郎拾取装金缕。
郎家主妇爱且怜，系向裙腰同出处。
朝来邻里偶经过，方朔邹枚争欲睹。
主人重客苦留连，急走钿车令去取。
酒巡未匝掩合扉，忽已闻归报鹦鹉。
重匀朱粉临镜台，促息不停催出户。
正抱琵琶稳系绦，辊作轻雷拢作雨。
自解弹成啄木声，岂唯能写胡人语。
醉眼流波入鬓时，弦慢邀郎紧弦柱。
身柔柱涩郎力微，欲倩傍人频顾主。
主何磊落风味多，就请上宾无不许。
相疏情远谁称渠，画拨当胸客当去。

家近古临邛，闻多木兰树。
其人袭芳馨，乃有相如赋。
成名三十年，始见列鸳鹭。
出为资阳长，秋鬓已点素。
天子爱黔黎，归与蜀民谕。
当时同洛阳，过半作丘墓。
屈指今所存，无如君最故。
唯酒可饯行，不饮车空驻。

盗发广陵冢，及扉开石枢。
中环走彻道，高阔可通车。
五尺铜铸人，执兵冠服朱。
壁石刻位号，列侍幽宫隅。
殿将将军属，侍郎常侍俱。
启棺见其尸，鬓斑颜未渝。
白璧十双藉，云母一尺铺。
黄金塞耳鼻，千岁不腐枯。
生为贵与富，死与人未殊。
后世逢暴祸，虽久将焉如。
尧舜及周孔，岂不固形躯。

将归谢公郡，喜见阮家儿。
但对月和水，那能酒似池。
衰形疑镜照，葆鬓怯霜吹。
宿雁不堪托，乡人知未知。

颜公忠血化为碧，颜公奇笔留在石。
十存三四复不完，完者椎模少棱壁。
许昌断碣称最佳，已经田火侵钩画。
今复泾山好事人，别识偶得从粪砾。
青天云破星辰明，牵牛半没河叙白。
日来翻覆又睹字，久苦堙埋窟蝼蝈。
碑身上下亡八九，况乃龟蚨与螭额。
不知岁月纪述由，真卿二字如新迹。
蚕头缺𫜰燕尾断，斩玉摧金竞{艹狼}藉。
颜公名与乔岳齐，置在穷乡犹弃掷。
孤城野鬼多神灵，守此隳残应自惜。
不虞发掘出幽沉，泣雨霏霏愁向夕。
毡敲墨刷将寄谁，不付惊弦付鸾翮。
鸾飞万里遍八荒，岂止持传吴楚客。
中郎有孙能此书，要官木刻输金帛。
方为大尹虽少闲，得之究玩如毂炙。
我鬓蓬然两眼花，欲学辛勤定无益。
人生爱留身后名，□□立勋书史册。
□□终知有磨灭，至刚可销坚可折。
欲图亿载安所设，世上转头方耳热。

旧来鸡距说宣城，近来墨池说毗陵。
不知阿谁喜柔懦，毛颖只今泥样软。
笔头政要挽千钧，渠自无力随人转。
兔尖如针利如锥，方能幻出抉石猊。
少年免冠已秃鬓，老去种种将奚为。
就中周寿差可意，锐头将军殊解事。
铦锋不用洮州砺，刚肠颇学汲都尉。
先生焚香坐明窗，中书奋髯猬毛张。
愿翻墨汁诗战场，先生一挥十万行。
梅花微笑看在旁，吾诗虽非云锦章，中有梅花玉雪香。

峭寒穿屋透衣裘，欺得诗人两鬓秋。
从此莫教三日暖，花开花落却成愁。

一生行路便多愁，落得星星两鬓秋。
数尽归程到家了，此身犹未出苏州。

老子那知鬓脚凋，忍寒拚命看珠跳。
却嫌地暖无冰冻，恰则飞来恰则销。

紫泥夜下日星晖，赤舄朝看衮绣归。
中国如今相司马，四夷见说问非衣。
金鱼玉带明霜鬓，斗极台符拱太微。
卫武年龄子仪考，一身双美古来稀。

石湖醉眼小太空，乌纱白纻双鬓蓬。
翰林来从昭回上，满袖天香山水中。
青山半边日欲没，珠宫涌出初圜月。
两仙一棹软琉璃，碎撼广寒桂花雪。
中流浪作凛不回，两手播洒千银堆。
不知浩浩洪流后，曾有兹游奇特来。
古人今人烟一抹，谁煎麟角续弦绝。
一生句里万斛愁，只白秋来千丈发。

月流银汉小徘徊，似恋空庭独树梅。
玉漏听来更二点，烛花翦了晕重开。
病身不饮看人醉，干雪无端上鬓来。
后日老衰知健否，只今六九已摧隤。

未应白菊减于黄，金作钿心玉作裳。
一夜西风开瘦蕾，两年南海伴重阳。
若言佳节如常日，为底寒花分外香。
挼蕊浮杯莫多著，一枝留插鬓边霜。

凤辇云行露未销，鸾旗风动柳相高。
晴雷出地传清跸，霁日吹红染御袍。
喜见天颜浮玉藻，归从原庙荐樱桃。
小臣再得瞻黄伞，两鬓星星不满搔。

不会邻家养鸽儿，清晨齐放晚齐归。
网丝到处萦人鬓，欲打蜘蛛拣最肥。

昨日茱萸未苦香，今朝篱菊顿然黄。
浮英泛蕊多多著，旧酒新醅细细尝。
节里且追千载事，鬓边管得几茎霜。
正冠落帽都儿态，自笑狂夫老不狂。

早宴黄花诣粉闱，晚挼春草染朝衣。
却提猛士弓弯月，去扫封狐雪打围。
绿鬓朱颜君胜我，青春白日我思归。
何时共瀹青原茗，下看江鸥来去飞。

墨池杨子云，云间陆士龙。
天憎二子巧言语，只遣相别无相逢。
长安市上忽再值，向来一别三千岁。
王母桃花落几番，北斗柄烂银河干。
双鬓成丝丝似雪，两翁对面面如丹。
借问别来各何向，渭水东流我西上。
金印斗大直几钱，锦囊山齐今几篇。
诗家不愁吟不彻，只愁天地无风月。
君不见汉家平津侯，东阁冠盖如云浮。
又不见当时大将军，公卿雅拜如星奔。
祗今云散星亦散，也无鹿登台榭羊登坟。
何时与君上庐阜，都将砚水供瀑布。
磨镰更斫扶桑树，𢭏皮作纸裁烟雾，云锦天机织诗句。
孤山海棠今已开，上巳未有游人来。
与君火急到一回，一杯一杯复一杯。
管他玉山颓不颓，诗名于我何有哉。

剑外归乘使者车，浙东新得左鱼符。
可怜霜鬓何人问，焉用诗名绝世无。
雕得心肝百杂碎，依前涂辙九盘纡。
少陵生在穷如虱，千载诗人拜蹇馿。

生怕炎天老又逢，草虫扇子献奇功。
还将多稼亭前月，卷尽西湖柳上风。
蚱蜢翅轻涂翡翠，蜻蜓腰细滴猩红。
旧时绿鬓常州守，今作霜髯一秃翁。

我昔山林人不识，或疑谪仙或狂客。
仰看青天不看人，醉里那知眼青白。
一携破砚入长安，素衣成缁绿鬓斑。
上林麒麟著野马，沧洲鸥鹭缀孔鸾。
汉宫威仪既不入贵人样，灞桥风雪又不见诗人相。
不须览镜照清溪，我亦自憎尘俗状。
叶君着眼秋月明，叶君下笔秋风生。
市人请画即唾骂，只写龙章凤姿公与卿。
肯来为予写衰貌，掷笔掉头欣入妙。
相逢可惜迟十年，不见诗翁昔年少。

请外天难达，留中日不遑。
乌啼金殿月，鹭集玉阶霜。
出晚缘堂白，归时报录黄。
来年六十一，六十鬓苍苍。

朔云暗天垂到地，朔风裂山吹脱耳。
长江万顷一艇子，一夜雪寒不成睡。
诗翁晓起鬓髼松，缩颈微掀黄篾篷。
夜来急雪已晴了，东方一抹轻霞红。
江梅的皪开独树，篷间截入梅尺许。
老干新枝紫复青，花雕白玉须黄金。
满身满面都是雪，梅雪却与霞争明。
不知诗翁何处得霜锯，和雪和梅𣃁将去。
恐是并州快剪刀，不然吴刚修月斧。
下无根干上无梢，一眼横陈梅半腰。
东省拈出寒萧萧，至今花头雪未销。

辛卯中书落笔年，曾陪学士堵墙间。
看渠手把州麾去，故里春迎昼绣还。
我似青蒿君玉树，君方绿鬓我苍颜。
一尊话别休辞醉，报政归来紫禁班。

殿上胪传第一声，殿前拭目万人惊。
名登龙虎黄金榜，人在烟霄白玉京。
香满乾坤书一卷，风吹鬓发雪千茎。
旧时脱却银袍处，还望清光侍集英。

再入修门访旧游，故人相见喜还愁。
茂林修竹君髯碧，折苇枯荷我鬓秋。
莫把升沉着怀抱，古来贤圣几公侯。
一尊追送江东棹，梦逐清波弄白鸥。

甲戌花时策集英，相看须鬓各青青。
曲江初别春三月，北阙重来再一星。
百石去官君似邴，千年归鹤我输丁。
因书若寄杨员外，莫道山寒少茯苓。

老子年来不愿余，祇惭霜鬓入金铺。
故山自有梅千树，梦绕横枝撚断须。

浸得荷花水一盆，将来洗面漱牙根。
凉生须鬓香生颊，沉麝龙涎却是村。

淡溪居士登九龄，朱颜青鬓如后生。
横拖仙人绿玉杖，倒诵上帝黄庭经。
璇霄仙籍书姓名，丹霞染诰金花绫。
近来更觉双眼明，夜抄蝇头窗下灯。
登山临水两脚轻，御风骑气不用行。
何人有笔笔无尘，鹅溪一幅为写真。
乌纱白苎坐鼓琴，上有千岁长松青。
令威旁舞玄夫听，个是活底南极老人星。

剑池一日百周遭，雨后闲来照鬓毛。
主管园林鶑称意，巡行荷芰鹭宣劳。
不须见我还飞去，便与移文告汝曹。
一事恼人无问处，南山高是北山高。

传语清心阁，欣逢诗主人。
鶑花无恙否，风月一番新。
旧日行吟处，今来迹已陈。
应怜杨县尹，须鬓两如银。

与君鬓发总星星，诗句输君老更成。
别去多时频梦见，夜来一雨又秋生。
故人金石情犹在，赠我琼琚雪似清。
谁把尤杨语同日，不教李杜独齐名。

常州曾作两年住，一别重来十年许。
岸头杨柳记得无，总是行春系船处。
自笑恍如丁令威，老怀成喜亦成悲。
人民城郭依然是，只有向来须鬓非。

雕碎肝脾只坐诗，须髯成雪鬓成丝。
暮云薄幸斜阳劣，合造清愁付阿谁。

岂但湖天好，诸村总可人。
麦苗染不就，茅屋画来真。
行止随缘著，江山到处新。
十年三过此，赢得鬓如银。

天公极意办元宵，顷刻挼云作雪飘。
茂苑长洲花剪玉，苏台香径砌成瑶。
千灯剩喜开红药，两鬓还惊插素标。
客子孤舟寒折骨，无端诗伯苦相撩。

斫尽江边杨柳梢，要教新岁换新条。
老夫也镊霜须鬓，镊却霜根出雪苗。

石翁谁怒犹睅目，石婆多愁鬓先秃。
荒山野水四无人，二老对立今几春。
珠襦玉匣化为土，金雁银凫亦飞去。
知是六朝何帝陵，摩娑碧藓俱无语。

河东鸑鷟志青天，冀北麒麟受玉鞭。
二十年前元脱颖，五千人里又遗贤。
请君更草凌云赋，老我重看斫桂仙。
趁取春风双鬓绿，收科谁后复谁先。

出处何心一似云，世间万事不关身。
补天炼石无虚日，忧国如家有几人。
千载芬香只忠孝，百年富贵竟埃尘。
看君两鬓青青在，不晚归来侍玉宸。

我不如森森千丈松，我不如濯濯春月柳。
髯疏鬓秃已雪霜，皮皱肉皴真老丑。
叶生画时颜尚朱，王生画时骨更臞。
一生爱山吟不就，两肩化作秋山瘦。
君不见褒公鄂公图凌烟，腰间羽箭大如椽。
君不见浣花醉图粉墨落，日斜泥滑馿失脚。
贵人寒士两相嗤，画图犹在人已非。
王生王生且停手，不如生前一杯酒。

天暖酒易醺，春暮花难觅。
意行到南园，杏子半红碧。
轻风动高枝，可望不可摘。
耸肩跂一足，偶尔攀翻得。
攀条初亦喜，折条还复惜。
小苦已自韵，未酸政堪吃。
聊将插鬓归，空樽有余沥。

去秋行部惨山容，得似春山意态浓。
嫩绿峰当新雨后，乱红花发烂晴中。
仙姿玉骨丹青写，雾鬓风鬟锦绣幪。
染得笔头生五色，急将描取入诗筒。

天齐玉立万孱颜，三日深行紫翠间。
便是昨来千佛阁，望中见此两州山。
诗家寒刮少陵骨，宫样高梳西子鬟。
祗好遥看莫登览，今晨登处鬓都斑。

菊花肯为别人黄，长怨先生不断肠。
两鬓尽凋无地插，一杯细嚼入神香。

死爱花枝不忍吹，醉来恣意折芳菲。
鬓边插得梅花满，更撚南枝满把归。

等春不到怨春迟，又是红稀绿满枝。
雨后晚花犹好在，槛前残醉欲醒时。
百年人事皆如许，千载诗声亦浪垂。
金印不争争钓石，更饶争得鬓边丝。

旧日张三影，今时赵半杯。
谁将牌印子，牒过草庐来。
一代风流尽，余年鬓发催。
愁边对诗酒，怀抱向谁开。

碧落仙人出作州，青原诗伯佐承流。
江山得助催新句，风月平分入胜游。
清献濂溪两宾主，崆峒章贡再赓酬。
旧时绿水红莲客，南望旗幢鬓已秋。

旧说黄杨厄闰年，今年并厄菊花天。
但挼青蕊浮新酒，何必黄金铸小钱。
半醉嚼香霜月底，一枝却老鬓丝边。
阿谁会得开迟意，暗展重阳十月前。

鬓少梳欲无，髭短镊更少。
搔鬓祗撚髭，觅句何日了。

鬓少梳欲无，髭短镊更少。
搔鬓祗撚髭，觅句何日了。

吹灯览镜又匆匆，乌帽新时白鬓空。
残月忙追晓星上，飞霜先到轿窗中。
如何五鼓寒十倍，不肯半分饶一翁。
到得火轮相暖热，山霏特地碧曚昽。

疏髯撚欲无，短鬓搔已秃。
定知得句来，暗喜见眉目。

归去来兮，平生怀归今得归。
有未归而不怿，岂当怿而更悲。
愧一陶之不若，庶二疏兮可追。
肖令威之归辽，喟物是而人非。
捐水苍兮今佩，反芰制兮昨衣。
恋岂谖夫太紫，分敢逾于少微。
如鹿得草，望绿斯奔。
如鹤出笼，岂复入门。
屦虽未得，而趾故存。
谓予不信，有如泰樽。
月喜予之言归，隤清晖而照颜。
山喜予以出迎，相劳苦其平安。
江喜予而舞波，击碎雪于云关。
纷邻曲之老穉，羌堵墙以来观。
沸里巷之犬鸡，亦喜翁之蚤还。
惊鬓髯之两霜，尚赳赳而桓桓。
归去来兮，半天下以倦游。
饥予驱而予出，奚俟饱而无求。
观一箪之屡空，躬自乐而人忧。
暨一区之草玄，娱羲画与箕畴。
岂慕胥靡，济川作舟。
矧先人之敝庐，有一壑兮一丘。
后千寻兮茂林，前十里兮清流。
耿靡羡而载营，蹇何骛而不休。
已矣乎!用舍匪吾，行止匪时。
何至啜醨如渔父，何必乎誓墓兮如羲之。
吾行可枉涂，吾止可预期。
应耘耔而端委，犹端委而耘籽。
对天地而一哂，酢风光以千诗。
抵槁茎与朽壳，岂复从詹尹而决疑。

闻道维扬地望雄，风流人物似江东。
六龙前日临淮海，五马由来说醉翁。
璧月几桥留夜色，珠帘十里待春风。
遥知九日平山会，笑插茱萸满鬓红。

曾见麻姑过蔡经，却陪王导宴新亭。
博文正自鄙木彊，操论未应谈竹形。
入幕久依池水绿，读书行照杖藜青。
箧中知有还丹在，不用临溪怜鬓星。

叹息闺房秀，霜摧鬓未华。
女功丞相念，妇道里人嗟。
石窌脂田废，涛江粉旐斜。
西风看花泪，寂寞小窗纱。

星聚曾尊德，箕张客避风。
别离双鬓异，邂逅一尊同。
五岭皇华使，扁舟渔钓翁。
江分鸿不到，书札若为通。

忆驱千骑过田间，充国年耆鬓未斑。
遗事剧谈黄阁老，旧游追记玉门关。
横槎只道南通海，妖梦那知夜裂山。
宿将如今几人在，稍听鼙鼓涕先潸。

我比同年百不能，只余霜鬓愧师兄。
殷勤觅句无言说，共拨寒灰听水声。

蓬山落拓复经春，宦海茫洋懒问津。
志节渐消平日壮，鬓毛空比去年新。
午桥早并绯衣相，一月还同赤壁人。
天遣驽骀追骥𫘧，无如才德异疵醇。

当年给札踏金銮，重到依然九月寒。
学士策询学士策，秘书官试秘书官。
自怜绿鬓非前度，尚喜青衫总一般。
寄与浙东程阁老，莫矜红旆笑儒酸。

泰陵耆旧日衰槁，白也胡为颜色好。
何曾山林采大药，更说方书试鸿宝。
千年鼻祖翔太清，至言八千授长生。
坐令耳孙守家法，八十鬓绿双瞳明。
昨日人为澹庵寿，今朝竹院笙歌奏。
二老风流总健强，盛事他时恐难又。
陛下圣德师文王，作兴锐欲恢封疆。
盍归乎来不可缓，凛凛梁栋扶明堂。

君不见当年卫武髦且期，尚欲进德形箴规。
又不见潞公堂成过九十，精神折冲夸德威。
公今年才六十耳，朱颜绿鬓俨未衰。
便从午桥乐暇佚，宁独不畏二老讥。
恭惟中兴圣明主，焦心劳思抚四夷。
山东河北因戎索，远民日夜思王师。
楼号筹边宜属意，堂名佚老谁敢知。
请赓方叔壮猷雅，第入宣王复古诗。

当年驾鹤共骖鸾，对蹑丹梯上广寒。
绿鬓旋同依帅府，华颠今并列王官。
文才似我无多子，契分于君有四般。
念旧不妨频枉驾，瓮头随意酌甘酸。

忆昔归田友麋鹿，雪里寻梅踏瑶玉。
巡檐屡作杜陵笑，穷路几为步兵哭。
忽逢绿衣鬓如云，歌舞醉人睡昏昏。
觉来但有风相袭，梦断初无香返魂。
岂知重见长安雪，喜极丰年箫鼓咽。
更读裴公东阁诗，仍分处士西湖月。
皎如玉树临我傍，幸同待漏靴满霜。
但愿和羹继先业，不辞草制搜枯肠。

王觐十五载，归来稀旧交。
我鬓昔已华，今兹固宜凋。
去国甫重五，还家倏登高。
永和有兄弟，咫尺如烟霄。
缅怀江东使，地远心更劳。
遥知上翠微，江山胜金焦。
岂无茱萸酒，望望心郁陶。
相从会有日，永矣非一朝。

共政时虽少，同朝日最多。
联鏕趋鹤禁，列馔祝鸡窠。
平昔颜常好，归来鬓未皤。
飞升寻乃祖，示病笑维摩。

王父当年此治中，嗟予鬓角未成童。
只因阖郡攀泥轼，何事偏图鹤发翁。

鬓发皤然八十春，若为百倍比庄椿。
藉令十此如彭祖，亦是鸡窠九世人。

少年日醉郁孤台，鼎立三禅屡往来。
豪气虽存谁复识，形容变尽鬓皑皑。

精不摇，神不骄，鬓任髡，颜任凋。
人扰扰而胶胶，尔寂寂而寥寥。
知壶子其谁何，异渔父之堪描。
往壁观以默照，免室迩而人遥。

□□□□□□□，□□□□□□□。
□□一声争理鬓，官家来奉万年卮。

景龙学士赋新诗，剪彩宫花插鬓归。
何似未央深驻辇，教吟春日得春衣。

征辕已动不容攀，回首棠阴蔽芾间。
为郡不知歌舞乐，忧民赢得鬓毛斑。
澄清未展须持节，注想方深便赐环。
从此相思隔烟水，梦魂飞不到螺山。

旅愁底物堪破除，闲出西湖弄妍靡。
苍山为鬓水为鉴，烟幕霓裳秀而绮。
兴酣剧饮醉如泥，妄意将湖比西子。
傍人见之为绝倒，谓我愚痴长康似。
归来寂历竟何得，只有熏熏黑甜美。
梦魂依旧过西湖，潮怒殷床惊不起。

高侯吾所畏，学问觑壶奥。
秋水莹精神，春华丽词藻。
三馆朅来游，两鬓青未皓。
何心玩岁月，刻意事探讨。
二志既崇成，八书可偕考。
乌台𥩟风采，纶闱须典诰。
引疾遽有祈，勇退一何早。
丹丘非大名，泥轼仅小好。
会看有诏追，岂必俟身到。
行矣即轻安，恺悌神所劳。

金华千古赤松宅，中有初平叱羊石。
双溪衮衮泻苍波，三洞潭潭接天碧。
锺英孕粹昴星精，文章蚤岁瑞王廷。
横飞直上九万里，红颜两鬓何青青。
金銮畴昔挥毫处，尝草尺书招赞普。
职亲孰听玉宸钟，夜分更秉金莲炬。
只今右府冠枢衡，坐运精神驱五兵。
一烽莫睹狼烟燧，四海不闻金革声。
苍生颙颙待霖雨，黄屋便蕃颁异数。
姓名久已覆金瓯，东街行筑沙堤路。
江左夷吾望更尊，二十四考何足论。
已见威棱动蛮貊，会看勋业照乾坤。
六十门生焚蕙炷，再拜祝公如卫武。
柱石皇家不计年，长容矿质入陶甄。

金华千仞摩穹苍，双溪迢迢碧流长。
清淑之气从风翔，霜缣雾縠不足当。
真贤挺生金玉相，上撷屈艳薰班香。
畴昔视草居明光，鸿文大册压常杨。
既升紫枢兵气扬，运筹决胜如子房。
鸿钧一气转混茫，相吉崇璟何足方。
直与夔龙为雁行，烟火万里俱耕桑。
冠带百蛮走梯航，玉皇案前勤赞襄。
坐令我宋如虞唐，中书事业殊未央。
二十四考嗤汾阳，北堂西母寿而康。
荣封大国富井疆，锦衣命服粲煌煌。
麻姑一半鬓未霜，亭亭玉树阶兰芳。
徽献凝操书道昌，向来王谢今祇王。
十倍江左浩莫量，四海同词祝寿觞。
愿公寿比赤松强，永作一柱扶明堂。

昔日题诗处，重来续胜游。
绿阴初入夏，苍鬓几经秋。
细雨渡头市，孤烟汀际舟。
溪山虽信美，翻恨不淹留。

檄至方云急，吾行敢滞留。
朔风经小渡，细雨过中洲。
冉冉新斑鬓，飘飘敝黑裘。
欲知来往久，三见月如钩。

渐老身仍健，多愁鬓易华。
异乡逢至节，细雨见梅花。
酒薄那能醉，诗成敢自夸。
何时故园里，徙倚看横斜。

彩棒漫分部，牛刀新发硎。
花城方窃荫，瓜戍已余蓂。
生计双蓬鬓，归心几驿亭。
他时重会面，应是眼俱青。

渐喜家居近，相望六驿间。
脱身江左役，洗眼浙东山。
乡味初充馔，慈闱亦破颜。
经过縠溪水，应笑鬓毛斑。

出处双青鬓，生涯一钓舟。
浅深山远近，浓淡树稀稠。
隠几昼逾静，卷帘春更幽。
何当乘兴去，舣棹向汀洲。

绿鬓怀中诏，清秋向上都。
圣图方广大，贤路不崎岖。
会见除清切，宁须复转输。
公如任风宪，抨劾莫踟蹰。

绿发经行处，重来两鬓丝。
共谁论旧事，何处有新诗。
鉴水春妍蚤，兰亭雪意迟。
邦人争指似，寿母近期颐。

渐老良多感，悲秋强自宽。
鬓惊潘掾白，衣怯范生寒。
迳合荒苔碧，窗明落叶丹。
浇愁须暂醉，忍放酒杯干。

客里逢重九，萧萧落叶风。
略无花对菊，但有鬓如蓬。
蕉卷新收绿，枫旗半展红。
登临语宗武，剩喜一樽同。

剩涨三篙水，宽围十里山。
垂杨飞舞里，细雨有无间。
把酒从杯溢，题诗任鬓斑。
青春仍暇日，莫惜晚西还。

省庐频宿直，何异在承明。
地峻江声近，风轻荷气清。
鬓毛真骑省，诗思小阴铿。
记得山村日，驰情向玉京。

对阁思槐市，成规愧奉常。
六年谈笑阻，千里梦魂长。
将漕衣仍绣，空餐鬓已苍。
何当奉犀麈，风月要平章。

客毡寒莫致，官舍总萧然。
睡思茶甘外，穷愁酒力边。
未成投辖饮，时作拨书眠。
野鹤如双鬓，衰迟祇自怜。

今宵端正月，故故向湖山。
玉兔窥杯凸，冰娥怪鬓斑。
诗情甪里逸，酒胆夏黄悭。
兴罢度桥处，天风松桂间。

重阳时候在青阳，野店山肴对举觞。
菊蘂半开簪鬓好，橘包初破噀人香。
西风有意吹纱帽，细雨无情湿锦障。
但得一樽相对饮，不须更问是他乡。

少年魂梦到庐山，今日亲游鬓已斑。
聊复挥毫吟紫翠，未妨拄颊对孱颜。
遥看飞瀑三千丈，近去青天咫尺间。
不为白云频属念，应游此地不知还。

相携摄履响层峦，翠蔓苍萝着处攀。
身在天台秋色里，路经巫峡暮云间。
欲飞还住一仙子，似淡如浓双远山。
笑尽一樽无处觅，断肠雾鬓与风鬟。

曲江分袂十年中，一笑相逢楚水东。
西掖判花知思涌，南墙哦竹坐诗穷。
秋风但觉艅艎驶，昼绣何妨画{卓戈}雄。
道过夔门王内史，为言双鬓已如蓬。

老大无堪鬓似银，虚名犹复玷簪绅。
久为碌碌趋朝士，暂作栖栖去国人。
行李冲寒归故里，江梅偷煖报新春。
万锺于我何加益，三釜新来喜及亲。

三年留滞江之南，归来故园寝亦甘。
经理草堂唐宝应，耘锄荒径晋陶潜。
寸心自昔似南八，双鬓只今如谢三。
手栽杨柳既合抱，木尚如此人何堪。

横枝梅花最先开，影著清浅无纤埃。
寿阳妆额依然在，姑射冰肌何处来。
无数雪花新点缀，几番霜鬓独徘徊。
想见怀安官道侧，十里洁白如琼瑰。

世事年来已饱更，百年今夕两分平。
窗间蜡炬偎人煖，缾里梅花照眼明。
瓦屋三间聊足喜，鬓霜千丈总堪惊。
明朝同上西山望，应有江湖春水生。

休惊双鬓二毛加，且喜东君发物华。
未向林梢开嫩叶，先于檐际舞飞花。
鼠须正好书春帖，蟹眼偏宜试露芽。
便欲扁舟访安道，不堪山驿水程赊。

月宿南斗穷何遣，爬沙脚手钝可咍。
一生冰清但糠秕，两鬓雪白独尘埃。
达人疑剑未免按，夷途荐毂谁当推。
公乎行矣断国论，能忘料理忍穷枚。

去年连辔到朝阳，红日初添一线长。
八俊偶同人已羡，四难俱得计真良。
浇肠竹叶惊深碧，插鬓梅花咤浅黄。
回首只今深似梦，云山烟水正相望。

礼乐诗书一世英，碧油青鬓二难并。
惯看词翰流三峡，剩有精神驱五兵。
暂向坤维聊镇抚，却归天阙致升平。
明年春水如天日，彩鹢乘风向帝京。

黄合调元鬓未霜，祇应书考似汾阳。
恳辞阊阖沙堤路，暂乐蓬莱燕寝香。
茂烈未饶周叔虎，英词宁谢汉班扬。
会看绣衮重催起，快卷三江入寿觞。

谁识尊前戏彩身，须髯如棘鬓如银。
久为朝士空餐甚，又见秋声满耳新。
元亮祇思三迳乐，子云何事九衢尘。
襟期兰契如君少，未可匆匆动去轮。

人日肩舆度晓峰，长松偃蹇倚晴空。
几年不见根如铁，老境重来鬓似蓬。
独树未须夸老杜，五楸那复论韩公。
青幢翠盖貌难似，想见霏霏烟雨蒙。

谁将秋色替云峰，万里炎歊一洗空。
细雨复青池上草，西风顿白鬓边蓬。
聊同吾党二三子，来访山中十八公。
更拟夜深乘月到，要看香雾共冥蒙。

木落长空浄，秋深爽气多。
澹烟浮远树，晶日泊平蓑。
小艇浮深碧，孤筇曳慢坡。
菊花簪雪鬓，桑落滟金荷。
妙兴追潘岳，清游轶永和。
何当命菱角，唱我醉时歌。

辛卯逾闽峤，淳熙出建关。
弥漫第五渡，险绝百重山。
近夏凉风发，新晴丽景还。
翠烟飞缥缈，好鸟语绵蛮。
密树青罗幄，连峰碧玉环。
野英纷剨剨，岩溜碎潺潺。
小艇横清泚，飞桥截碧湾。
机舂流水激，架厂石崖悭。
紫笋和泥采，青梅带叶攀。
未能供旨味，聊得悦慈颜。
取醉三杯适，欹眠一饷闲。
自怜霜鬓白，人羡彩衣斑。
物色挥毫里，家山隠几间。
狂歌聊尔耳，同志傥吾删。

平生壮夫志，老去未消磨。
其奈青铜里，萧萧双鬓何。

青衫憔悴鬓毛苍，还记并州旧葛强。
楚尾吴头秋驿好，喜闻嚼麝笑谈香。

两鬓萧萧华发生，欲寻江上白鸥盟。
皇恩却许陪鹓鹭，重听景阳钟鼓声。

轻舞谢衣端不恶，斜侵潘鬓总堪惊。
偶思功业聊看镜，自怪年来太瘦生。

平生饱识江湖趣，今日归来鬓似丝。
闭户松风惊醉耳，恰如鱼浦听潮时。

白日不我待，志士心悲伤。
功业一无就，双鬓镜中苍。
古人有遗训，日进期无疆。
读尽天下书，拄腹复撑肠。
谈笑折强虏，风尘靖四方。
收复旧版宇，万国来梯航。
爵禄安可羁，高蹈从子房。
兹事属吾辈，终夜不能忘。

一幅飘飘漉酒巾，冰髯霜鬓两清新。
欲知冠冕都无意，自是羲皇上上人。

句激西江万丈流，此心端欲赋归休。
时时只把诗囊锦，换得萧骚两鬓秋。

蓬莱仙人双鬓霜，有蔬一豆酒一觞。
长歌劝客声激昂，车如流水门如航。
几生道德为腥香，今年入谢朝明光。
归心有如三宿桑，抱琴一笑江中央。
曰余此琴吾翕张，越山入手修眉苍。
不容散花来后堂，毗耶室空唯一床。
谁家金钗十二行，春风环佩鸣璆琅。
斯须吐握曾未遑，自谓山稳舟深藏。
不知有力来昏黄，如人裹饭不得尝。
吾宁万籁同敷扬，四时花雨仍纷滂，山高水深未易量。
可人啼鸟声绕梁，六窗濯濯如秋阳。
天人境界谁适当，我自袜线无他长。
唯余习气不可忘，有时睥睨如无傍。
炉薰茗碗供平章，一机直欲舂其吭。
战酣意定心泰康，依旧尔界还吾疆。

春潮不到石城脚，十丈楼船浅沙阁。
楚天衮入秦淮流，白日黄尘亦冥漠。
胡儿走马沙上归，青兕豪猪载毡橐。
旌旗不动弓矢闲，百金砗磲作璎珞。
龙盘虎踞天地静，稽首清明可终托。
当时被发饮此水，铁骑如山照秋郭。
鸟惊兽骇人莫知，天欲以血洗伊洛。
三山砥砺水濯磨，万夫相望在雕鹗。
东风两鬓今萧萧，何当以此叩寥廓。

自公山中去，五醉黄金花。
光明照屋庐，母子双鬓华。
口不名一钱，意将饭胡麻。
天人岂不韪，用舍各有差。
胸中五色石，无补山水涯。
譬如九鼎重，以国不以家。
寄声谢东海，多多寿流霞。
明年凤池日，相近当无哗。

八月十八钱塘时，潮头搅海雷怒飞。
更遭风日薄于纸，海山数点青依依。
烂银斜侵云鬓脚，生绡直下鲛人机。
玉龙宛转一千丈，卧噀残雪吹人衣。
天关击鼓地轴折，想见水府惊颠隮。
红幡绿盖弄潮者，出没散乱同凫鹥。
操舟之子夸第一，倏忽东涌还沉西。
万人揶揄等儿戏，我说性命如汤鸡。
似闻潮生到彭蠡，伹辊暗浪中黄泥。
不知珠宫贝阙何世乃居此，亦有霓旌素节日夜朝京师。
又疑春秋战罢两蜗角，冻血不洗锋差差。
至今官渡卖牌者，莫雨不管吴侬悲。

蜜蜂于花似不薄，肥出两股中边甜。
嗅香嚼蜡总风味，不损花艳何其廉。
刘郎平生堕香国，老鬓不下花飞粘。
可怜酿蜜不满斛，空余稚乳谁家檐。

老去尘沙两鬓蓬，祇余破帽裹西风。
何人共醉黄花底，惊起翻鸦趁断鸿。

篱落牵牛又着花，摘花心在鬓先华。
故园红染姜丝在，安得缄封寄客槎。

新诗老去合名家，犹喜春风在鬓华。
恨彻斯文无雪处，竟将好语向谁夸。
自知人物随时尽，独倚栏干到日斜。
问讯故人今健否，东篱明日又黄花。

浣花溪头春可怜，两凫一凫飞上天。
晓窗清浄易一卷，兄弟过午无炊烟。
大凫白首古人上，小凫绿鬓东风前。
简书不畏畏泥滓，黄金污人须弃捐。
故山民病公所见，门前万里东吴船。
曩时雷电泣真宰，后世儿女成嫣然。
人生固有浪自许，毛发便窥肝胆全。
主家无地置弦索，妾身已为他人妍。
相携感慨一堕泪，唯我与汝非同年。
出门大笑亦不恶，此意嘿寄飞鸿边。

东观何如双树家，丝絇归践故园沙。
静知水镜中人物，香识炉烟上鬓华。
尽有春风飞燕子，岂无诗兴到梅花。
自怜老子归来晚，不得追随八月槎。

却尽铅华固自奇，更怜鬓发傲霜姿。
百年可敬春风面，四老仍扶汉惠时。
顾影不知身妩媚，嗅香全觉我支离。
殷勤为注铜瓶水，青子累累定着枝。

寂寞伤吾道，宁为梁甫吟。
霜威凌客鬓，雪意动梅心。
酒尽兵无备，愁牢病不禁。
简编聊寓目，未觉岁时侵。

载驰十驿倦骖騑，已讶缁尘染素衣。
历历征人数行店，翩翩越鸟恋南飞。
贪看树向城头绿，不觉春从海际归。
客鬓渐凋孤壮志，岂缘微禄恋轻肥。

迢递南询过百城，五浆先馈不须惊。
侵寻老境凋双鬓，耿介孤忠有寸诚。
入眼越山多秀色，背人闽水大无情。
扶笻趼步仙霞岭，自笑媻跚勃窣行。

兼旬哭子鬓成丝，老眼眵昏泪绠縻。
玉雪可怜凋并砌，金环无复探邻枝。
何堪投杖逢曾子，谁解推天继退之。
沧海逝波无返日，觉城南去有逢时。

又扶残醉渡溪桥，饮散南园夜寂寥。
炬火照山疑犯斗，松风动地欲平潮。
观河自叹尘容老，就日那能鬓雪消。
煨芋拥𬬻谈妙道，阶梯佛祖直须超。

草间蟋蟀动秋吟，偏感羁栖旅念深。
功业岂关双鬓事，年来白处已通心。

不令辛苦登螺岭，再挹泓渟嗽凤泉。
客鬓自怜尘土满，岭松崖竹饱风烟。

山拥千家邑，江涵万顷天。
洪涛舂落日，老树秣荒烟。
失路或搔首，夷途争着鞭。
劳生几寒暑，半鬓已苍然。

丈夫睫间珠，肯作儿女滴。
晓与秘书辞，怆然欲霑臆。
我家括山下，土俗号穷僻。
自我来荆州，邦风更萧瑟。
流落三十年，鱼虾共眠食。
出门无所往，入门长太息。
自从秘书来，觉我好颜色。
香雾浃衣巾，春风醉肤革。
敛我气马浮，广我心地窄。
年来困侵暴，两鬓愁欲白。
家门危破碎，意气向消释。
万事不称怀，独此天下特。
如何下江船，便挂北风席。
吹君向南岸，留我著江北。
向来穷未苦，今日穷始极。
君行见张薛，为道此愁寂。

堕地白初形，当空黑如影。
喧豗复排拶，混沌方溟涬。
惟余塔可辨，始信江南迥。
浩荡海扬尘，糢糊山覆顶。
梅肥赖香异，竹折伤秀挺。
瞻乌已无色，认鹤犹有胫。
簇簇歌处楼，栖栖画中艇。
端门想班贺，沙路争骏骋。
赋客梦游梁，逐臣悲去郢。
沾鬓不能嫌，霜毛已垂领。

平生所闻赵景明，太阿出匣百壬死。
不令赤手□□□，亦合麻鞋见天子。
霜风猎猎鬓毛斑，万里水县菰蒲间。
妻儿称屈大夫笑，闭阁正用苏麻顽。
边头有兵人要籍，边头有莱人要辟。
名佳实恶君勿信，塞下吏民须荡佚。
检民如苇身如弦，有时白眼对世贤。
正尔忽忆诸梁篇，稍事细谨无流连。

郭外湘江清彻底，江头石壁新如洗。
呼舟斜日度空明，脱帽中流照清泚。
一声款乃忽心惊，曾与渔郎有旧盟。
日暮征车犹未已，鬓毛如此欲何营。

今夜山阴月，家庭想共看。
霜毛明寿鹤，雾鬓湿柔鸾。
北望江湖迥，南瞻屺岵寒。
赖凭双去雁，早已报平安。

节物吹葭近，乡闾送篚频。
驩虞倾一市，憔悴独三人。
驿破风搜屋，船低月暗津。
吾亲于越外，日夜鬓毛新。

力减沙头酒，情添汉浦神。
有歧俱可可，无鬓不新新。
淮蔡层城夜，元和二月春。
遥瞻双阙贺，难预合班人。

问寝荆江上，留家湘水滨。
心关两处念，鬓改一年新。
屑玉逢天富，铺瑶盖地贫。
归来见三白，因得贺乡人。

无分向师友，有谁知我能。
只看他日说，谩道此时曾。
酒莫从人强，身须更上层。
明朝双鬓发，那更绿鬅鬙。

忽见纷然堕，方惊甚矣衰。
已拼蓬换鬓，其奈粟生肌。
忆昔如黄犊，当轩塑白狮。
踏模鞋透指，印貌面皴皮。
衮作球行地，团成烛照帷。
檐冰充铎振，盆冻当钲捶。
壮岁身仍健，边城景又奇。
高楼观乱落，平野看横吹。
犬跃凌晨出，骢骄尽夜驰。
三杯羞饮帐，百韵笑僵歧。
往事今如梦，前欢竟是谁。
非干为客苦，不是罢官悲。
溜响关门听，阶明映牖窥。
探深时遣婢，嘬冷更防儿。
喜妇添红炭，娱亲奉绿卮。
不知戎幕出，何处蹇馿骑。
上将分羔酒，诸军击鹜池。
定须吟铁甲，应不恋金丝。
樵足锺山顶，渔蓑淮水涯。
金陵无限思，有底句来迟。

下得腰舆倚瘦藜，闲将病骨照清陂。
三王故苑风流处，二月游人烂漫时。
此日鬓边应笑我，过来胸次却关谁。
一年两度西城去，独自宫园赋小诗。

二十五年丁令威，二十五日鬓成丝。
尘埃满面脚欲破，酒肉熏心舌尽痴。
雨出郭门聊一洗，日从源口便相随。
振衣直上千峰顶，却寄金山长老诗。

大家投辖驻年先，共判今宵一醉长。
不管栖禽惊列炬，且倾浮蚁尽余觞。
茶馗已作当关面，花柳谁知惜别肠。
看取平生双鬓发，也随新岁著新霜。

火云烧浪峡中归，朔雪横江又语离。
一世由来迎送里，多才好去盛明时。
人知与我为兄弟，或欲从君问鬓髭。
为说掌中亡玉树，中年怀抱总堪知。

何处山无九日花，故人相遇即为家。
君方去著风前帽，我已寒如露后葭。
久闭柴门陶岁月，晚凭儿子送生涯。
眼看一树堂堂去，双鬓那能不早华。

际天南北𪎌麰盛，夹汉东西𪩘崿长。
为客曾夸心胆壮，送君今叹鬓毛苍。
五官置属莲成荡，七校屯兵柳作行。
中有书生骑瘦马，自弦焦木种甘棠。

十五年前玉颊红，长安道上气如虹。
集英廊迥含霄露，后市楼高纳海风。
解后一涯俱潦倒，摩挲双鬓各蓬松。
酒边更用分疏在，明日相看总是翁。

早知芳树不如归，底用青天接翅飞。
但了寝门安与否，更关城廓是和非。
预愁计日当还次，安得穷年只掩扉。
羡杀能诗西阁老，一庵依旧鬓毛稀。

绛蜡高然玉粟花，眉间喜色见宜家。
银河已报桥成鹊，宝镜遥知鬓画鸦。
柳外月圆人渐好，洞中桃出路非赊。
从今莫作悲秋赋，直自安仁鬓未华。

绛蜡高然玉粟花，眉间喜色见宜家。
银河已报桥成鹊，宝镜遥知鬓画鸦。
柳外月圆人渐好，洞中桃出路非赊。
从今莫作悲秋赋，直自安仁鬓未华。

未待经霜拆嫩黄，已思斜日醉高阳。
鬓毛拟共冠巾约，诗句先含萸菊香。
小雨微云愁令节，批风借月倚新章。
应门莫报催租吏，酒债如今也未偿。

茱萸未插鬓先黄，兄弟西陵更岳阳。
鸿雁来时俱是泪，菊花知汝为谁香。
台因抱病难重上，诗为催租已断章。
新样小槽官酿熟，输君直把九秋偿。

柴门密掩但如孙，白榻高悬偶似陈。
皮骨久将梅共瘦，鬓毛难与柳争新。
却思二十三年上，曾醉千岩万壑滨。
蘋月蓼风如昨日，尧天依旧满怀春。

与君齐宦五云东，与我齐生一岁中。
今日天涯须共笑，半生头鬓略相同。
观中香火无官守，庭下吟哦少事功。
未必苕溪闲似此，买船归去莫匆匆。

早秋初夜暗凉生，门巷欢呼见物情。
时节自令儿女爱，年华潜遣鬓毛惊。
一声霹雳开银汉，万丈云涛下太清。
析木津头倾见底，鹊桥从此不须营。

楚船西上蜀东圻，茆滑芹香水半围。
养就鲲鯩观海运，哺成鸾鹄教天飞。
化行石照铜梁外，人指蓬山藏室归。
唤起少年时习梦，小窗寒日鬓毛稀。

策策秋声起树枝，遥怜塞下雁来时。
宁闻中夜荒鸡舞，肯拾他人竹马骑。
短剑旧曾交侠客，小诗犹作将偏师。
无情却是青铜镜，刚照书生两鬓丝。

花到酴釄芍药时，人如仙桂大椿诗。
一年春事鶑初懒，千岁光阴鹤未迟。
鬓雪多于南极老，脸朱浓似舞雩儿。
醺醺曲水余酲在，又酌流霞劝寿卮。

门前帖子虫书小，壁上仙人虎脊高。
欲起沉疴无旧艾，枕边霜鬓日萧骚。

秋田犁罢老农闲，岁暮无营只闭关。
愧我西来复东去，新年赢得鬓毛斑。

山北山南草渐青，去年双鬓只星星。
春风不管游人老，又到江头白下亭。

莫遣秋霞到晚园，怕将铅脸照成丹。
落英但可和冰嚼，□色惟宜带月看。
清似雪霜仍耐久，老于篱落不言寒。
一枝合是闲人插，四海知侬鬓已潘。

黑头期汝作东亭，短发愁予对杜陵。
髠者此时今守积，颖乎平日尔诚能。
屡题秀句文如凤，几注仙经细似蝇。
可是诗人偏爱惜，诗人双鬓渐成僧。

七泽茫茫千里间，王师堠前初见山。
西子嵯峨高髻拥，东邻娇小秀眉弯。
背襄阻郢开肩背，大野青天豁面颜。
独立东风看平楚，少年双鬓欲成斑。

湖海峥嵘老气，风云惨淡高情。
可惜元龙双鬓，江南江北诗声。

赏心淮水头，楼观岌以举。
下分沤鸟界，上入归鸿许。
登梯云湿履，肆席星落俎。
龙争失孙马，鲸戮空峻处。
湖通晋代沟，草入吴时圃。
长啸动危阑，惊风散蒙雨。
君看柱间字，夭矫尚飞舞。
身后岂不荣，生前固多龉。
君看亭下人，古木冠黄土。
犹应悔存日，剩不荒酒所。
只今十九客，一笑集宾宇。
却后三十年，重来共谁语。
念此令人悲，鬓发坐成古。
忽忆少年时，胜具济刚膂。
前川问花柳，春半天色午。
此乐今未央，寒藤进衰武。

我缨却要沧浪清，我足但可云门行。
头颅四十中底用，阿婆纵好难为新。
强涂脂粉老自愧，旋学鬓鬟梳不成。
忆初少日心自惊，蹙踏万里长风生。
昂藏天马出西极，浩荡河汉方东倾。
老矣只今无许事，菰蒲深处一鸥轻。

三十年前过，吾方似此山。
山容今尚丱，吾鬓久成班。
羞把娉婷嫁，长垂婑堕鬟。
黄尘乌帽底，愧汝若为颜。

一语动愁思，良朋能几多。
相持看鬓发，容易隔山河。
旧学纷疑信，新功废琢磨。
因君戒行李，令我悟蹉跎。

赋颂前朝爱，诗文内相传。
九家潘岳鬓，万里米家船。
滟滪冬无雪，蓬婆昼不烟。
未须台阁上，迢递佐三边。

生意断无几，死灰难复然。
世方尊腊腊，吾亦梦先边。
江水青无地，岩云白似天。
短蓑将鬓发，听唱谢郎船。

拂拂轻黄小，茸茸嫩绿蔫。
柳条君莫折，草色我思眠。
鬓发从衰病，人情自少年。
栏干一临眺，春意满坤乾。

东来复西去，却数十三年。
三过丹阳县，俱乘万里船。
半生行役里，两鬓客愁边。
属玉沧波上，清标倍炯然。

愤切身频痏，忧多鬓早丝。
有功裨圣主，无命佐清时。
论事明于掌，披图粲若棋。
哀哉听绝语，犹抱五年悲。

自识杨夫子，于今十二年。
甲辰来右浙，丁未向西川。
逆旅初闻誉，抠衣亟致虔。
未能情款款，已觉志拳拳。
不谓攀天箐，仍逢泛水莲。
兹为元礼御，始执晏平鞭。
远客心危甚，仁人教竭焉。
精能嘉旧作，虚滥鄙新妍。
赠送时三复，经行虑十全。
趍隅残腊月，判袂暮春天。
度夏留巴国，开秋迓蜀船。
追锋承诏急，系缆为情牵。
漕席尊同右，辕门谒并先。
高登诸葛庙，朗咏少陵篇。
岁月催行李，云霄入峻躔。
侧聆参帝牒，俄见贰州权。
进退朝绅竦，恩威俗珥悛。
我分湘麓教，公返汝溪廛。
城郭当来往，书题审食眠。
误恩叨给札，假道惬登筵。
竟日留输写，忧时共涕涟。
岁丁昭奋纪，律值夹姑旋。
谬上鳌扉对，惭充玉府仙。
急惊寒暑变，遐想鬓毛迁。
吉语闻收召，枢筹赖绎编。
遂酬平昔愿，信有切磋缘。
崇礼明真学，修辞戒妄编。
河东来属尔，阳翟去翩然。
世道重开辟，皇情极聘筵。
复来嗟黾勉，同直幸缠绵。
有得皆令饫，逢疑必为蠲。
性情深灌埴，言行密裁朘。
指点吟哦字，铺陈献纳笺。
得师今以始，尚友昔无前。
贤念怀符竹，愚悰慕菽𫗴。
清班难共恋，良悟迫俱捐。
骐骥先辞枥，驽骀续跨鞯。
离群悲欲割，示训语期镌。
王宋摛文备，曾苏草奏便。
意精言凿凿，事析理平平。
养气归深厚，持身趣重坚。
吕公贤赞确，仲子戒辞专。
永寘盘盂里，终怀杖屦边。
此州多白粲，故部即青毡。
畏爱群心洽，纲条众目联。
弛张元有见，宽猛冀无偏。
郡有青原老，人如绿野贤。
年高能著述，身健早林泉。
故事堪频扣，成书为远传。
西江足鱼雁，秋浦正相连。

旧日潘怀县，长怜簿官卑。
清秋一摇落，绿鬓两衰迟。
今代诸孙在，遗风百世知。
四声哦激烈，九折诉嵚{山/欹}。
锻炼心成癖，磨礲句少疵。
欲赓彭泽事，重和大苏诗。
得也聊三士，安之岂二宜。
殷勤倩蛮素，唱我反骚辞。

铜驼陌上少年时，走马驱车远四畿。
又见伏符明汉道，曾伤小雅咏周微。
一生世路高和下，何恨人情瘠与肥。
老矣胸怀百无著，自梳朝夕鬓毛稀。

芒鞋冲雨上茶园，绿发晞风正少年。
重见灵光元好在，却循双鬓已苍然。
芽生日铸无多树，瓶采千山自昔年。
小碾芽心成雪后，微铺瓶顶便天然。

春风不疗鬓边霜，闲处输君笑我忙。
衮衮悬河烦卒吐，疏疏冷锉赖于湘。
去钻芸帙翻成蠹，飞下芹泥只愿颃。
鉴水旧游零落尽，相逢犹忍话髯郎。

秋千飞去过墙枝，风乙归来矮屋楣。
春色一如前度晚，鬓毛多似去年衰。
碧云莫唱愁红曲，黄鸟休歌代木诗。
方寸不禁如许思，门前杨柳正开眉。

丁令归来故国时，乡人相见喜兼悲。
鬓毛憔悴精神在，邑里荒残府寺熙。
坐处不堪推老大，亲旁犹幸作婴儿。
莫言破虏前回事，得雨如今即是奇。

樊口齐安一水间，少年行役鬓成班。
云开甲子三秋雨，日射淮南一带山。
战血浓时云梦远，受恩深处老身闲。
登临莫唱纶巾曲，栖鹘危巢再可攀。

吹残池面旆中央，幻出台前艳粉光。
衣典欲催愁杜老，鬓霜难拒笑潘郎。
风来尚恐波生陆，暑退犹疑叶可觞。
拟种陶朱三百树，广文茅屋未应荒。

未冠声名璧水流，已嗔袍笏壮龄收。
更堪绿鬓劳乌绶，好去青天上碧油。
百岁重亲谁得似，十年三策未经酬。
归来展尽平生话，莫负东阳沈隠侯。

十里河堤接郡城，城边杨柳密于屏。
行人尽日翠阴里，啼鸟数声残酒醒。
七泽观前无限草，高沙湖外一时青。
斜阳极目春如海，只有平庵两鬓星。

少年塞上传书檄，晚岁湖边结薜萝。
犹有诗编传旧梦，更无心事向惊波。
人生难料君重出，戍务方殷意若何。
鬓发浪苍肝胆在，铁山泾水待铙歌。

黄尘赤日万家团，中有金茎露一盘。
酒气薰天心独醒，市声摇屋鼻方鼾。
长生只用仁为药，至乐惟将静作欢。
嘉庆堂前齐指处，鬓毛如雪脸如丹。

留住东风一荚蓂，伴他南极老人星。
暂栖鸾凤官无小，晚插貂蝉梦自灵。
五十买臣多富贵，八千庄叟定年龄。
腰间六印都如斗，依旧双髦帖鬓青。

蜀道三千鬓发新，九重兴念玉关人。
芝函宝迹从天下，唤取归来作近臣。

一年人事几推移，只倚梅花似旧时。
起懒妆迟花亦老，却教青鬓不成丝。

何须纸上十分名，且乐尊前现在情。
两鬓雪霜心尚骇，万般情伪老方更。

风色戒寒候，岁事已逶迟。
劳生尚行役，游子能不悲。
林壑无余秀，野草不复滋。
禾黍经秋成，收敛已空畦。
田翁喜岁丰，妇子亦嘻嘻。
而我独何成，悠悠长路岐。
凌雾即晓装，落日命晚炊。
不惜容鬓凋，镇日长空饥。
征鸿在云天，浮萍在青池。
微踪政如此，三叹复何为。

西郊一游步，极目是秋山。
积水群峰碧，清霜枫树丹。
故园心不展，投策讵能闲。
且适平生意，无令双鬓斑。

春融百卉茂，素荣敷绿枝。
淑郁丽芳远，悠飏风日迟。
南国富嘉树，骚人留恨词。
空斋对日夕，愁绝鬓成丝。

谁知方外客，亦爱酒中仙。
共踏空林月，来寻野渡船。
醉醒非各趣，心迹两忘缘。
江海情何限，秋生蓬鬓边。

忆昔身无事，寻梅只怕迟。
沉吟窥老树，取次折横枝。
绝艳惊衰鬓，余芳入小诗。
今年何草草，政尔负幽期。

茅斋尘事远，幽独兴无穷。
永昼呻吟内，新凉愁思中。
朱颜非昨日，绿鬓又秋风。
珍重墙东客，遥怜此意同。

秋风萧爽天气凉，此日何日升斯堂。
堂中老人寿而康，红颜绿鬓双瞳方。
家贫儿痴但深藏，五年不出门庭荒。
灶陉十日九不炀，岂办甘脆陈壶觞。
低头包羞汗如浆，老人此心久已忘。
一笑谓汝庸何伤，人间荣耀岂可常。
惟有道义思无疆，勉励汝节弥坚刚。
熹前再拜谢阿娘，自古作善天降祥。
但愿年年似今日，老莱母子俱徜徉。

敬为生朝举一觞，短歌歌罢意偏长。
愿言寿考宜孙子，绿鬓朱颜乐未央。

竹柏交柯庭院清，西风不动翠帘旌。
高堂正喜新凉入，乐事仍逢寿斝倾。
尽室丹衷归善祷，满头绿鬓定重生。
年年此日欢娱意，更愿时丰乐太平。

风霜岁云徂，尘事眯双目。
故人书鼎来，照眼一连玉。
把玩不知疲，日晏坐空腹。
卷藏什袭秘，寒光夜穿椟。
嗟予肮脏姿，十驾不能速。
丘壑聊自娱，箪瓢亦云足。
君侯湖海士，逸气谢追逐。
胡为不予鄙，乃肯顾林谷。
高轩缓前期，清梦遶双竹。
起将杜陵句，写寄玉川屋。
我穷诗未工，最觉貂难续。
感君殷勤意，吟苦屡更烛。
群公饶藻思，裂笺动盈束。
历险正摧辀，争先俄击毂。
低回欲引避，怅望曷归宿。
出吻竟无奇，彊颜终自恧。
北风催岁年，两鬓失新绿。
樊生念学稼，曹子悲食粟。
死灰宁复然，寡过良所欲。
耿耿自知明，何劳詹尹卜。

扁舟容与小房栊，摇飏帘旌蜀锦红。
两岸蒹葭秋色里，一川烟浪夕阳中。
不愁滟滪双蓬鬓，未怯江湖万里风。
筑室水中聊尔尔，何须极浦望朱宫。

孤亭一目尽天涯，俯瞰烟村八九家。
翠壁何年悬布水，绿阴经雨堕危花。
杖藜徙倚凝春望，觅句淹留到晚衙。
珍重诗翁莫相恼，枯肠搅断鬓丝华。

几年寂寞掩柴扃，抱膝长吟竹下亭。
不向参同论纳甲，且将耘耔付添丁。
思玄赋罢惊遥举，止酒诗成恨独醒。
却笑春风两蓬鬓，飘萧无复旧时青。

史君两鬓尚青青，学道仍抛后院笙。
溽暑快眠知簟好，晚凉徐觉喜诗成。
人从蕲水当年寄，诗比韩公此日清。
坐对更深谁是伴，唯应阙月共长庚。

铚艾无中熟，欢谣阙屡丰。
但知愁鬓白，那复醉颜红。
田舍寒如此，侯家事不同。
新醅拨浮蚁，春满夜堂中。

莫笑君家五亩园，要须胸次亦平宽。
坐间花柳阴初合，望外山河势若蟠。
把酒尽夸双鬓绿，击鲜争见两轮丹。
邻翁未到心先识，更喜诗筒得细观。

年来年去为谁忙，三伏炎蒸忽变凉。
阅世谩劳心悁悁，怀人空得鬓苍苍。
诗篇眼界何终极，道学心期未遽央。
安得追寻二三子，舞雩风月共徜徉。

久矣身无用，前恩叹莫偿。
岂期今老大，复此重悲伤。
泪向遗书尽，心随宿草荒。
诸君那不死，恸绝鬓成霜。

危亭久已倾，祇有颓基在。
何事往来人，不知容鬓改。

五十行过二，双鬓飒秋草。
平生素心人，谁与共兹抱。
今年庐山下，得子恨不早。
岁月幸同庚，诗书复同道。
惟应山南北，云母夜堪𢭏。
独生有先期，回崖讵难到。
丹经不我诳，白发须一扫。
看公须眉苍，杖钺督征讨。

嵌空奇石战惊涛，楼殿峥嵘势自高。
四面真成开玉鉴，三山应是失金鳌。
题诗正尔难搜句，举酒何妨共作豪。
倚遍栏干更愁绝，归来白尽鬓边毛。

晚步曲池上，西风吹我裳。
仰观天宇阔，爱此明月光。
念我素心人，眇焉天一方。
没者永乖隔，存者为参商。
飘零百岁期，寂寞幽鬓霜。
还坐三太息，高林郁苍苍。

忽惊萧飒鬓毛秋，起向泉山觅旧游。
盘谷门前泪沾臆，云台溪上雪蒙头。
归欤吾党又千里，老矣心期但一丘。
珍重休斋书满屋，可无三宿为君留。

几年回首梦云关，此日重来两鬓斑。
点检梁间新岁月，招呼台上旧溪山。
三生漫说终无据，万法由来本自闲。
一笑支郎又相恼，新诗不落语言间。

括苍云壑入秋梦，闽岭风霜侵鬓丝。
岁晚未收稽古力，径荒曾拟赋归辞。
一官坎𡒄嗟丞负，百岁欢荣庆母慈。
去步逶迤无愠色，此心惟有古人知。

畴昔相逢地，知君意矫强。
旋闻将使指，劲节动朝行。
方为人材喜，相期事业长。
知何遽不淑，未及鬓毛苍。

闻道君归湘水东，经行长在白云中。
诗成天柱峰头月，酒醒朱陵洞里风。
旧学难酬香一瓣，流年谁管鬓双蓬。
书来为指誵讹处，不涉言诠不落空。

闻道山中客，年来鬓欲皤。
静便三径小，贫觉一身多。
且喜诗无病，从教睡作魔。
故人今领众，犹足慰蹉跎。

闻道君归湘水东，经行长在白云中。
诗成天柱峰头月，酒醒朱陵洞里风。
旧学难酬香一瓣，流年谁管鬓双蓬。
书来为指誵误处，不涉言诠不落空。

频年游览不暂寘，野艇往来无水程。
雨休最好是鸥浴，风静更清闻鹤声。
酒家新熟欠前账，僧榻借眠余宿酲。
崧高泰华未挂眼，鬓影萧飒难为情。

投辖出东溟，持竿归九曲。
溪翁来问讯，笑失双鬓绿。
潭边旧钓石，莹滑磨青玉。
竟日谩垂纶，忘机看鸥浴。

相公早勒太常铭，康乐当家更典刑。
枪急曾看飞鸟过，笔精时作换鹅经。
极知许国心常赤，趁取封侯鬓尚青。
若到都城见知旧，为言江汉有浮萍。

岭水常时急，蛮山是处高。
户输无翠羽，溪瘴有黄茅。
游子归乡国，斯人滞冗曹。
临分那忍别，风里鬓萧骚。

中兴人物数诸公，遗墨凄然野寺中。
欲访英灵无处所，独搔蓬鬓立西风。

风日萧萧两鬓华，倦寻银笔赋余霞。
五更枕上无情雨，三月风前薄命花。
春困有时因病酒，客怀何日不思家。
年来事事心情懒，惟有归耕策最嘉。

云压花房冷，风开柳絮迟。
幽人宿酲在，静馆昼眠时。
欲雨天无雨，将丝鬓未丝。
孔融过五十，岁月已堪悲。

平生山野性，坐卧爱流水。
适从昭亭来，兴自明河起。
小舟浮轻槎，身入星辰里。
饮牛谁家郎，照鬓谁家子。
隔岸心相望，翻然洲鹊喜。
滩头磷磷石，欲赠畏指毁。
留取自支机，成都无卜士。

一别逋翁久不逢，亦知诸葛卧龙中。
几年三致千金富，今日重追二谢风。
形槁已能同散木，鬓霜从听着寒蓬。
飞光入酒旧时月，来炤狂歌犹未穷。

唧唧复唧唧，长沙何太息。
秋风入破衣，瘦妇思补剌。
手中把长线，无帛缝不得。
夜夜忧向寒，斗柄渐垂北。
嫁夫欲夫富，欢乐要终极。
欢乐既未能，鬓发霜花易。

玉卵不吞龙嗜肉，燕子成儿去华屋。
老枥半黄田鼓鸣，树下宰平谁似玉。
茂陵长说泣秋风，王母惜传双鬓绿。
东方伏日思早归，长饥不及侏儒腹。
豮豕新烹白醪熟，奋衣地坐无拘束。
骊山夜寒坑底哭，漫把漆书留冢竹。

力田冒风雨，缉箨为台笠。
寒蓑相与用，阴野低迷入。
足屦固易濡，鬓葆何尝湿。
斯须未可去，赫日资乃急。

朝读百纸书，夜成几篇书。
明明白昼有阳乌，黕黕暗室无蟾蜍。
目睛须藉外物光，日月不到卑蔀居。
君能置以清油壶，暝照文字灯焰舒。
妇将膏发云鬓梳，缾底浊浓留脂车。
所益既如此，所感当何如。

六月御沟驰道间，青槐花上夏云山。
退朝侧帽惊时晚，近树闻香暗咏闲。
新雨贾生车喜出，旧年潘岳鬓添斑。
老惭太学无经术，空饱齑盐强往还。

北人见鸭脚，南人见胡桃。
识内不识外，疑若橡栗韬。
鸭脚类绿李，其名因叶高。
吾乡宣城郡，每以此为劳。
种树三十年，结子防山猱。
剥核手无肤，持置宫省曹。
今喜生都下，荐酒压葡萄。
初闻帝苑夸，又复主第褒。
累累谁采掇，玉椀上金鳌。
金鳌文章宗，分赠我已叨。
岂无异乡感，感此微物遭。
一世走尘土，鬓颠得霜毛。

石鼓作自周宣王，宣王发愤搜岐阳。
我车我马攻既良，射夫其同弓矢张。
舫舟又渔𫚋𫚈鲂，何以贯之维柳杨。
从官执笔言成章，书在鼓腰镌刻臧。
历秦汉魏下及唐，无人着眼来形相。
村童戏坐老死丧，世复一世如鸟翔。
唯闻元和韩侍郎，始得纸本歌且详。
欲以毡苞归上庠，大官媕阿𫘞肯将。
传至我朝一鼓亡，九鼓缺剥文失行。
近人偶见安碓床，亡鼓作臼刳中央。
心喜遗篆犹在傍，以臼易臼庸何伤。
以石补空恐舂梁，神物会合居一方。
雷氏有子胡而长，日模月仿志暮强。
聚完辨舛经星霜，四百六十飞凤皇。
书成大轴绿锦装，偏斜曲直筋肯藏。
携之谒我巧趋跄，我无别识心徬徨。
虽与乃父非故乡，少与乃父同杯觞。
老向太学鬓已苍，乐子好古亲缣箱。
谁能千载师史仓，勤此冷淡何肝肠。
而今祭酒裨圣皇，五经新石立两廊。
我欲效韩非痴狂，载致出关无所障。
至宝宜列孔子堂，固胜朽版堆屋墙。
然须雷生往度量，登车裹护今相当。
诚非急务烦纪纲，太平得有朝廷光。
山水大字辇已尝，于此岂不同秕糠。
海隅异兽乘舟航，连日道路费刍粮。
又与兹器殊柔刚，感慨作诗聊激昂。
愿因谏疏投皂囊，夜观奎壁正吐芒。
天有河鼓亦焜煌，持比负鼎干成汤。

当年仕宦忘其卑，朝出饮酒夜赋诗。
伊川嵩室恣游览，烂熳遍历焉有遗。
是时交朋最为盛，连值三相更保厘。
谢公主盟文变古，欧阳才大何可涯。
我于其间不量力，岂异鹏抟蒿鷃随。
见君弟兄入太学，俊誉籍籍闻一时。
而今两鬓各已白，偶因赠酬言及斯。
升沉是非休要问，百岁欢乐谁能期。

王都寓居树阴少，惟有墙隅两株枣。
去年相见枣花开，今年相别枣实好。
枣实未剥风莫吹，我鬓愁多似蓬葆。
淮南到时何所逢，秋叶萧萧蟹应老。
忆昔共归江上初，对饮芦洲月如缟。
半夜鱼跳镜破光，万事{月矞}然何足道。
自此重经二十秋，不改青青岸旁草。

时不选数老独嗟，鬓毛未变目未花。
爱公深殿见桃李，长才高咏无能加。
红英灼灼弄日色，秾艳皎皎生铅华。
长廊垂幕风不动，映柳黄鶑吟未涯。
燕衔新泥补巢缺，蜗压峻陛临角斜。
是时唯闻鸟雀闹，尽日不听车轮哗。
虽传此景无分到，但讶习惯犹豪夸。
他年造物傥有意，不使龊龊居贫家。

萧萧风雨变凉意，索索晚云开斗晴。
已洗浮埃天外静，忽生圆月树头明。
草根虫穴吟来久，屋角星河落更清。
我愧西垣侍臣比，景寒霜鬓两三茎。

今年重阳公欲来，旋种中庭已开菊。
黄金碎翦千万层，小树婆娑嘉趣足。
鬓头插蕊惜光𪸩，酒面浮英爱芬馥。
旋种旋摘趁时候，相笑相寻不拘束。
各看华发已垂颠，岂更少年苔色绿。
自兹七十有三日，公又连镳入余屋。
堦傍犹见旧枯丛，根底青芽欢催促。
但能置酒与公酌，独欠琵琶弹啄木。
所叹坐客尽豪英，槐上冻鸱偷侧目。
盘中有肉鸱伺之，乌鸟不知啼觜曲。
诸公醉思索笔吟，吾儿暗写千毫秃。
明日持诗小吏忙，未解宿酲聊和属。

春雪损萌芽，未必摧杞菊。
我心无爱憎，随分乐自足。
桃李红间白，岂不悦我目。
杞菊嫩且甘，岂不饱我腹。
看花食蔬仍举杯，趁取衰迟鬓犹绿。

每嗟相逢少，常苦离别多。
行行复壮壮，往往起悲歌。
古来易水上，义士有荆轲。
捐躯思报恩，饮恨歌奈何。
况彼儿女怀，牵缠如蔓萝。
是以世间人，鬓发易番番。
喜君得郡章，东归随春波。
滩上严子祠，系船聊经过。
其人当汉兴，富贵不可罗。
足加天子腹，傲去钓于河。
冬披破羊裘，夏披破草蓑。
心中小宇宙，尤哂献玉和。
我惭贱丈夫，岂异戴面傩。
未免为鬼笑，谁知惧挥诃。
安得如君行，收迹已蹉跎。
空将闲岁月，尘埃浪销磨。
正同三峡贾，尽力向盘涡。

韩杜有佳句，炯炯如辰星。
自昔此邦胜，中土亦饫听。
奇观今愈多，洞户长不扃。
秀色真可餐，腴泽到畦丁。
寒岩度轻舫，瘦岭著危亭。
固已小雁荡，宁复谈锦屏。
自我来拥麾，每思御风泠。
如何半载间，足迹才一经。
居然俯仰中，便觉尘虑冥。
旧刻暗苍藓，往事过奔霆。
颇闻烟霞外，往往接神灵。
向来羽衣士，吐内夸奇龄。
终焉亦归尽，难留鬓毛青。
塞雁度霄汉，沙鸥飞远汀。
大哉天壤间，逍遥各随形。
人生亦何有，泛若水上萍。
勿作分外念，但勉明德馨。
乘时各努力，日驭不我停。
梦回故园好，兰菊罗中庭。
从知靖节醉，远胜次公醒。

知君随寓即能安，久矣家山咏考槃。
幕府漫游从鬓秃，竹窗寄傲有书观。
此身讵可忘三省，世路何妨阅万端。
俯仰周旋皆实理，未应祇向寓中看。

方帽冲泥有客来，九衢俗眼莫惊猜。
一樽相对十年外，两脚新从万里回。
壮志未随衰鬓改，孤怀良为故人开。
雪中细放梅花发，不用匆匆羯鼓催。

大节元无玷，中心本不欺。
排奸力扛鼎，忧国鬓成丝。
方喜三旌召，俄兴一鉴悲。
西风吹泪眼，夫岂哭吾私。

合族情尤重，论交意复深。
还为万里别，未尽几年心。
佳处应相忆，书来傥嗣音。
及时须努力，莫待鬓华侵。

肤使行原隰，清风伴往还。
诗情浑漫兴，雪意正相关。
许国心何壮，忧民鬓易斑。
留连三日语，解后十年间。

林影溪光静自如，萧疏短鬓独骑馿。
可能胸次都无事，拟向山中更著书。

陶翁出宰县，径去亦天真。
闲居诗成集，古雅仍深醇。
坡翁访赤壁，临流双鬓新。
小袖补衮手，千篇准过秦。
两翁阅当世，眇若毫端尘。
熙丰望义熙，爱君最忠勤。
向非与道俱，宁尔著语亲。
自我诵遗编，行身少知津。
敢忘炷炉香，亦复垫雨巾。
鼎鼎盖棺前，期无愧斯人。

忆昔初抱孙，双鬓飒已秋。
眼看与我长，岁月如许遒。
我以薄宦西，汝为守舍留。
梦辄来后前，岁律欻再周。
想今与迺父，长我更半头。
天姿粹而温，整整静不浮。
六经如取携，八面自优游。
落笔动万言，颇能如翁不。
如翁何足道，抗志须前修。
良匠有妙斲，惰农无厚收。
彼哉碌碌者，不源而计流。
吾言不虚往，过是夫何求。

天孙望河鼓，杳眇河西东。
参旗映天梁，欻作秋夕逢。
人生风马牛，未害心期同。
章侯大雅士，抱负难形容。
平生万卷读，会意春冰融。
小迟风云期，未剖琳琅胸。
我顷诵清句，神驰水朝宗。
识面胜闻名，论文得新功。
烱彼如意珠，来自仙者宫。
径作君苗焚，执笔吾热中。
荒学顾何取，目昏鬓已童。
惟应得石友，天用慰涂穷。

张陈旧莫逆，雅趣瑟和琴。
器用异所宜，渠观与山林。
朝来览镜笑，鬓雪无可侵。
但办摩衰眼，送君立班心。

拥衾迎銮晓，舣楫瓜步夜。
问俗乡音转，束缊野宿乍。
去家倏兼旬，取道逾三舍。
江神虽世情，羁客忍陵藉。
初趁风色好，忽复帆席卸。
泊舟市区外，系缆古柳下。
遥听波浪涌，未息妻孥怕。
谯翁身世拙，衷货迄未价。
荣望绝台阁，归计盍桑柘。
男儿四方志，肯与衰鬓谢。
古人出处间，分取世俗讶。
呼酒把谭麈，扪虱复王伯。

江山互映带，竹树渺隠见。
居人江山闲，安处忘古县。
泊舟穴子初，旧观俨自荐。
{山盍}山高搀云，云际抹深靛。
慰我尘埃容，嘉此烟雨面。
山脚惯奔走，尉曹分卑贱。
县人应指似，鬓改颜状变。
漂零渠未知，忧患尝欲遍。
俛仰二十年，转眄阅蜚电。
故人半在亡，在者或海甸。
明朝理去楫，山影暝江练。
安得人如山，来往长相见。

禄位据极品，勋业垂不磨。
出从白马肥，家有黄金多。
世间贵富者，才德乃莫过。
骨相审自知，瓮盎哀骀他。
一昔读书史，志空慕丘轲。
矻矻章句乐，所趣不及他。
日月倏迁谢，如此定命何。
知己初不无，腰金鸣玉珂。
一旦逝水去，匪斧嗟不柯。
揆材既樗栎，揣分合涧薖。
旌翻火驰余，但有双鬓皤。
迨今要勇往，灌园仍养疴。
石女自无儿，古井那解波。
西湖佳风烟，久矣办一蓑。

青女横侵鬓，讵堪连日饮。
黄媪不克家，倏伏半月枕。
阴阳有酣战，药剂阙上品。
卫生忘周防，内愧每流沈。
今朝步崇冈，晴日贷余凛。
江波縠动镜，岭雪印涂廪。
竹间小梅花，幽香到襟衽。
去春无几日，鸟哢如见谂。
酒瓢随短辕，旧盟聊复寝。
诗句酬物华，是口不容噤。

堰西绿泱泱，堰东已胶杯。
吕城校奔牛，客舟更迟回。
嗟我为贫仕，此路几往来。
厉翁市冠师，与我熟追陪。
渠贫安无求，我困坐不才。
三别二十年，鬓发各摧颓。
拟赓北山杞，倏笑南柯槐。
惟翁未厌客，望影笑口开。
生得数会面，升沈何有哉。
相约饱饭过，世事付飞埃。

昔人石穴命西蜀，岂知桃源华胥隠石腹。
诗人昔吟蜀道难，何曾锦城风物平时看。
平时风物今犹故，井络坤维神所护。
汉官威仪二百年，斩新不受胡尘污。
蜀民日为药市游，家说追欢不说愁。
蜀人之文落中州，中州伧父缩颈羞。
吾徒向来梦游处，今日登仙送君去。
遨头上客人所敬，翰林先生士知慕。
似闻儒冠不容假，挽致邹鲁无难者。
况君笔力西汉前，亟遣人才有扬马。
锦城之乐乐未涯，绿鬓朱颜君更佳。
要奉板舆追胜日，暮万里桥朝浣花。
古今胜槩争入眼，归轩日日诗囊满。
黄鹄东飞定有书，莫靳珠玑祇推懒。

当年金华小家儿，神游九天狭八维。
房陵之山秀而奇，蔚蓝一山群山推。
儿肯下顾停𫐌辎，珠贝作宫琼门楣。
门前乱石无津涯，一叱转眼羊万蹄。
羒羝{羊古}羯纷躨尼，蹲鸣踞啮供儿嬉。
有褐之叟鬓已丝，似黠非黠痴非痴。
傲睨窃觇儿所为，掉臂席卷靡孑遗。
一杯见罚儿釂卮，亟鞭风驭还瑶池。
幻变起灭荒是非，彼此失得谁成亏。
即有而无道乃几，仙者狡狯人得知。
以偷而名真见疵，我来访古求端倪。
山吾良友儿吾师，嘉木异石相因依。
如刻如椓如鬓眉，名峰以娟吾始之。
为丐片石傥可碑，更遣子虚摛厥辞。
此儿此叟当解颐。

当年金华小家儿，神游九天狭八维。
房陵之山秀而奇，蔚蓝一山群山推。
儿肯下顾停𫐌辎，珠贝作宫琼门楣。
门前乱石无津涯，一叱转眼羊万蹄。
羒羝{羊古}羯纷躨尼，蹲鸣踞啮供儿嬉。
有褐之叟鬓已丝，似黠非黠痴非痴。
傲睨窃觇儿所为，掉臂席卷靡孑遗。
一杯见罚儿釂卮，亟鞭风驭还瑶池。
幻变起灭荒是非，彼此失得谁成亏。
即有而无道乃几，仙者狡狯人得知。
以偷而名真见疵，我来访古求端倪。
山吾良友儿吾师，嘉木异石相因依。
如刻如椓如鬓眉，名峰以娟吾始之。
为丐片石傥可碑，更遣子虚摛厥辞。
此儿此叟当解颐。

繁昌古县依山麓，县外峰峦更重复。
连山断处围平陆，有地可耕无十六。
昔我作尉三年留，局促似为山所囚。
野行村宿饭古寺，山路孰悉如吾州。
车如鸡栖马如狗，风袂尘襟博升斗。
是时身健发财斑，颇复兴怀为奔走。
远近人家山影浓，与我周旋图画中。
山鸟翔集相和应，野花开谢能白红。
薄宦而今更长道，回头祇觉当时好。
筋骸罢惫鬓摧颓，不叹漂零叹吾老。

风前病眼如挟沙，萧萧两鬓吹苍华。
翩然一马度平楚，时见碧溜浮梅花。
胡蝶蘧蘧恐非梦，乾鹊角角营其家。
哦君新诗念乡国，雁字一行天际斜。

南宫严严各分房，过眼千牍春昼长。
戛戛百楛收一良，主司黍累作低昂。
黄道湛碧谁为章，胡郎笔势傲长杨。
掉臂旧升贾马堂，自读君文此心降。
看写帝伯仍皇王，诸公盥诵颜为庄。
射策便近天子光，一鸣坐喑千驷行。
腾陵绝涧略不妨，我昔涂抹策寒荒。
囊笔亦解趋东廊，一官蹭蹬鬓颔霜。
桑榆聊乐师陈黄，逐逐一饱随工商。
才无它奇堪斗量，放君绿鬓便银黄。
功名若木升朝阳，雕鹏举翮云路翔，腰印累金玉佩苍。
功成昼绣归郑乡，车笠旧誓无相忘。

南宫严严各分房，过眼千牍春昼长。
戛戛百楛收一良，主司黍累作低昂。
黄道湛碧谁为章，胡郎笔势傲长杨。
掉臂旧升贾马堂，自读君文此心降。
看写帝伯仍皇王，诸公盥诵颜为庄。
射策便近天子光，一鸣坐喑千驷行。
腾陵绝涧略不妨，我昔涂抹策寒荒。
囊笔亦解趋东廊，一官蹭蹬鬓颔霜。
桑榆聊乐师陈黄，逐逐一饱随工商。
才无它奇堪斗量，放君绿鬓便银黄。
功名若木升朝阳，雕鹏举翮云路翔，腰印累金玉佩苍。
功成昼绣归郑乡，车笠旧誓无相忘。

徐郎陋巷四立壁，乘间亦戒宾友食。
慈亲衰鬓不供剪，定卖春衣典书册。
念君治具良骚骚，与渠侵早来得得。
小楼十客不余地，犹胜陶翁劣容膝。
江西米{擥手=米}丝作窝，吴国香秔玉为粒。
嗣宗阿戎各好士，笑颉羹鄙仍妇德。
老子旅寓得此饱，勃郁诗情喙三尺。
出门未妨雨垫巾，万屐声中缓归策。

读书祇博双鬓斑，诗好岂解留朱颜。
平时无客怜辙鲋，触处有人嘲饭山。
相府略尝唤宜禄，木门不梦窥铜环。
多病但结药裹伴，得酒间发诗囊悭。
频频终慊鸒斯饱，浩荡拟逐江鸥闲。
未死更费屐几两，此生祇欠茅三间。
丁年悔不全吾高，正坐枵腹守不毛。
卑官糊口竟何补，捐弃什百收一毫。
执版仰看上官面，可复直气陵群豪。
夜剔残灯赋招隠，愁追交情广楚骚。
丰约仅足优龙具，污隆真可付马曹。
共嗟孔奋不自泽，政复所至无脂膏。
向来枯策苦伤生，涂穷却用陶性灵。
故人肯来问牢落，河畔罢吟草青青。
夫谁急草修期檄，夫谁大刻班超铭。
孽虏游魂须晷刻，燕然苍石高峥嵘。
横槊千篇月三捷，是责舍子谁当能。
可遽学我赋归来，临流欲濯襟袂埃。
老子期君旧不浅，看上要津舒壮怀。
乌惊兔急易寒暑，尧蓂不办供合开。
文字玩世请少息，盛时难得君念哉。
昔人听谋取一得，勿以老耄资笑咍。
君不见壮岁一跌子陈子，江湖毕世甘低回。

忆昔涂抹鬓未秋，著书初不缘穷愁。
交契往往第一流，爱且助之恩意周。
翳桑槃饭惊浪舟，如輠转毂需膏油。
疾需妙剂寒需裘，李郝砚席初绸缪。
陈赵进修警堕偷，出语凿凿珊瑚钩。
三臧笔底风雨遒，丁年出我便一头。
儒林丈人拔其尤，贤书政用谭笑收。
七子寂寂从我游，穷人累人君信不。
迄今里闬闻沈浮，玉音下天正旁搜。
南宫之行勿夷犹，巨鱼纵壑鹰辞韝。
雁塔岐路邻昆丘，捷音联翩走吾州。
壮志此去不啻酬，士抱奥学追前修。
噤不施世吾侪羞，肯卧少室甘沈幽。
肯闯侯门提蒯缑，贤科夷涂古共由。
论才君等谁与俦，可学老子拙自谋。
所向数奇老不侯，一樽上尽犹未休。
索句轧轧茧绪抽，不作儿女声悲啾。
倚须接武拱帝旒，付我一竿钓沧洲。

小村山影里，山脚水明沙。
春事初移柳，人家未摘茶。
生儿了门户，馔客有鱼虾。
笑我尘埃者，奔驰鬓易华。

向来经世蕴，每作负山驰。
鬓发不留黑，京尘惭旧缁。
生涯黄卷在，心事白鸥知。
回首林泉癖，穷吾不为诗。

雪意知呈瑞，还欺客鬓星。
悲欢随处异，艰阻向来经。
梦境翩蝴蝶，宗盟近脊令。
盘餐更谭麈，足用慰漂零。

春信葭灰动，寻知寒事休。
光阴从冉冉，身世判悠悠。
鬓影看银胜，官期志土牛。
羸骸更元命，惜为斗升留。

赵子趋吴幕，予偕咏舞雩。
迄今推毂力，不堕拾尘诬。
鬓脚今全白，车轮欲半朱。
何阶答知己，冰蘗耐穷涂。

落笔心犹壮，论年鬓未斑。
砚捐初铸铁，泽失善藏山。
谈麈那容数，灵輀去莫攀。
松阡萦望眼，衰泪可胜潸。

词章有余力，老色叹侵寻。
况苦漳滨卧，俄聆正始音。
新篇惊间发，平处冠来今。
修月无前手，凌云得此心。
葩华分子细，矛戟骇阴森。
玉楮何劳刻，於菟不易擒。
竞传平水市，或博乐浪金。
妙斲风无迹，穷搜海并深。
与时犹落落，逼古谩骎骎。
幞被征尘暗，临流鬓雪侵。
徐驱怜老骥，决起羡惊禽。
善价渠能许，清愁可得禁。
不无青白眼，聊费短长吟。
顷岁欣相识，高山慰所钦。
周旋窥义府，衰朽谢书林。
适越惭荒陋，依刘耐滞淫。
交情向来密，诗病几时箴。
迟子迂轩盖，呼奴洁釜鬵。
萁炉足幽趣，玉唾涤烦襟。
斗酒穷檐日，招摇得共斟。

轩亭晓清旷，行乐未妨频。
无客不堪醉，有花长是春。
凭栏尚红药，结伴擅芳辰。
笑驻凌波步，香分折角巾。
鶑声殊自健，杏子况尝新。
仰止宗英伯，来为郑驿宾。
言辞独乐乐，仍命可人人。
鸿弄舞时影，梁蜚歌处尘。
棋枰谁得隽，诗笔自疑神。
欹倒何妨屡，歌呼却甚真。
升沈塞上马，容易鬓如银。
奈许追欢地，回头迹便陈。

山路细萦蛇，欹危讶泛槎。
幽人肯假榻，倦客似还家。
柏径初轩豁，筠窗更静嘉。
饥肠如作苦，斋鼓恰停挝。
茶供含秋露，菘葅带早花。
香秔有炊玉，煮餠不摇牙。
好在经行处，还怜旧约差。
摩挲验蛇蚓，圆缺屡虾蟆。
境信人俱胜，心宁迹与遐。
农时多闵雨，意绪每如麻。
却话三生契，空嗟两鬓华。
蒲团坐双稳，良夜对篝纱。

心意雕残底自娱，每临清镜笑头颅。
诗从多病难为好，官过中年劣胜无。
急景驱秋著髭鬓，归鸿衔梦下江湖。
更应载酒高阳伴，误辍歌呼话故吾。

泛蚁醪敷且命斟，中年节物自关心。
风前千柳竞春态，烟际一鸠啼晏阴。
急景绝怜添鬓雪，芳辰犹阻盍朋簪。
年时醉藉梨花地，回首鸥盟可得寻。

鹊语晨檐灯夜花，双鱼随客到寒家。
交情从昔金可断，别梦即今天一涯。
风雨对床他日意，雪霜欺鬓与时加。
阅人半世花开谢，更觉松筠耐岁华。

岁月翩翩骥受檛，妙年云路不应赊。
手中白羽真穿叶，门外苍槐又着花。
丹灶功成须换骨，天河波浅待乘槎。
雁行看即青冥上，却笑臞儒两鬓华。

熠熠萤光略露荷，摇摇杯面涨金波。
受风正作团栾饮，闭户深防褦襶过。
情话想无云母隔，新篇应有雪儿歌。
揆予可讳刘郎笑，讲舌长干鬓自皤。

果饤茶瓯意未阑，独惭衰鬓映朱颜。
聚头长作三更语，屈指惟余两日闲。
食叶蚕声行入听，探珠骊颔不应悭。
预怜朱墨秋宵永，咫尺灯窗断往还。

翻鸦啅鹊暝争栖，舞絮郊原雪冰泥。
已缀珑璁分桧柏，并扬光彩贲榱题。
撚须句好无前勇，索酒人归有后迷。
客子鬓毛今愧此，忍寒挟策市桥西。

同门谁定肯论朋，拙似苕鸠懒似僧。
病减不辞诗语拙，归来少贷客愁凝。
老欺鬓发丝千丈，籴仰官仓日五升。
台合中天清梦断，分眠山店问渔灯。

两隽诗声敢重轻，苍山对峙大川倾。
形为幼眇无遗恨，有入题评莫遁情。
未许曹刘夸独步，不应邾莒合逃盟。
清篇读罢重看镜，似觉青丝鬓脚生。

夫君糠秕视钱神，诗逼黄初论借秦。
义槩咸推天下士，簿曹聊见宰官身。
茶香延客自不饱，书币踵门谁可人。
从古功名多晚节，相逢双鬓未妨新。

芳时已叹鬓毛斑，何况栖栖客路间。
杯酒故人千里隔，锦囊著语一春闲。
燕鶑飞处频回首，桃李香前合厚颜。
昨夜东风贷庭竹，少容归梦到家山。

小驻江干接隽游，渭清泾浊可同流。
假真笑我陈惊坐，造妙推君赵倚楼。
姓字已高时辈上，功名尤忌鬓毛秋。
等闲莫学金华伯，碧水如天拟梦鸥。

班荆同冒软红尘，一种东风两样春。
隽饮放君颜似赭，幽居怜我鬓如银。
简编自诳供良夜，要襋渠今有好人。
把酒若歌归缓缓，不妨折简唤东邻。

民情可但绝愁嗟，吏畏谁何等受挝。
教谕久知风偃草，山行聊赋雪飞花。
牛刀试用终称屈，凤诏缄春定拜嘉。
稳上要津吾拭目，角犀冰峙鬓如鸦。

五鬼侵陵两鬓苍，振穷扫白分无妨。
酒徒丛里投名懒，诗社中间趁课忙。
尘暗凤笙空自叹，风惊雁字不能行。
向君草草追强韵，政复通人笑楚狂。

炯若横陈耐冻枝，清篇细读更重披。
即令扶病揩尘砚，痛忆寻芳载酒时。
政使雪霙来眼底，却愁霜鬓被花欺。
暗香疏影君能事，何处羁人敢语诗。

庾郎胸次枉堆愁，冯衍才名迄不投。
归去来兮岁华晚，末如何矣鬓毛秋。
令威心事千年鹤，张翰生涯一叶舟。
回首月堂金谷梦，却怜海蜃结飞楼。

暴楚狂秦席卷中，谋臣战将各言功。
端知四百绵炎祚，祇属商山秃鬓翁。

发冢诗书谩一官，旧游重到鬓毛斑。
尘埃可是山灵意，不待文移始厚颜。

平世计功须壮岁，异时敌己尽亨涂。
鬓须久已沾青女，穷达何劳问紫姑。

日冒风埃鬓脚黄，归怀绊骥可能忘。
谁知碧岭苍云外，占断人间五月凉。

三傍清淮酹酒杯，四年霜鬓犯风埃。
即今定被淮人笑，又见衰翁禄{辶敕}来。

宾筵笑语杂丝弦，说到山翁更粲然。
衰鬓岂应妆面侧，陈编只合粉袍前。

已后湖州秃鬓翁，喜君挥扫有遗风。
幻成𣨼雨熹晴态，尽使尘凡一洗空。

诗愁磨尽鬓边青，玄钥无施闭理扃。
牛渚锦官祠庙古，瓣香傥格在天灵。

不将杯酒破衰颜，轹月凌风取鬓班。
隽永要同无味味，雕搜聊乐不闲闲。

共扶翁媪看行轩，亦有娉婷立道边。
侵鬓黛眉唇浅注，铅珰匀莹茜裙鲜。

袜尘去眼恨成堆，赋客当年浪费才。
何似天风吹雾鬓，乘鸾新自月边回。

邗沟帆席即长淮，鬓未霜时惯往回。
绛县老人今若此，此生更复几番来。

童颜缓缓阅庄灵，鬓影青青表帝庭。
后四六年同此夜，台星光映老人星。

从公日日醉中归，插鬓长分最好枝。
旧约何如趁新约，浪言灯夕胜花时。

寿筵高敞老仙家，帘影中间五色霞。
碧酒旧须麟作脯，雕盘新荐枣如瓜。
玉壶缥缈非尘世，金狄依稀记岁华。
胜日年年欹醉帽，鬓香长点吉云花。

世味真嚼蜡，闲趣觉隽永。
闭门读旧书，拓牖豁微冏。
窥道忘一斑，反身得三省。
佳人不可招，妙处谁与领。
未刖聊晨门，已献那泣郢。
向来真左计，只合事幽屏。
感君汪洋陂，洗我荣辱境。
逢原得新功，余润及古井。
笔端有辘轳，句法见驰骋。
梅花动乡思，霜风吹鬓影。
言归日在念，未策心已警。
咫尺看白云，祇隔冯公岭。

漆城容可为荫室，发白何由黑于漆。
但闻拔白成斑句，安得反老还童术。
嗟予同气仍同心，怜我年侵雪更侵。
尔年少我尚余纪，我发纵秃当投簪。
顶如赤壶已无二，君有良方诚已试。
正使缁鬓犹能华，未免种须逢见戏。
我发非病心合医，心白发白无已时。
欲将心来烦汝黑，且图百问百不知。

双𪾦炯炯朱成碧，两鬓星星玄尚白。
丹砂入地长黄芽，苍颜幻得婴儿色。
了知色相无定形，造化于人亦儿剧。
蓬莱三山何渺茫，内景黄庭犹准的。
怀璧其罪彼何辜，资盗以粮渠自贼。
西州九转得奇功，愧我闻名未曾识。
小人有母垂八十，步履轻便自畴昔。
今年一病起衰容，分明只得丹砂力。
九顿首拜三叹息，什袭藏之愿无斁。
日引月长余几何，神夺鬼偷疑暗掷。
间者从公有天相，启閟抽关话奇特。
便祈公赐公许之，归语老亲感填臆。
膝行欲请还踧踖，盛事不应相趣迫。
三沐三熏课长句，句岂能神公自德。

一夜酸风惊拉槁，雪压茅檐欹欲倒。
孰知寒谷自能春，鬭坼琼枝故相恼。
两年旧隠住容成，耐冷冲寒起常早。
透窗疏影眠未佳，拥被孤吟诗易好。
别来问讯迥相忘，养就苔文从不埽。
诗人云远岁云暮，自插一枝怜鬓老。
孤山在望不可到，惆怅余香委芳草。
谁邀配食水仙人，长笛横吹倚苍昊。

遥想潘夫子，元正免立墀。
已倾新岁酒，未和隔年诗。
老色长欺鬓，春风不肯丝。
人言金可作，宁惜草堂资。

山色随诗瘦，波光际野空。
行装秋思里，情话雨声中。
无补身如赘，多愁鬓似蓬。
惟余沧海兴，酒后忆郫筒。

淮甸为寮日，私钱奉令时。
同拼愞弱罢，争忍碎烦为。
报国存忠赤，逢人惜鬓丝。
相从又相别，勋业迫男儿。

一别三年久，无书堪往还。
自怜供吏役，长羡似僧闲。
契阔诗情在，提撕鬓影斑。
敲门湖上寺，居士已开山。

斗大楼居窄，林深客思长。
雨凉欣破甑，风急凛垂堂。
倚禄生涯拙，忧时鬓发苍。
向来遮日手，祇合钓沧浪。

催得冬残是野梅，依然春傍柳边回。
不知鬓影星星去，只道年光恰恰来。
喜为农占秋有廪，懒于僧问劫经灰。
历头且复从今数，笑口都能几度开。

一夜炎歊破甑空，萧然秋思雨声中。
江湖两鬓惊飞叶，岁月一身俱转蓬。
我自由来为性癖，子今无乃坐诗穷。
男儿穷达终相似，却是难教凿枘同。

登高每恨尊无酒，近节今欣菊绕篱。
风日正佳关气数，心情不分减年时。
爱将雪鬓欹纱帽，惬把霜螯对酒卮。
意到潘郎宁易败，催租端自不妨诗。

师住灵岩饱看山，结茅犹欲老山间。
悬知客路红尘软，输与禅房白日闲。
蔬笋忘来诗格瘦，枫梧落后鬓丝斑。
烦师护取龙湫水，待觅涓涓洗我顽。

马上春光过若驰，不须纪历校花时。
青于前日长街柳，白似去年双鬓丝。
强学后生须藉酒，苦邀同社索题诗。
朝回要便西湖去，输与安仁尚黑髭。

秋风日日动诗情，人与诗篇一样清。
归去星辰添秀润，经行草木倍精明。
河山未阂功名志，岁月徒催鬓发生。
送客微言何足录，便将佳句榻前呈。

功名破甑等虚空，身世随缘邴曼容。
行色过于秋澹薄，离情恰似酒醇浓。
想君时看水西景，顾我方听夜半钟。
莫计升沉须强饭，男儿爱惜鬓星松。

半夜月明晨起风，不眠附火鬓搔蓬。
窗虚洒急疑霰集，合暖香微知菊丛。
便拟南枝开摘索，只愁卯酒醉冬烘。
行吟真爱亭前路，梅蕊已如椒子红。

净尽繁红但碧峰，药栏犹有绿盘龙。
风光何限供吟笔，霜鬓尽添宜老筇。
岂必愁来方酌酒，底须句到始撞锺。
闲中作乐真吾事，多谢天工久见容。

年逾卦气易身营，除一君犹鬓发青。
岂但文章难匹敌，只量筋力敢秤亭。
诗如博弈聊贤已，调似渝歌且易听。
除却吟哦无一事，斋心惟敬六神丁。

投老投闲袖久通，何妨搔首鬓如蓬。
故人索我形骸外，春事开予笑语中。
别去未几情似阔，诗成倏至福何洪。
倦从远役宁株守，人讶相从臭味同。

如君摸索不难知，匡鼎来时解说诗。
莫作瓜分甜后蒂，已拼樗散鬓成丝。
闻闲岁月壶中永，取静光阴隙外驰。
莫道广文心似铁，知心犹有赋梅诗。

眼见交游半陆沈，可无百丈引清深。
注成兵法有奇志，闲过壮年应苦心。
几度梅花开怅望，有时杨叶梦追寻。
男儿机会何终极，莫遣愁将鬓发侵。

细看绿绕与红围，此地何曾着白髭。
顾我全惊缁鬓改，羡君犹有黑丝垂。
一皤博笑几同调，两丑相看莫敛眉。
正使醉中巾帻堕，不妨齐唱赤壶词。

苍然拳石具林峦，上有菖蒲八节滩。
洛浦毵毵余玉珮，蓝田拂拂长琅玕。
著身便恐移天姥，濯发还疑借洧盘。
割爱赠予铭座右，斓斑鬓影照应难。

扬州千叶旧生涯，诗到坡仙正复葩。
喜见故家翻瑞药，送将新句续名花。
日高髲剃醺含露，时样梳妆肉映纱。
窈窕留春春不住，诗翁留得鬓边华。

阶药留春逗晚寒，鬓丝敢傍脸霞丹。
肯分骑鹤红千叶，喜见盘龙绿一团。
妖格流传如有恨，狂香横出亦无端。
殷勤为换瓶中水，排比窗前两行安。

四体支吾两鬓秋，一生知足百无愁。
洞霄香火手加额，太玉山园茅盖头。
归去来兮交未息，不知我者谓何求。
若人共说无生话，一句抛来一句酬。

弟兄为师友，晚岁共三径。
室迩伫远思，东风吹鬓影。

带围过膝杖过眉，曲庑寻诗得步迟。
旧日春风应笑我，鬓边残雪没消时。

颜里常春鬓已秋，抱琴时与破牢愁。
自言旧曲都忘却，弹未终时且罢休。

每当剧暑忆秋期，暑退凉生喜可知。
不奈寒蛩促机杼，等闲催得鬓成丝。

晨起候鸡鸣，我车催发轫。
列炬犯星微，衣襟蒙雾润。
将迎恐后期，奔走追前进。
拭面愧缁尘，垫巾怜雪鬓。
吾年已如此，世态何当徇。
曷不归去来，荣枯才一瞬。

飞鸿渺天末，目送类中散。
谪仙负诗狂，直欲摘星汉。
白云千丈峰，金碧美且焕。
忘言老瞿昙，祇作空花观。
轩冕傥来耳，世事亦其漫。
鸾凤在赤霄，宁肯就绁绊。
惟余忧国心，抚事辄悲怨。
饥馑有流离，十室九不爨。
上动黄屋念，每日不遑旰。
公岂爱登览，微意寓篇翰。
山僧遽传似，字字如珠贯。
劝分岂无术，未必愧鞭算。
升斗倘均惠，沟壑庶少逭。
福星公恐是，畴复虞岁旱。
王事敢告劳，行役春过半。
鬓丝禅榻畔，纶巾时一岸。
溪山得胜赏，歌舞废屡按。
请颂海沂康，民谣兹可玩。

故人别来知几年，怪我相逢须鬓白。
看镜功名不用频，苍苔遍教留行迹。
蚤知宇定发天光，未闻终日介如石。
此理昭然何足疑，来诗并遣镌崖壁。

问讯鶑犹懒，寻芳花较迟。
忽惊雷送雨，渐喜水平池。
窃禄惭无补，归耕未有期。
春工谁道巧，不染鬓成丝。

年华看鬓上，春事转头中。
羯鼓催花雨，虹桥送客风。
未须愁酒债，政复坐诗穷。
谁识挥弦意，寥寥寄远鸿。

暮鹊投林意自深，向来一诺抵千金。
面看逆旆有归色，足望穷途无好音。
岁晚更怜霜点鬓，夜寒除是月知心。
政应老死何须惜，或有遗书备访寻。

蛩吟砌下岂知时，我亦无眠有所思。
夜永只怜灯作伴，秋凉最许簟先知。
十年扰扰梦中事，一笑悠悠世上儿。
数尽更筹窗送曙，起来赢得鬓成丝。

春来自分菊成坡，秋晚何妨日一过。
喜色忽看眉上见，霜华应向掌中多。
一枝须索蚁浮瓮，三径从教雀可罗。
坡下有泉唯可饮，西风吹鬓未应皤。

烂银白璧遣谁收，米尽家家典破裘。
应为溪桥添晓溜，岂怜野渡有横舟。
侵凌蓬鬓霜千丈，浮动梅梢月一钩。
岁晚风光天必相，未甘亭上话三休。

南坡千树总琼瑶，走马来看及未消。
短鬓风前愁素领，衰颜酒后借红潮。
松饶苍鬣犹能奋，梅耿香魔苦费招。
此景此时无我共，新诗吟罢独长谣。

风雨连朝作伴牢，只堪痛饮读离骚。
谁知老境侵腰脚，早是多情惜鬓毛。
杖屦出门还有碍，簿书堆案敢辞劳。
年来俯仰终无补，尚欠归田一著高。

袅娜柔条不自持，锁窗深处最相宜。
试教纤手簪双鬓，莫遣新愁上两眉。
子建洛神空有赋，乐天杨柳可无诗。
为君唤起温柔梦，春草池塘日正迟。

功名虽结少年场，看镜空惊两鬓苍。
我已青冥甘蹭蹬，君今列宿倍辉光。
寸心祇自怀三径，尺素何妨枉一行。
多谢南宫故人报，日边消息想能详。

老子而今两鬓霜，未应痴绝泥禨祥。
不能木末搴朝露，争免篱边嗅晚香。
便合折来书卷畔，讵宜簪向宝钗傍。
漫山千树方芽甲，肯信人间有早芳。

文书堆案眼慵开，客有可人今雨来。
说剑丹心空耿耿，岸巾雪鬓欲皑皑。
山田渐喜滋香稻，客位从教长紫苔。
涸辙穷鳞赖濡沫，未宜曷月咏归哉。

杖屦南坡路不赊，就中景物四时佳。
春林竞秀烘迟日，雪岫初晴眩晓霞。
炎夏清风横一榻，澄秋明月满千家。
人生适意须行乐，况是樽前鬓未华。

一翻梧叶又惊秋，鬓上侵寻岁月流。
夜永只怜灯作伴，诗成却欠酒浇愁。
多情行雨空扬袂，何物非烟解击瓯。
室有天游魂梦好，屏山不遣污油头。

已是诗成集，何妨酒拍浮。
人生不行乐，空惜鬓惊秋。

桃李用事能几日，东风笑人双鬓华。
不须安石愁屡费，趁晴快赏洛城花。

花藤肩舆绣帘簇，寿母颜红双鬓绿。
桃李阴中五弟兄，起舞团栾欢意足。

杜曲诗翁霜鬓须，谁怜三十载骑馿。
五陵车马输年少，枉读平生万卷书。

言将远行迈，来宿故人家。
爱尔时相顾，回舟日欲斜。
论心付杯酒，别路正梅花。
不待江湖去，今朝鬓已华。

时乎时乎，去去如车毂之运行。
瞥然过目无留停，追随无及不我待。
东篱菊花无耗，迤逦真到阳冬始敷荣。
落落离离{石非}礧，蔓衍布丘坂。
碧为之叶紫其茎，争妍骋媚芬芳吐。
如金如玉之繁英，含霜万颗好颜色。
节虽可尚时难并，惟重阳日月二九之嘉会。
此时抱一符乾贞，年年闾里交相庆。
宾朋相将相唤，携手登高陵。
采茱插鬓款终日，揉挪碎蕊满盏浮醁醽。
乃今候迟闰冬孟，其如金乌自飞{需免}走{更}。
黄华从此后期拆，枉教陶令舒手望穿两眼睛。
殊不见甲茁与芽萌，花诚细事足多惜，时良不遇令我伤衷情。
圣王作应五百岁，文昌殁既三千龄。
中间贤君苦无辅，唐宗世民周宗荣。
孔丘无位皆汲汲，到头毕竟嗟无成。
应如此花时来不吐颖，过期无用还丛生。
丛生失时又无用，蹉跎毕世空冥冥。
于嗟后圣不时作，使人雨泪雰零零。
不如及花开，香醪但时倾。
莫教花瘁后，有辜负花名。

鬓发伤今白，艰难忆昨经。
君犹厕跛鳖，我合弃流萤。
老树秋凄瑟，寒风昼窈冥。
山房半酣坐，差胜楚人醒。

骎骎须鬓苍，冉冉岁月换。
良田未易求，蠹简不喜看。
君兮何为者，冠佩立宪宪。
苦来湔祓我，丹绘施朽炭。
深惭鸿鹄姿，肯作荆鸡伴。
我穷岂中郎，君才实元叹。
相从琢磨地，枯几媲尘案。
尺书中夜至，索去不少缓。
扁舟下东南，春水绿平岸。
遥知醉吟处，词翰两璀璨。
悲懽难一揆，欲别先自断。
寄我子夜歌，酬君秋雨叹。

平生四海龚夫子，昔日穷愁今尚尔。
车如鸡栖马如狗，笑指尘编作知己。
群儿不识老弥明，一语落纸惭且惊。
森森老干苍桧耸，寥寥雅奏黄锺鸣。
万牛不来羞自献，正与古人同此叹。
霜髯雪鬓可奈何，但愿穷年常饱饭。
北风凛凛冬欲残，日莫更复衣裳单。
黄金如粟赵居士，傥有绨袍遮此寒。

盖世功名黍一炊，惊心岁月毂双驰。
五浆先馈那须尔，二竖相凌少避之。
种种鬓毛吾欲老，翩翩书札子能奇。
黄花无语秋将暮，莫惜玄谈与解颐。

昔时邺下刘公干，今日周南太史公。
两鬓似霜须似戟，不应孤负北窗风。

冲风凛欲冰，积雪寒未扫。
春光来何迟，双鬓倏已老。
悲吟北窗下，孤坐对参昴。
不忧釜生鱼，漫谓诗可饱。
平生赏音人，团聚苦不早。
陈翁气金玉，蔡子文斧藻。
仓皇一骇散，各适千里道。
悠悠残岁月，忽忽老怀抱。
道腴虽自味，俗况固难好。
无疑赵居士，欲刬佛殿草。

长年无好怀，一病动辰浃。
凄然清镜中，衰鬓不胜镊。
自怜鬼见笑，甘受天所厌。
坐令金石友，散作霜后叶。
崔郎雕龙裔，翩翩古游侠。
不忘平生言，经过颇稠叠。
忆昨赋新诗，贾孟困凌蹑。
情高破天悭，语妙出月胁。
老秋余几日，丛菊抱寒蝶。
何时跫然来，一笑起衰薾。
寒醅对梨枣，不惜倒箱笈。
但恐食无鱼，令君反弹铗。

瓠落不解器，肮脏无缘官。
朱郎抱此恨，终岁常鲜欢。
家书破万卷，生计才一箪。
积忧苦熏心，独以诗自宽。
清于虫鸣秋，淡若云出山。
老眼久无人，一见为解颜。
菰蒲葭苇中，英才得任安。
向来三日款，共此一室闲。
人事每乖悮，比复会面难。
骎骎争夺徒，临渊涉危湍。
日月老须鬓，百挽不一还。
那知箕颍波，可以濯肺肝。
我形已支离，乃学仍汗漫。
会营南山庐，相与同岁寒。

衰懒何人记，当家子最贤。
手书怜我老，肺病为渠痊。
得句烦归雁，倾杯约莫蝉。
尘埃老双鬓，相见定疑年。

陈稻那能白，寒炉或似红。
云低将作雨，树老不禁风。
流落身俱客，摧颓鬓已翁。
相看一杯酒，老子不书空。

愔愔山月照峨眉，未暇西游鬓已丝。
胜日来陪巨卿友，莫年亲见德云师。
解除须发元非错，肯老山林更自奇。
趺坐绳床两无语，此心真有几人知。

踏遍荆吴鬓欲华，梦中烟雨暗三巴。
白盐赤米犹能饭，碧𪩘清流便当家。
子党昔谁怜范叔，吾门今始识刘叉。
鸒斯贼食虽堪笑，相祝无劳置齿牙。

二年五经过，子亦倦行役。
踵门觅一廛，正尔不能得。
穷愁侵两鬓，无酒洒胸臆。
见溺不解援，我空三叹息。

小室颇修洁，短窗亦虚明。
雠书岂不佳，念汝翻怆情。
忆昨乾元初，春风被檐楹。
炙背俯晴轩，铿然读书声。
忽起四方志，遽作千里行。
别来四寒暑，归计犹未成。
买桂炊白玉，崎岖客都城。
两鬓不受愁，应已白发生。
斗粟能几何，终年费经营。
短鞭望马腹，我亦饥寒并。
老怀少机械，世路多沟坑。
安得沮溺田，与子穷岁耕。

一日抵三岁，子行逾十旬。
昔如宫应商，今若参与辰。
力挽殊未来，叹息寒江滨。
附书双鲤鱼，沧波正奫沦。
平生金石交，如子不数人。
饱更松桂秋，不羡桃李春。
向来相期处，可但髯绝伦。
一朝忽去眼，那能不酸辛。
悠悠世网中，双鬓各已新。
岂无耦耕约，奈此离别频。
富贵朝露耳，莫负头上巾。
归来建德国，与子同问津。

凄凉元祐几遗民，邂逅京江两病身。
阮籍莫年唯可醉，扬雄平日固当贫。
久知丘壑须吾党，晚喜箪瓢有若人。
同识嵇公更谁在，仲任虽健鬓如银。

落魄山阳市，悲歌独子听。
相过常出日，小住亦翻星。
此际心还折，何方鬓解青。
一杯寒食酒，相与记沉冥。

吴门南望水漫漫，拟欲高飞欠羽翰。
老境思渠甚饥渴，尺书烦子问平安。
自知谱牒俱冰氏，敢厌班资但虱官。
它日相逢吾有约，秋霜侵鬓折腰难。

子肯来从我，尘沙两鬓黄。
饥鹰那择肉，老雁尚随阳。
蠹简真堪怨，寒醅未易忘。
嘐嘐浴沂老，吾敢笑渠狂。

别君所畦槐，忽已荫檐瓦。
三年望归船，老屋勤扫洒。
只今十日款，信是天所假。
朝粳语已麋，夜烛醉还炧。
儿童互窥觇，有客如此寡。
观君岂癯仙，鬓苍面如赭。
不应酸寒债，亦复似东野。
匆匆从此去，孰是知音者。
折腰易斗粟，吾辈计亦下。
我场无良苗，何由絷君马。

来偿绮语债，各已鬓星星。
宿债吾方困，迷涂子遽醒。
真为镜空老，不负佛名经。
一纸龙钟语，怜君独肯听。

君行还过永阳郡，忽忆老夫尝赋诗。
庶子泉头纳凉处，醉翁亭上送秋时。
春来猿鸟应思我，别后林泉定付谁。
为语东风木芍药，暮年衰鬓不相宜。

山林未成归，须鬓各已老。
下田我方耘，薄俸子始饱。
缅怀千里驾，荒径宿秋草。
谁知剥啄声，真来慰怀抱。
崎岖得一笑，支拄费百巧。
羁穷了如旧，但觉诗愈好。
青山艳桃李，渌水漾芹藻。
惟时夏正中，触热畏长道。
子车且休息，我屋当洒扫。
觌面尚未旬，语离无乃早。
槐阴可纵觞，共子一倾倒。
但恐老伯松，羞观太玄草。

文章开紫垣，委耀照黄扉。
崇雉抱高墉，长虹曳华榱。
浮阑翼交楯，戟衣摇缥粉。
石纹浪花碎，紫光射金鼎。
珠{王綦}明黼领，剑镖玉螭冷。
槐香吹鬓影，相对青炯炯。

集英殿下识乃翁，遗爱楼前又识侬。
参差两纪短一载，伏想鬓发秋蓬蓬。
道阻且修不可见，何喜老兄相会逢。
老兄颜色清而丰，娟娟秋水开芙蓉。
铁瓮城头拭硎刃，晚榜咫尺春旗红。
觚棱金爵面成背，半帆楚月迎淮风。
相思江西子王子，寻盟来与白鸥同。
江莎浓澹俄一再，庾楼却倚庐山峰。
吾宗乃有此豚犬，掩鼻急趋风露中。
老兄久厌臭来逐，是行不复尘相蒙。
亦欲柁牙把船尾，琵琶洲上携手吟青枫。

君见雪山谭晦庵，晦庵南北隔山川。
有命归来如二老，不然隠去自三贤。
晦庵今年登五十，鬓华未改目光力。
徘徊吴楚已多年，晦庵不急苍生急。
君行车马衣冠衢，亦有晦庵相似无。
君臣庆会第一格，晦庵何日何时须。
横渠虽没尚可作，平生此事喜商略。
君当长跪问横渠，子细平章句教错。
大江朔风多涌波，上江下江且婆娑。
古时贤士一时有，奈此庚辛甲乙何。

黔郡随山壤，卢溪上水舟。
双眸长不夜，两鬓未全秋。
制锦宁伤手，鸣琴自点头。
武陵花赏遍，安稳上瀛洲。

二豪名字遍人间，未许痴儿见一斑。
俯仰半生双鬓秃，是非千古寸心关。
向来踪迹埋空谷，老去文章满道山。
我有诗书三十乘，肯来相伴小窗闲。

忆昔同游金凤台，临高望远思悠哉。
重来又作燕山别，不意翻为驿马催。
宝藏元辉天上去，塞尘秋色鬓边来。
归期已定终年约，莫遣丹心一寸灰。

月落参横剥啄声，起惊新火到陈人。
鬓随周爟年年改，心共商盘日日新。
桐甑饭香增意气，草堂灯影换精神。
侯家宫蜡晴烟起，公自他时作好春。

君到长安见侍郎，定咨老子鬓毛苍。
为言薜荔藤边事，一局棋收又一觞。

绿毛幺凤仰衔花，不在山椒即水涯。
昔日鬓边能似此，春愁磨尽总成华。

客思到秋如乱麻，每逢佳节倍思家。
黄花只作去年好，绿鬓自嫌今岁华。
千里有情犹共月，一樽无事且倾霞。
闲来甘露堂前坐，老柳条条噪暮鸦。

邂逅京华忆昔时，匆匆长恨遽暌离。
重来只有声音在，两鬓萧萧各欲丝。

屈指抠衣十七年，自怜须鬓已皤然。
久知轩冕真无分，但觉溪山若有缘。
下学工夫惭未到，先天事业敢轻传。
祇今已饱烟霞痼，更乞清溪理钓船。

浪道湘南是瘴乡，玉壶银阙四时凉。
卧龙不逐葭灰动，爱日空惊绣缕长。
浮蚁且同佳节醉，探梅不作少年狂。
暮归惭愧山头月，照我骎骎两鬓霜。

促膝红炉拥肉围，浅斟竹叶介繁禧。
明年雪里人应健，醉客诗成语益奇。
戏掬巧争肌玉莹，快餐不省鬓丝垂。
归来鼻息春雷动，晴日三竿总未知。

倾城误人身，嗟哉难具陈。
请君试侧耳，听妾歌其因。
妾初未筓学新妆，肌理玉雪眉黛长。
融怡窈袅销金裳，态浓意远夺目光。
当时见者心为狂，共谓绝代惊非常。
拟思昭阳奉君王，三千宠爱一身当。
宁知事大缪，嫁作荡子妇。
空闺独宿度芳华，蓬首乱鬓颜色朽。
四海十年不相闻，一朝归来新闲旧。
新闲旧，妾何有，摈妾不使侍箕帚。
佳人多命薄，是事君信否。
倾城误人身，古来唯有李夫人。
延年作歌帝所珍，贮之金屋荐华茵。
宠光杂遝疏弟昆，将死掩面留余恩。
千载不复见，言之涕沾巾。
倾城误人身，此曲哀怨何可听。

时事口慵说，性灵诗可陶。
客中三日阴，江头风浪高。
六年寄此邦，鸥鹭皆心交。
烟波迥自如，应笑吾生劳。
世路转偪仄，旅鬓空萧骚。
既往若电梦，所得真毫毛。
岁月解欺人，木落江之皋。
勿谓吾甚衰，得酒犹能豪。
旧游固可恋，归盟那得逃。
负暄依茆檐，儿辈供爬搔。

忆昨辛巳秋，张帆过仪真。
别君适荆楚，寤寐怀故人。
狂寇初败盟，道路多纷纭。
思君不可见，疑君堕边尘。
寄书无处所，消息何时闻。
去年我东来，泊船旧江津。
始遣访生死，戎马乃骎骎。
仓皇径南渡，忧畏损精神。
仲冬丹阳馆，惊喜忽见君。
执手两无语，老泪欲沾巾。
嗟予漫奔走，万里长酸辛。
念君两鬓白，依然生理贫。
开口论兵势，直气摩青云。
长揖动卿相，囊封登帝阍。
当路颇知己，拟活西江鳞。
鲸波泛大海，去结山东民。
誓将三寸舌，成此百世勋。
艰难得生还，和议已复伸。
智略无所施，裋褐还逡巡。
藏名酒肆中，悲歌阅芳辰。
兴阑却顾我，相对南风薰。
宛宛昔别地，倏然今四春。
江山不改旧，世事凡几新。
是非既未定，泾渭何当分。
余生各加餐，此外不须云。

有口只可饮醇酒，世事令人三日呕。
有耳只可对诗翁，俗语令人三日聋。
平生嗜酒耽佳句，此外自知无用处。
东风吹我堕江边，岁晚知音罕相遇。
诛茅盖头无少闲，数日不到诸君间。
尘土眯眼须鬓斑，谁赋淮南大小山。
怪底晴檐灵鹊噪，篮舆相寻谈绝倒。
恨君无乃酒量窄，爱君岂独诗格老。
开尊唤客知何时，坐上可无俞与韦。
更长不怕杯行迟，愿见春风杨柳枝。

江头晓日方曈曈，仆夫喘汗天无风。
茅檐汲井洗尘土，野寺煮餠烧油葱。
平生忧国寸心赤，在处哦诗双鬓蓬。
村民喜识长官面，树阴可坐毋匆匆。

北风三日吹黄土，长淮浪高少人渡。
客愁正坐小窗间，眼明见此江南山。
好山连娟螺髻鬟，白云无心终日闲。
野桥溪水流弯环，旁有幽人昼掩关。
道路只今多险艰，林泉有约吾当还。
黄精可驻冰雪颜，时时令人双鬓斑。

黄闼清华选，湖山烂熳游。
秋筠同节操，春柳似风流。
须鬓茎茎白，园林事事幽。
天然诗句好，初不待穷搜。

闻下亲征诏，军民喜溢颜。
天威方一怒，国步久多艰。
思古伤心处，平戎反掌间。
书生苦衰懦，空使鬓毛斑。

底事重来淮上村，九关难上阻司阍。
短衣他日欲射虎，堂印何时看倒盆。
花著襟裾无定力，雪侵须鬓有愁根。
天河且挽洗疮疥，若问甲兵君莫论。

梅花白尽柳初黄，春未平分日已长。
老眼明边湖水绿，闲愁来处楚山苍。
高吟且喜诗无病，痛饮方知酒有肠。
南北故人强健否，谁知旅鬓欲秋霜。

越王楼畔彬禅客，为法南游蚤出关。
曾驾铁船冲巨浪，又携锡杖过他山。
梦回故国非无侣，身比孤云只独闲。
君到诸方如问我，年来多病鬓毛斑。

碁局机心在，诗篇习气余。
去来旋磨螘，生死蠹书鱼。
阅世双蓬鬓，还山一草庐。
苦无食衣计，不是故踌躇。

晓色熹微麦陇间，杖藜徐步扣禅关。
两浇水足东西堰，一抹云收南北田。
仕路驰驱惊岁晚，僧寮燕坐觉身闲。
故园早办归来计，莫待星霜满鬓斑。

消山偃蹇消湖碧，夫人此恨消未得。
海上人归会有时，怪尔鬓云非旧色。

黄四娘花空朵朵，谢三郎鬓已苍苍。

幽栖略具便休官，帝遣蒲轮唤不还。
大似文元居道院，又如退傅过香山。
梦回帷幄青冥上，醉堕风波浩荡间。
向使胸中有荣辱，那能八十鬓毛班。

往在西台日，调娱用力艰。
善人终有恃，公道亦徐还。
既去言方白，重来鬓已班。
清名配詹事，千载赤城山。

与君同志复同州，少日论文放一头。
孝子忧亲双鬓白，痴儿了事一生愁。
凌云意气须臾尽，积岁声名取次休。
赖有遗编留史笔，几回废卷泪横流。

见说龙门不可攀，自惊容易得承颜。
从今洗眼湘江上，看取功成鬓未斑。

又添犬马齿，常恐牛羊夕。
牙无数株牢，鬓已太半白。
六朝贵人家，珊瑚高数尺。
复有陵邑豪，沃壤动连陌。
居然燕巢幕，忽矣驹过隙。
伊傅亦中寿，至今名赫赫。
苍苔卧风雨，曾乏断碑额。
中原五十载，胡骑乱禹迹。
谁当懒折腰，去学陶彭泽。
忧端压不下，中夜歌秀麦。
昭代岂无人，腰黄眼前赤。
鸿儒筹禁苍，壮士守边埸。
罢歌且杯酒，浇此怀抱积。
柴门剥剥响，已有贺年客。

江梅岁已过，燕子春又来。
不愁吾鬓霜，所恨此志灰。
扶桑焞焞明，阊阖荡荡开。
欲往岂不可，致远非驽骀。

张子好兄弟，别我今九年。
东风刮眯眼，双鹄忽堕前。
坐定看两鬓，喜极意惨然。
来日岂不多，此意合少延。
念子伏岩穴，有作皆巨编。
稻粱未暇谋，从我志独坚。
虚名适相累，浩叹当谁怜。
积雨得新霁，绿涨弥百川。
载酒问何有，漾舟随所便。
与子梅潭游，以兹寓惓惓。
倾崖俯仰立，中有飞瀑悬。
平地俨阊阖，晴空自云烟。
既见各有得，欲语不可传。
众妙在领会，天成谢雕镌。
子归有新诗，时寄三两篇。

论事不欲如戎兵，欲如衣冠佩玉严重而宽平。
作文不欲如组绣，欲如疏林茂麓窈窕而敷荣。
桢干盍亦烦绳墨，滋味何如余典则。
吾宗受才万人敌，排空所向无遗力。
亲丧三年面漆黑，交情一语千金璧。
明朝不爨鼾撼壁，裘马借人无德色。
作掾闽山可踪迹，拟将秉秆空螟{虫貣}。
相君有令民未得，勿问堂高若干尺。
春江弥渺风张席，欲言江水何终极。
贫贱相依鬓毛白，吾可雷同名送客，浩歌未放情弥激。
君看风雅诗三百，亦有初章三叹息。

山阿著柴扉，陋甚谁盘桓。
美人此何求，钜竹数十竿。
日阅书百篇，尚觉日力宽。
欲从我借书，我书何足观。
辛勤抱遗经，及此鬓发班。
一语未领会，累日不自安。
虽更圣人手，亦恐众说谩。
况复秦汉下，曾莫修与删。
致之获麟前，存者今若干。
我无以裁之，望洋久空叹。
羡君方盛年，恣意涉浩漫。
又闻书少多，不系学缺完。
读书固匪易，用书良独难。
昨来荷堤上，尝试及孟韩。
此话如涓埃，此道如丘山。

鸿门无人易水寒，安得壮士久所患。
求之市隠戎行间，纷不当意鬓已班。
逆胡未讨忧万端，此得两君聊自宽。
有石堂坳立礸{石元}，百夫睨之欲举难。
两君挟起如弄丸，舞空一叶风团团。
吕君忽作胡衣冠，沥酒于地盟血殷。
长剑久倚燕然山，义欲为汉诛楼兰。
九重深窈虎守关，竟以剑器博一餐。
语未良已声珊珊，两蛟出没万马攒。
夜阑月暗天汗漫，满堂悲愤泪欲潸。
嗟尔两君诚义肝，我方乘障荆之蛮。
五营诸将皆豢安，髀肉久不堪征鞍。
谁能唤与百辟看，但得汝等一解吾君颜，书生老死不足叹。

相从意气豪，相知鬓毛斑。
细说竟昨非，浅斟始今欢。
每怀吾党多，未救此世难。
一则琢冰雪，再则纫芝兰。
骚人绝芳洁，孰与风人宽。

夜深擘荔真愁绝，春浅传柑更惘然。
世事爱来欺两鬓，人生堪得别多年。
琢冰积雪江湖阻，树羽崇牙日月悬。
此理仓茫君勿问，明朝且莫刺归船。

团栾妻子是谁家，独被饥驱天一涯。
远地岂无人晤语，长才能免世惊嗟。
好于书作千年计，勿为官驱两鬓华。
为问湖南似湖北，逾年吾亦访丹砂。

诗律吾将问，心期孰与亲。
明朝当异县，永夜更怀人。
尚友逢三益，明农识大臣。
可无相问讯，勿道鬓毛新。

又过一年空草草，寻思万事太劳劳。
岁烦士友愁薪米，日见儿童叹鬓毛。
乱卉各随分寸长，新禽已变两三号。
及时君亦图良集，莫待春深水一篙。

故人不见吾何适，欲见其人已异乡。
魂梦半年皆草草，鬓毛一别益苍苍。
筹边淮海何迟暮，乘障湖湘亦阻长。
及此居闲宜问讯，题书须待满林霜。

临风遮莫晚山佳，自古功名看鬓华。
幸自不知余种种，可教容易落乌纱。

仰止扶藜鬓发苍，恰当风雨暗三湘。
为谁一辟天无际，及我重来日未央。
江过数州多曲折，山缘长亩半青黄。
老僧耐得从头问，问到吴门竟渺茫。

长才自昔恨平时，三入修门两鬓丝。
瓮下可能长夜饮，花间却学晚唐词。
潸然北顾关河水，简在西清日月迟。
乘雁双凫沧海上，与君从此恐差池。

平生不解通毛刺，万事无能改鬓华。
岂是襟怀堪逆旅，直须诗句可名家。
老为宾客从戎幕，强使妻孥理帽纱。
不有将军宽礼数，新愁却恐堕江花。

也知朝士愧山林，猿鹤相怀怨亦深。
屈指落花年荏苒，断魂凋鬓日侵寻。
向来相与期何事，老去谁能会此心。
多谢故人重话旧，独怜志古定遗今。

世事关分合，人情看短长。
君应愁富贵，人已畏文章。
𥩟立亲双鬓，追随客累觞。
未知归定否，吾亦爱吾乡。

遍试江淮声藉藉，久劳荆蜀鬓苍苍。
同时半已登槐棘，卒岁才能足稻粱。
遗藁不为他日计，佳城尚及此丘藏。
岂无后作多文胜，今我怀人泪欲滂。

壮岁从游两鬓霜，重来函丈各堪伤。
那知卒业今无及，极悔论心昨未尝。
相约归期须次第，独存病骨更凄凉。
他年赖有门生记，托在碑阴永不忘。

娇如花，美如玉，越溪女儿十五六。
光风入帘睡初足，起画修眉远山绿。
飞香走红三月心，一声白纻千黄金。
高堂客散灯火深，醉鬓斜钗夜沈沈。

先生风骨天与清，孤松野鹤何瘦生。
胸中落落笥五经，大篇短章笔纵横。
壮年文场诸老惊，俯仰世故双鬓星。
万事不理诗自鸣，笑视轩冕秋豪轻。
市者争利朝争名，著脚往往遭讥评。
先生四五官神京，又复归去鸿冥冥。
台家急贤理不应，况复寮旧离觞倾。
先生自喜得此行，禄粟可已啼号声。
秦望之山高且平，卧龙横亘环州城。
镜湖千顷波不兴，晋宋遗迹多豪英。
议幕了无尘务萦，抚物吊古皆关情。
我亦久矣怀沧溟，旦夕欲乘缇油屏。
相望纵复三数程，诗筒尚得寻前盟。

我昔志学年，侍亲宦西安。
弟兄游庠校，见君平生欢。
君才独颖出，逸驾不可攀。
夜窗共檠灯，春游合杯盘。
虚堂卧雪岭，杰阁横云山。
烂柯上危磴，乌巨沿溪湾。
是时气相高，辩论俱澜翻。
一别二十年，天街见峩冠。
殿庐看决科，蓝袍立清班。
黄牒墨犹湿，大弨力能弯。
尔来又五载，短书能几番。
兹焉捧檄来，吏牍方拏烦。
室迩叹人远，一朝脱笼樊。
满意纵剧谈，痛饮到夜阑。
十步九太行，此事亦孔艰。
进哭老先生，画图惨青纶。
特显顾何为，一昔成大还。
回思我伯氏，人琴有余叹。
感今念畴昔，相与涕泪潸。
故人怅无几，恍如春梦残。
有酒不得饮，有琴不成弹。
复归坐冷屋，使我凋朱颜。
我归不可迟，倚门梦连环。
君言欲舂粮，伴我行路难。
欲去不得去，僧坊话闲关。
年各几半百，后会鬓亦斑。
何处更有诗，此心匪石顽。
群忧发孤笑，属联不当悭。
气岸有如君，著身簿尉间。
盐车勿长鸣，会当上天闲。
掺祛不忍别，雨声为潺潺。
君有门户责，殷勤愿加餐。

投老归称前进士，时与田夫相汝尔。
渊明赋归何敢望，曼容自免差可拟。
门前爵罗真可设，老圃灌畦聊自比。
恕斋空洞最相亲，笑谈颇觉清无滓。
时时过我共衔杯，望望不来予为企。
丈夫未遇困泥涂，谁识鸾停兼鹄峙。
方期从容结诗社，相与浮湛向闾里。
一朝别我欲远游，欲入桃源深洞里。
为言半隠欲偕行，二子风流真俪美。
向来早有四方志，行尽东南到边鄙。
只今名利遂两忘，争心无复于朝市。
祇有哦诗兴未阑，连得新诗照尘几。
调高韵险不易和，白雪阳春惊俚耳。
年登六十鬓未斑，乘兴一行若可喜。
宗盟莫逆素相忘，并辔笑谈无彼此。
湖海豪气尽收敛，以恕名斋几一唯。
匆匆掺袪不得留，卮酒未干人欲起。
寄声半隠不容言，空有语离书满纸。
归时赓和必盈箱，写尽山川诗作史。
送子才归深闭门，莫问是非并誉毁。
但期远归亦升堂，西湖仍访老知章。

老我旧曾官日边，随众年除仍岁迁。
母子日夜念乡国，但欲共耕绵上田。
叶君写照妙一世，画我形模在山水。
有如虎头貌幼舆，正合置之岩石里。
犹记有客为谀言，盍更野服为貂蝉。
我笑不答心不然，拂衣径得归林泉。
归来岁月不知久，十余年中何不有。
此心炯炯尚如丹，只为幽忧成老丑。
久矣与世俱相忘，荷君念我应老苍。
新图白髭添一二，岂知双鬓皆成霜。
两图对挂耿相照，顾盼从容成一笑。
更添松竹作寿星，我已甘心就枯槁。
人言姿态与真同，如照止水窥青铜。
明知已非故吾矣，小孙指点能呼翁。
君居天街号称首，侯王生面罗左右。
边头飞将新立功，飒爽英气照窗牖。
名满四方求者多，千金造门君不呵。
能事固不受促迫，应酬虽繁可柰何。
胡为有暇及衰朽，楚楚装池意尤厚。
我今已是行路人，不须重累丹青手。

层层得好山，是处足饱看。
君真乐山者，心地尤平宽。
生长山水县，惯见青巑岏。
筑室欲饫赏，凭虚著危栏。
天亦遂君意，俾君老其间。
场屋早得名，晚始就一官。
官又不得进，甘心乐瓢箪。
官少家食多，知更几暑寒。
朝见山岚高，暮喜山云还。
山气日夕佳，秀色几可餐。
晴雨各变态，雪月更万端。
于山真属餍，清明流肺肝。
膏粱与刍豢，与世殊咸酸。
久矣谢世纷，屏息专内观。
鬓无一茎白，八十颜如丹。
所得不既多，愈饱天不悭。
此阁本不华，何处无此山。
苟为名利驱，人境无相关。
吾乡山苦远，可望不可攀。
东楼快登眺，耸翠罗烟鬟。
年来勇欲归，匏系未许闲。
君索饱山诗，南明恍在前。
十年两访君，共醉苜蓿盘。
向时多名流，与君平生欢。
祇今几人在，一见良独难。
叔度镇金陵，道衡处瀛壖。
旧游如晨星，相望可长叹。
归梦遶故丘，非晚再挂冠。
何当泛剡谿，往从子于盘。

茫茫，苍苍。
青山，遶千顷。
波光，新秋露风荷吹香。
悠飏心地翛然，生清凉。
古岸摇垂杨，时有白鹭飞来双。
隠君如在，鹤与翱翔。
老先何处，尚有流风未忘。
琴与君兮宫商，酒与君兮杯觞。
清欢殊未央，西山忽斜阳。
欲去且徜徉，更将霜鬓临沧浪。

四山过雨翠光流，境胜心闲自点头。
野鸟叫春多格磔，晚风吹鬓故飕飗。
三年几作旧山梦，一笑喜成今日游。
独叹寒泉本无意，强随机械走溪沟。

城居久矣厌尘劳，来访名山写郁陶。
客路行随流水远，征人与坐白云高。
千林舞翠吹蓬鬓，二麦摇青照纻袍。
努力共登天尺五，要看飞雪喷云涛。

忧国鬓先雪，爱君心似丹。
旌麾虽自适，怀抱未全宽。
直道任三黜，故人怜一寒。
蒙阳毋久驻，旋复簉鹓鸾。

舅甥相与自垂髫，游宦归来鬓已凋。
坐上可无车武子，酒酣时赖盖宽饶。
喜公自此驱千骑，顾我从今守一瓢。
间与适斋同怅望，草堂樽酒幸清朝。

宦游五载住中川，似与邦人有夙缘。
昔日江山知好在，旧游人物想依然。
吾衰无复逢梅福，子去惟应梦阿连。
或问故侯霜鬓未，为言潘令是齐年。

十日阴寒雪不成，腊残春近更霜晴。
深山高卧如春暖，遶鬓飞蚊自在鸣。

门外顿空旷，双眸豁太虚。
谁欤列佳树，正尔对吾庐。
蚤岁曾修业，衰年得定居。
买邻贤伯仲，衣锦旧门闾。
未办三闲屋，先栽数席蔬。
欢娱戏莱服，晨夕奉潘舆。
驷马容虽狭，斋郎住有余。
床金知已尽，瓶粟岂无储。
细草沿阶嫩，新篁得雨初。
窃希仁者静，未觉故人疏。
昼永翻名画，更长理旧书。
何妨抱琴醉，尽好带经鉏。
耋穉同甘苦，儿孙共卷舒。
眼花多掩卷，鬓雪不堪梳。
少饮毋求醉，徐行可当车。
此生千万足，祇愿老樵渔。

自笑今年卦气阑，壮心销尽鬓毛残。
明知七十无多子，只问何时可挂冠。

分教分符恰五年，异乡几若故乡然。
归来几作池塘梦，送别欲随驺御仙。
目断甘林应饱熟，手栽栾实想芳鲜。
邦人若问老州牧，为说清霜绕鬓边。

谁写衰容入画图，本来面目旧形模。
几年老瘦鬓如雪，不道今吾非故吾。

一坡久矣郡城东，居士来游地望崇。
问舍求田烦作计，拈槌竖拂看谈空。
共分庞老沈江宝，要奉儋州秃鬓翁。
去作开山第一代，灯灯相续到无穷。

试邑云间事最多，直将心力细礲磨。
固知三泖五茸胜，其柰千疮百孔何。
敏手未须施霹雳，疲民正欲听弦歌。
规橅稳作三年计，徐上青云鬓未皤。

远游蜀道历艰难，径上甘泉豹尾间。
荷橐忽思辞北省，拂衣自喜见南山。
当时旁舍基犹在，回首垂髫鬓已斑。
先友碑阴尽陈迹，寒空依旧湿烟鬟。

我辈重来鬓已皤，贞元朝士苦无多。
才堪柱石犹归去，柰此摧颓一老何。

十载庞居士，一朝裴晋公。
宣威先抗虏，决策竟和戎。
宥密行谁尼，规恢事已空。
灰心更霜鬓，千载泣英雄。

隽誉蜚庠校，孤忠动冕旒。
救荒心欲折，忧国鬓先秋。
惠满长江水，风清八咏楼。
禁途交一臂，人物等闲休。

矫矫真御史，风生白笔端。
出持肤使节，始著侍臣冠。
给𫗵鬓先雪，筹边心为寒。
天乎惊玉折，不及上金銮。

棣萼仪鸳缀，翛然两鬓斑。
时清嗟岁晚，游倦得身闲。
人在羲皇上，经传伯仲间。
桂枝芳未已，何止倍燕山。

赋就八叉手，文高三折肱。
青衫双鬓雪，黄卷短檠灯。
梦断采芹水，神凄下马陵。
诸郎追五桂，洗眼看飞腾。

宦达方资助，家肥忽悼亡。
一区终异室，千载尚高冈。
奉倩神犹惨，安仁鬓欲苍。
黄昏愁绝处，谁伴紫微郎。

客授蒙倾盖，朝参喜缀班。
开藩才一水，去国遂千山。
晚遇名方重，言归鬓未斑。
功名付诸子，含笑谢尘寰。

缘断身先隠，年侵鬓未华。
死生犹晓梦，富贵更空花。
佛祖亲提印，儿孙竞起家。
无因拜灵几，一奠赵州茶。

敕局同寅旧，雌堂屡肯过。
故人今有几，朝士更无多。
问信书犹湿，相望鬓已皤。
忽闻埋璧痛，薤露不成歌。

一自东皇天上来，坐看芽蘗起枯荄。
化工潜有洪钧转，春事何劳叠鼓催。
晚景鬓凋宁再绿，去年花谢又重开。
赏花携酒那容缓，走遍郊原莫便回。

坐见一翁双鬓皤，只赢晓梦到无何。
窗凉风透真成适，日出事生还更多。
足弱已难堪蜡屐，齿摇初不为邻梭。
回思螭陛班心处，日日奔趋向馺娑。

青山不老千年在，白发如丝两鬓新。
历尽高山数万里，未知何路是为真。

策策西风两鬓秋，瘦藤独倚思悠悠。
送凉小雨勾牵睡，泼面新醅断送愁。
涉世已经三折臂，浮生空白一分头。
流行坎止随天意，且著烟蓑上钓舟。

两鬓点秋霜，黑白交相互。
倒指数行年，如日斜岁暮。
始污千佛经，颇叹儒冠误。
夜声喧爆竹，晓炬惊鸦树。
又是一年新，三百六十度。

雪花点破潘郎鬓，始得荷衣上钓蓑。
蚕经一眠再眠后，船历顺风逆风多。
云烟过眼竟何有，星斗在天终不磨。
着鞭古人乃吾事，长檠莫换短檠歌。

铸黄金，服白玉，方法难成日月促。
十年著书五车读，功名未就鬓发秃。
海水可尽山可平，人心何日息营营。
安期羡门果何在，贾谊刘向终奚成。
前人不悟已如此，后人还复蹑其轨。
玉东西，金叵罗，君不肯醉当奈何。

红尘著脚双鬓斑，折腰五斗真作难。
巾车一去不复还，归卧柴桑紫翠间。
东篱悠然见南山，欲辩忘言心自闲。

少年结交翰墨场，举头不觉双鬓苍。
世涂巇崄如羊肠，交情耐久无炎凉。
我今读书松竹庄，君兮去去吴松江。
音书莫惜频寄将，新诗分我古锦囊。

河流决昆仑，微禹其为鱼。
龙门虽已凿，犀栧孰可逾。
老翁被发鬓如丝，临流欲渡将何之。
妪止翁留翁勿渡，翁不妪从舍之去。
中流凭一壶，意谓千金俱。
一壶势莫支，千金沦其躯。
壶兮壶兮翁之{崇|匕/具/夋厶去掉}，鼍吼鲸吞方得意。
曲终哀怨写箜篌，邻女为君双堕泪。

野色苍烟阔，篷笼宿雨开。
湖光与天接，林彩觉春回。
心事归双鬓，年华付一杯。
松江元赴海，流驶更须催。

官路驰驱鬓且苍，忽承恩诏许还乡。
寻幽好结香山社，乘兴闲登绿野堂。
未采佳苗供药灶，谩收新句入诗囊。
人生硕德如公少，伫看芝兰更晚香。

秋阴闭秋色，何处动悲凉。
有叟傅岩隠，明时潘鬓苍。
残书几箧蠹，寒菊半篱荒。
惟学春秋者，时时到草堂。

天道不可诘，吾当责尔螟。
方今绝谗慝，何故播膻腥。
野草离离尽，秋禾穗穗零。
知君恤民意，鬓减数茎青。

几年持笔事征西，未省樽前略展眉。
草檄朝慵腕劳脱，论兵夜苦舌疮痍。
报君自说心如石，忧国人言鬓欲丝。
若纪成功镂金板，能文韩愈自相随。

何事相逢悲喜并，倏然相别二周星。
主人鬓发无多白，幕客襕衫依旧青。
目极同思故山断，涕危共在异乡零。
阶前丝竹虽嘈杂，不似南湖湖上听。

合州太守鬓将丝，闻说欢情尚不衰。
板与歌娘拍新调，笺供狎客写芳辞。
木成文理差差动，花映溪光瑟瑟奇。
名得只从嘉郡树，样传仍自薛涛时。
奇章磊磊驰声价，江令翩翩落酒卮。
几首诗成卷鱼子，谁人唱罢泣燕支。
红牙管好同床置，紫竹笙宜一处施。
愿助风流向樽席，杏花况是未离披。

五十年亲友，如今两鬓霜。
相逢在淇澳，所乐似潇湘。
话旧如春梦，听歌放酒狂。
压关楼下别，一夕九回肠。

青田双戏九皋鸣，屈降仙姿入户庭。
宜与衰翁为老伴，雪毛霜鬓共星星。

乌免不停轨，蒹葭鬓已苍。
囊空携古锦，赋未奏长杨。
林下松风曲，炉边柏子香。
朝昏作禅供，荣辱已俱忘。

平头四十悮儒冠，独立西楼忧万端。
两鬓飘萧半华发，羞将勋业镜频看。

乡书忆昔献贤能，姓字曾叨天府登。
阙里抠衣欣附凤，云程敛翼愧飞鹏。
流年自信一弹指，末路谁怜三折肱。
若见金昆问消息，为言霜鬓已鬅鬙。

碧潭无底潜蛟龙，神居下宅琉璃宫。
一水镜奠挠不浊，两山角抵常争雄。
鸦啼古庙树色黑，鱼跃急湍波影红。
鬓雾鬟烟森拱竦，栋云帘雨飞冥蒙。
蕙肴时展朝暮奠，蒲席快分南北风。
假威老巫腹恣饱，乞灵行客心潜通。
无求小舸疾飞鸟，不恨孤踪成断蓬。
去秋浙右尽淹没，今夏江西尤蕴隆。
尾衔万斛去不返，鳞次千仓皆屡空。
农背赤裂鱼釜满，田毛焦枯龟兆同。
炎官张皇掉旗旆，海若羞涩藏冲融。
一方虽藉诃护力，四海正思霖雨功。
片帆短棹利极细，酾酒割牲酬易穷。
好乘云车命箕伯，去击雷鼓驱丰隆。
晶荧烛物掣长电，剨勒扫空消霁虹。
不须犀角照百怪，何待牛蹄翻巨{谷工}。
挽起天河尽倾泻，坐令人物还熙丰。
笑谈可活万民命，顷刻已回元气工。
上帝报功赐褒敕，真妃锡号荣清躬。
元圭华衮依约里，介族水类驱驰中。
山高水深千万祀，南面血食无时终。

短棹客千里，炷香人小留。
禅房深寂寂，世事易悠悠。
去此两槐夏，惊予双鬓秋。
钟鱼发新响，作意为重游。

短櫂夷犹任去留，尘劳今日暂休休。
飞觞莫问重城晚，揽镜须惊两鬓秋。
千里归艎何日到，一眉晴绿与云浮。
殷勤更问黄花信，准拟重阳一再游。

风定舟行力不难，一钩新月照溪湾。
断烟横抹岸头树，落日斜欹江上山。
鱼鸟久知思旧侣，桑榆归去亦惭颜。
儿童见我应相怪，两鬓如何雪样斑。

扁舟昨夜过黄州，准拟篮舆作胜游。
卷地骇风回岸脚，扑天惊浪打船头。
一尊欲访东坡隠，两鬓难禁宋玉秋。
江上乱山云色重，却疑眉黛锁闲愁。

火流暑将退，车马戒行役。
可不举一杯，明日川陆隔。
北堂太夫人，绿鬓今未白。
雝雝凤将雏，此乐岂易得。
轩冕傥来尔，为亲谨眠食。

西风脱数叶，木末秋有声。
团扇内箧中，肃肃庭户清。
公退颇无事，解衣坐东荣。
本乏霄汉心，未断丘壑情。
日月不肯留，夺我双鬓青。
陈编堪解颐，凉夜亲短檠。

昔闻幕阜古洞天，偶驰瘦马行山前。
诸峰却立一峰出，苍龙堕地走复蟠。
谁烧丹灶汲丹井，绝顶万丈巢飞仙。
扪萝攀磴敢惮险，欲往未有一日闲。
仙翁见我定拍手，笑我诘曲来人间。
雨淋日炙行路难，何如鸾鹤游云端。
人生不比金石坚，向来青鬓今苍颜。
百年富贵草头露，何乃自苦縻一官。
虽无道骨可不死，亦欲早挂头上冠。
南山之南北山北，筑屋翠微高枕眠。

九霄侧目不飞扬，落在荆湖又一霜。
寒日无辉溪水冻，春风有信野梅香。
少年豪气今揪敛，小隠生涯尚渺茫。
叹息衣襟渍朱墨，镜中容易鬓毛苍。

玉融秀参天，人物时炳灵。
小春气候佳，产此千人英。
酌酒为君寿，不惟祝年龄。
君家屋渠渠，鹤发居中庭。
前有棣华秀，后有兰芽馨。
安用执象简，始足为君荣。
置身瓶盎间，恐损双鬓青。
试占眉间黄，身闲即蓬瀛。

木末云屯飞雨暗，柳梢水到小溪深。
身随王事有行役，家在江南无信音。
但得林泉堪着眼，莫将轩冕更关心。
拂衣何日径归去，青鬓不禁愁绪侵。

南首巴陵道，篮舆小作程。
欲随王事去，颇恋佛庐清。
一雨暑欲退，四山秋有声。
流年欺鬓发，摇落又关情。

半世更忧患，微霜入鬓边。
旅怀尊有酒，官况客无毡。
故国逾千里，浮生又一年。
遥怜小儿女，今夜话灯前。

治身如治玉，所贵无瑕疵。
玉美不愿市，身修岂求知。
人生为糊口，乃尔敛板趋。
渐失两鬓青，莫浣双袖缁。
勿用怀不平，弦急声易悲。

长年英气易消磨，穷达其如有命何。
进德要须涵养熟，读书不在见闻多。
挥犀款曲思君话，烹鲤殷勤约我过。
镜里素丝侵绿鬓，着鞭圣域莫蹉跎。

少年困裋褐，妄意取圭组。
徒为出岫云，不作润物雨。
三年葭苇丛，凫舄堕江浒。
忧患鬓先凋，惊呼髀空抚。
过期释重负，揆日趋在所。
投簪诚未能，束担亦良苦。
汉庭士冀北，不可一二数。
顾我最平凡，辱君误推许。
皇明照百工，天高日亭午。
海岳虽兼受，涓埃谅无补。
汲汲为身谋，人生几寒暑。
轩冕既傥来，金璧又难贮。
试看辕下驹，何如黄鹄举。
莫待婚嫁了，径为松菊主。
大隠在城市，高人恋衡宇。
相期数过从，修绠同汲古。

着鞭欲为功名起，椎钝不堪加砺砥。
感君雅意重金玉，饯我新诗粲桃李。
我于吏事非清通，向来妄意图民功。
本无仁心致三异，岂有遗爱留一同。
鬓毛斑白眼昏黑，身外荣枯从造物。
耻携奏牍到公车，千虑悬知无一得。

忆昔始相识，公归自中都。
时方擢上第，绿发青衫纡。
论交兄弟间，意气和笙竽。
瓌文得要揽，快语相为娱。
一别间何阔，流年走旸乌。
高情自浩浩，风骨乃仙癯。
顾我蒲柳姿，雪霜凝鬓须。
回思鸿雁行，泪落衣袖濡。
相逢慰栖迟，此道评精粗。
稔闻充素蕴，诸老推通儒。
又知治剧县，民瘼删繁须。
清才为世用，洗目亨天衢。
监州尚小试，称屈非超逾。
叩门喜重来，新诗遗明珠。
倾倒念有陈，草具陪觞壶。
自愧学不讲，议论无根株。
殷勤谢雅贶，比索中肠枯。
壮志已怆悢，俗情厌崎岖。
正须心所欣，日与镌迂愚。
奈何复作远，揽袂还踌躇。
公犹寄异邦，同是江南区。
但虑怀与安，久客非良图。
终当念坟墓，速归三径芜。
昨言亦云然，岁寒勿盟渝。

才谞诸公争汲引，文高后学共仪刑。
相逢未觉功名晚，镜里依然两鬓青。

笋舆呕轧度何许，水满东皋新过雨。
主人倒屣出门迎，喜气津津贯眉宇。
别易会难宜少留，清谈绝倒殊不休。
青衿诵诗劝客饮，客亦欢然争旅酬。
向来青鬓今白首，自古交情难耐久。
从今乘兴时一来，请属细君多酿酒。

昔在桃溪少壮时，而今衰飒鬓成丝。
悲欢三十年中事，付与寒窗酒一鸱。

矍铄精神鬓未斑，翛然清坐对云山。
儿孙满眼生涯足，赢得壶中日月闲。

念汝方青鬓，嗟予久白须。
在亡终不免，寿夭太相殊。
有恨心如割，无言泪陨珠。
何堪植马鬣，玉树閟黄垆。

偶扶藜杖过南津，野寺长桥发兴新。
𫏐就清溪照须鬓，不妨翠雾湿衣巾。
山萦细栈疑无路，树络崩崖不压人。
朝暮有程常卒卒，向因携酒上嶙峋。

不见片云头上黑，顿添一夜鬓边霜。

天生万物俱森罗，诗人于梅诗独多。
不言成蹊桃与李，何敢当此不类歌。
由来画中有新诗，俞君造次以笔追。
浑然莫知诗画异，手与心犹不自知。
红杏花开惊羯鼓，虞美草认歌声舞。
笔能招此玉梅梦，花非解语如欲语。
我生身世两茫茫，独与此花交分长。
书窗有月半弄影，山驿无风远有香。
溪流落英送我别，谁念孤芳增皎洁。
此时我有万斛愁，吹断参差山石裂。
吴霜忽点双鬓华，故人各在天一涯。
南望一枝书断绝，临风不复三叹嗟。
天花何曾著禅定，百忧炼心澄古井。
世有铁心石肠人，举似我诗应首肯。

名世半千推硕德，淮南第一是扬州。
一尘不动边民乐，知有威声慑虏酋。
人谓儒生将略疏，世人元未识真儒。
天下武夫俱夺气，钱公赤手缚於菟。
丰水有芑岂不仕，论者以为数世仁。
寿皇所以遗嗣圣，如此真材有几人。
夷虏久知唐李揆，近闻松漠抗毡车。
虏在目中余事耳，不烦遥度扫穹庐。
天津桥上骑馿客，儒者知兵似晋公。
五大在边非所称，谋谟合在庙堂中。
春风十里杨花路，天下花中独有琼。
樽俎折冲多胜赏，一时纸贵有诗声。
淮南好客词人盛，风雅而来大小山。
旧客尚余枚叟在，秋风零落鬓毛班。
联名雁塔终呈再，讨贼螺川又几年。
范叔一寒今若此，绨袍或有故人怜。
少陵去阆依严郑，彭泽还家太守贤。
北道主人天下士，何须羞涩问囊钱。
万事消磨独有诗，人言此派在江西。
所期诵句百僚上，佳士由来经品题。

转柁边楼隔夕阳，竹枝歌断送飞航。
敢同计事追韩信，每辱扬鞭问葛彊。
雁影入江三峡冷，猿音呼月五更长。
功名岁晚貂裘弊，归鬓应怜已点霜。

楼头一夜寒声促，但怪重衾惯藏六。
小窗起听枯叶鸣，更觉凝寒透肌粟。
乃知龙公修故事，幻作轻细巧翻覆。
抟空积势欺檐楹，过眼随风满坑谷。
云涛衮衮浩无际，顷刻庭前三万斛。
小山爱我已霜鬓，老尽苍崖垂布瀑。
儿童爱雪不爱身，堆削形橅笑盈掬。
风梢袅娜困无奈，一一扶头恣敲朴。
我来苕霅四寒暑，破漏怜渠数间屋。
无人推户起僵卧，漫把清风继前躅。
寒炉夜拨终不焰，冻笔呵吟已先秃。
人间忧乐有定分，邻家乃奏琵琶曲。
回飚落屑点翠袖，纷纷花映花奴肉。
杜陵老眼不禁寒，只有诗筒再三读。
请君早办雪儿歌，唤取诗翁醉醽醁。

烟暝千岩木，溪明一带楼。
片云封旧恨，急雨罥新愁。
节又匆匆过，诗从轧轧抽。
病躯无耐暑，老鬓不禁秋。

涨水一篙足，环山七里长。
维舟横略彴，惊鹭入菰蒋。
话旧人俱老，相嗟鬓各霜。
年来慵不出，犹未免迎将。

风雨重阳候，旌旗五客游。
清樽烦卜夜，归鬓但惊秋。
薄暮霭云散，倾城终日留。
晚楼东望际，萸菊故园丘。

诸郎方竞秀，兰玉谢庭家。
国士无双誉，蟾宫第一花。
侍嫔歌采苢，笄鬓绾堆鸦。
已办如椽笔，绵绵赋瓞瓜。

寂寞千松老，萦纡一水通。
重来惊鬓雪，遗恨满春风。
拱木人何在，伤心泪已穷。
羁怀不成寐，月落半山空。

拣发亭移昼，临风手独搔。
愁添丝几缕，老怯鬓双毛。
自叹头颅薄，空怀胆气豪。
年华莫相逼，疏栉已如缫。

冷彻狐裘薄，风团柳絮堆。
雪先迎腊至，梅怯后时开。
晓色连山老，年华两鬓催。
浮生惊节物，谁与赋归来。

云高天白夜沉沉，墙外谁家送远砧。
有月林梢鸣翠羽，无风窗下落黄金。
百年已老安仁鬓，三径空怀靖节心。
病眼细书何龃龉，短檠犹得对孤斟。

春风已落百花中，镜里空嗟两鬓蓬。
病懒未能禁酒困，多愁元不为诗穷。
偶然贞曜生同世，尤喜丁宽易未东。
聚散由来皆造化，一篇我欲谢天公。

料理风光兴未残，老无诗手一何悭。
新传彩胜排枝上，趁得冰花落鬓间。
噪雀晓来埋屋角，土牛声已动谯关。
寒窗我欲觞眉寿，不是羊羔醉玉山。

杖屦东风欲滥巾，小舟重泊一亭春。
醉看梅月无新语，老与溪山作故人。
意气不惊双白鬓，功名忍负百年身。
我来又续题诗柱，敬为刘郎细拂尘。

久说匡庐喜暂经，遐观但觉眼青青。
倚栏万事双颓鬓，抚掌千年一古亭。
珠玉名章方竞赋，江山喜色已先形。
我来落笔真如助，撩得诗狂不为醒。

轩亭晓清旷，行乐未妨频。
无客不堪醉，有花长是春。
凭栏尚红药，结伴擅芳辰。
笑驻凌波步，香分折角巾。
鶑声殊自健，杏子况尝新。
仰止宗英伯，来为郑驿宾。
言辞独乐乐，仍命可人人。
鸿弄舞时影，梁蜚歌处尘。
棋枰谁得隽，诗笔自疑神。
欹倒何妨屡，歌呼却甚真。
升沈塞上马，容易鬓如银。
奈许追欢地，回头迹便陈。

诗愁磨尽鬓边青，玄钥无施闭理扃。
牛渚锦官祠庙古，瓣香傥格在天灵。

宾筵笑语杂丝弦，说到山翁更粲然。
衰鬓岂应妆面侧，陈编只合粉袍前。

六十衰颓愧鬓蓬，黄花更负一年中。
白衣谁荐红萸酒，吸尽残荷碧玉筒。

阳春有脚时难驻，见𪾢初消意已先。
我亦鬓蓬飞雪满，与君相遇约年年。

自怜五十鬓如丝，更把闲身与物驰。
惟有高人收倦翼，世间万事一弹棋。

六月烈日日正中，时有叛将号群凶。
平人血染大溪浪，比屋焰照鹅湖峰。
白刃纷纷避行路，六合茫茫何处去。
妻见夫亡不敢啼，母弃儿奔那忍顾。
药市申公鬓有霜，卧病经时不下床。
平生未省见兵革，出门正尔逢豺狼。
豺狼满市如流水，追索金缯心未已。
可怜累世积阴功，今日将为兵死鬼。
世宁孝行何高高，慨慷性命轻鸿毛。
尔时自欲赴黄壤，欣然延颈迎霜刀。
至孝感兮天地动，白日无光百川涌。
三刀不死古今稀，一命自有神灵拥。
群贤激赏争作歌，要使汝名长不磨。
何时上书达天听，诏加旌赏高嵯峨。

赵子方五十，须鬓何斑斑。
身老心未伏，揽镜嗟衰残。
染髭学年少，整容向云鬟。
世间有仙诀，坐使壮岁还。
霜华喜顿改，霞脚惊先斓。
乃知人力穷，欲夺造化难。
黑白变朝暮，相对真面谩。
眉目且作伪，而况方寸间。
劝君循天理，颓然任苍颜。
汉廷方贵老，白首尚握兰。

落日放扁舟，潇湘生暮愁。
故人疑不见，离思渺难收。
鼓瑟空遗恨，吹箫忆旧游。
刘郎今老矣，霜鬓不禁秋。

亲旧频凋丧，于今能几人。
光阴双转毂，富贵一微尘。
自叹痴顽老，人怜衰病身。
直饶心似铁，未免鬓如银。
安乐能延寿，忧劳漫损神。
平生齐得丧，六十六年春。

不觉身年四十七，此身虽在鬓如霜。
平生意气空摧索，老去功名付渺茫。
愁里不知佳节至，尊前那复少年狂。
梅花纸帐焚香坐，感旧伤怀泪两行。

久困京尘厌剧烦，一麾江海养衰残。
簿书丛里身空老，鼓角声中岁又阑。
赢得星星双鬓白，空余耿耿寸心丹。
自怜憔悴今如许，盍向明时早挂冠。

老来不复叹飘零，游宦真如水上萍。
绵力何堪分阃寄，宽恩犹许奉祠庭。
休夸仙去骑鲸李，剩喜归来化鹤丁。
料得亲朋相慰藉，还惊双鬓失青青。

出入云从二监中，新来盘薄翠玲珑。
饱观大景金星洞，唤作慈湖鬓雪翁。
石怪山奇谁造化，鸢飞鱼跃我家风。
只今笑语难闻见，灼与人心万古同。

太初谈赤松，中古说黄石。
笑策导引勋，须鬓白成黑。
金华得道人，缀自仙之籍。
虽因习堕缘，久悟空为色。
泥丸至丹田，盖着半生力。
若为鬓与须，白者日加益。
陆展余染方，岂固未全得。
老聃生世初，鬅鬙头已白。
公白才十年，视聃迟半百。
纸帐挂斋中，竹奴欹枕侧。
染亦无所施，元方不须觅。
或疑白之根，勃窣蟠胸臆。
太白缘搜诗，少陵为忧国。
根未能中芟，华宁不外茁。
根华理固然，抑复容有说。
春浅未多温，腊颓有余冽。
纷纷破萼梅，衮衮放花雪。
融结上鬓须，愈白愈清绝。
少于仁用功，晚以静为德。
厌坐广平堂，归住子云宅。
卧听儿吟哦，起视孙戏剧。
颐间莹生朱，眼底光盎墨。
鬓须从白尽，不失寿箕翼。
切毋痛著梳，更勿闲事镊。
长留与人看，知是老仙伯。
曳裾客盈门，我独有诗癖。
齿愿与公俱，倒指满千亿。
年年赋寿诗，岁岁为贺客。

太初谈赤松，中古说黄石。
笑策导引勋，须鬓白成黑。
金华得道人，缀自仙之籍。
虽因习堕缘，久悟空为色。
泥丸至丹田，盖着半生力。
若为鬓与须，白者日加益。
陆展余染方，岂固未全得。
老聃生世初，鬅鬙头已白。
公白才十年，视聃迟半百。
纸帐挂斋中，竹奴欹枕侧。
染亦无所施，元方不须觅。
或疑白之根，勃窣蟠胸臆。
太白缘搜诗，少陵为忧国。
根未能中芟，华宁不外茁。
根华理固然，抑复容有说。
春浅未多温，腊颓有余冽。
纷纷破萼梅，衮衮放花雪。
融结上鬓须，愈白愈清绝。
少于仁用功，晚以静为德。
厌坐广平堂，归住子云宅。
卧听儿吟哦，起视孙戏剧。
颐间莹生朱，眼底光盎墨。
鬓须从白尽，不失寿箕翼。
切毋痛著梳，更勿闲事镊。
长留与人看，知是老仙伯。
曳裾客盈门，我独有诗癖。
齿愿与公俱，倒指满千亿。
年年赋寿诗，岁岁为贺客。

太初谈赤松，中古说黄石。
笑策导引勋，须鬓白成黑。
金华得道人，缀自仙之籍。
虽因习堕缘，久悟空为色。
泥丸至丹田，盖着半生力。
若为鬓与须，白者日加益。
陆展余染方，岂固未全得。
老聃生世初，鬅鬙头已白。
公白才十年，视聃迟半百。
纸帐挂斋中，竹奴欹枕侧。
染亦无所施，元方不须觅。
或疑白之根，勃窣蟠胸臆。
太白缘搜诗，少陵为忧国。
根未能中芟，华宁不外茁。
根华理固然，抑复容有说。
春浅未多温，腊颓有余冽。
纷纷破萼梅，衮衮放花雪。
融结上鬓须，愈白愈清绝。
少于仁用功，晚以静为德。
厌坐广平堂，归住子云宅。
卧听儿吟哦，起视孙戏剧。
颐间莹生朱，眼底光盎墨。
鬓须从白尽，不失寿箕翼。
切毋痛著梳，更勿闲事镊。
长留与人看，知是老仙伯。
曳裾客盈门，我独有诗癖。
齿愿与公俱，倒指满千亿。
年年赋寿诗，岁岁为贺客。

太初谈赤松，中古说黄石。
笑策导引勋，须鬓白成黑。
金华得道人，缀自仙之籍。
虽因习堕缘，久悟空为色。
泥丸至丹田，盖着半生力。
若为鬓与须，白者日加益。
陆展余染方，岂固未全得。
老聃生世初，鬅鬙头已白。
公白才十年，视聃迟半百。
纸帐挂斋中，竹奴欹枕侧。
染亦无所施，元方不须觅。
或疑白之根，勃窣蟠胸臆。
太白缘搜诗，少陵为忧国。
根未能中芟，华宁不外茁。
根华理固然，抑复容有说。
春浅未多温，腊颓有余冽。
纷纷破萼梅，衮衮放花雪。
融结上鬓须，愈白愈清绝。
少于仁用功，晚以静为德。
厌坐广平堂，归住子云宅。
卧听儿吟哦，起视孙戏剧。
颐间莹生朱，眼底光盎墨。
鬓须从白尽，不失寿箕翼。
切毋痛著梳，更勿闲事镊。
长留与人看，知是老仙伯。
曳裾客盈门，我独有诗癖。
齿愿与公俱，倒指满千亿。
年年赋寿诗，岁岁为贺客。

乾道淳熙间，随牒公之邑。
我闲时曳裾，公喜常折屐。
过从未多时，情好已相得。
功名打门催，马首遽湖北。
一为卢溪留，便作弱水隔。
解后五羊城，恍如不相识。
初惊面颜苍，徐视髭鬓黑。
款曲遍咨诹，交游半凄恻。
一别十五年，种种事非昔。
更著一回别，又岂胜叹息。
梅雨逗谈机，槐风速行色。
愁边更添愁，客里仍送客。
笑骑五马归，郎省平步入。
天南九万里，谁得碍鹏翼。
语离当有诗，颂德似无益。
清晖百尺虹，方广千丈碧。
高盖山下松，极乐岩里石。
一切奇杰观，无不入我集。
转眼虽寥寥，扪胸犹历历。
公归为致言，久疏颇关忆。
老葛年少卢，亦有风月癖。
唱酬旧知音，来往今扫迹。
相逢问撙斋，依旧四立壁。

少年大抵不分老，往往头白常讳早。
千龄一际庆寿恩，白之早者尤其好。
庐陵太守以名闻，君家堂前翁若□。
缊之检渥封仓皇，蓝袍霞帔著颠倒。
扪心欢喜何以加，教子辛勤此其报。
家人罗拜笑持杯，贺犹未了申以祷。
数从今始更百年，十年一度迎新诰。
乡邻来致赞喜词，归叹鬓髭徒欲皓。
养子当如谭家郎，吾儿豚犬不足道。

辛丑随浮梗，锺陵得盍簪。
潜藩门若市，敛板客如林。
气宇黄陂阔，词源陆海深。
二豪谈正剧，一坐口俱喑。
诗社初容入，交盟后失寻。
云山千里眼，梦寐八年心。
九陌迎连璧，孤灯话断金。
始犹疑面目，徐复记声音。
虾菜随宜簇，茅柴取意斟。
行藏更见告，文行互相箴。
愤敌常旁午，忧时半孔壬。
清风晨揖袂，明月夕离襟。
发缆东流岸，回樯倒景岑。
荆江随地卷，蜀道与天侵。
通守诸侯土，专弹百里琴。
长才优拊字，暇日少登临。
隠士隆中卧，羁臣泽畔吟。
青城山郁积，赤壁树阴森。
哀乐归巴曲，兴亡入楚砧。
把杯空吊古，搔首重伤今。
拥户锋车急，开缄诏墨淋。
抬头高拱斗，引手上扪参。
可画安边策，无韬活国针。
寸心丹未了，双鬓白那禁。
顾我伤强矫，从今判陆沉。
磨砻闲笔砚，摹写乱鱼禽。
气反风骚朴，声收郑卫淫。
吾伊樵道上，款乃钓矶阴。
拔茹终无志，弹冠老不任。
移书相答谢，吾突誓长黔。

久离空向往，重见少相依。
款曲论心约，因循与愿违。
今逢声气是，但觉鬓毛非。
祸患今相问，几从死处归。

肺肝供物态，须鬓管年华。
眼阅世更变，口谈时过差。
眉因公道蹙，手为贵人叉。
点检通身事，都无益自家。

髣髴蟾蜍影，萧然蟋蟀声。
秋随桐叶倒，心与鬓毛惊。
旧出斑无数，新添白几茎。
百年成底事，揽镜若为情。

灯火头蒙垢，年华鬓茁丝。
诗书犹见负，韦布未相辞。
有处可弹铗，何愁无置锥。
丈夫行止计，不必问妻儿。

过家来上冢头山，禽鸟欢呼劳我还。
石碍犹前溪水勇，风吹不动岭云顽。
菅茆尚向烧边翠，须鬓偏从镊处斑。
吾坐奔驰累如许，此诗不分鲁斋闲。

久落殊乡今始回，学门未改旧崔嵬。
交游髭鬓绿成白，斋馆檐楹朱上煤。
同舍无多登仕路，连年已半入泉台。
阍人怪我面尘土，不道功名心亦灰。

断梗归从南海边，绝长补短恰三年。
声音幸未移蛮气，须鬓疑犹带瘴烟。
走俗抗尘吾老矣，吟风弄月子超然。
鹤袍可著终须脱，铁砚虽穿请更研。

两鬓闲时为国苍，况乘五马小腾骧。
方当赤地頞皆𫖹，据尔黄堂心独凉。
雷雨影从千里快，犁锄忽起一时忙。
少宽郡守汉丞责，幸不空餐粟一囊。

数事平反转两官，金章不博鬓毛班。
继今功大勿全有，从古恩多宁少悭。

直上冲天髯欲虬，斜飞控地鬓还彪。
目中已决行藏策，赢得从今不倚楼。

往日房陵怜逐客，物情不觉在天涯。
十年来作六州长，四海共知双鬓华。
封内半为胡敌践，路傍时问野人家。
京山初入京西道，晚景轻风旆脚斜。

云汉昭回倬锦章，烂然衣被九天光。
已将德雨平分布，更把仁风与奉扬。
治道修明当正宁，皇威震叠到遐方。
复雠自是平生志，勿谓儒臣鬓发苍。

青山峩峩耸髻鬟，流水瑟瑟鸣佩环。
朝云暮雨在何许，秋月春风空自闲。
予今老矣鬓且斑，行役殆遍江之南。
旧游渺邈大姑石，吾家侧近丫头岩。

草草朝成市，匆匆客系船。
荒鸡乱人语，细雨杂炊烟。
岁月真前梦，江山殆宿缘。
沙鸥应笑我，疏鬓异当年。

下水有放溜，溯流多哭滩。
人能等迟速，事岂病艰难。
返照千山赤，春风两鬓寒。
生平惯行役，无复漫悲酸。

两公贤比道州阳，总为勤民鬓已苍。
喜雨喜晴俱有赋，乐忧宁止为诗昌。

闻儿诵书声，两耳辄为明。
青紫云乎哉，老我愧此生。
家声寒如冰，奔走霜鬓盈。
束书故好在，淹泊谅无成。

少读隠逸传，雅意烟霞人。
居官早自缚，半世几没身。
青衫类枯叶，两鬓如烂银。
人知趋走苦，己重疾病湮。
归微三径资，尚窃太仓陈。
邻里有伏腊，弟兄无越秦。
况此交友高，而能朝夕亲。
君还志远游，所愿犹逡巡。
我乃叹寡与，未易论苦辛。
勿道车马乏，勿嫌风雨频。

陈君作斋舍，谥之以虚白。
惟虚白故生，此义无二说。
人言庄周愚，我爱庄周达。
东坡老仙翁，出语世津筏。
亦尝为虚白，是乃道所集。
庄苏一等人，夫子盖三益。
惟虚定何虚，而室又何室。
是取此蘧庐，而谓无一物。
鉴明尘垢去，水静鬓眉出。
是中可观妙，无但充游息。
何当过夫君，相与以终日。
宾主两嗒焉，不言而目击。

我家入婺四十里，有竹参天山崛起。
寻常一过故人饭，长是驱车不停轨。
去年偶为逃暑留，禅房小憩清溪头。
君当适闽驻行李，遣骑问我安与不。
我闻君来固惊喜，君亦怪我穷不死。
殷勤竟辱怀刺先，我乃踉蹡成倒屣。
相看问我今何如，为言斑鬓甘泥涂。
君时新有阿兄戚，语及往事犹长吁。
君归匆匆莫可挽，剧谈未了风吹断。
赠君不直一钱诗，何以报之锦绣段。
明朝过君君且行，我思重别难为情。
劳君下马更握手，再三谓我频寄声。
别来仅可熟羊胛，含薰待春兰已发。
拟将采掇慰离居，路远何繇置君侧。
如君人才谁与俦，直谅岂下西京刘。
校雠秘府自能事，何乃传经濒海州。
吾君急贤每旰食，诏书取士到微仄。
君今未免滞周南，诸公贵人曷逃责。
愿君觅句勿自哀，清尊无事日日开。
未有白地光明锦，用作人间负贩材。

忆昔曾闻南渡初，里人最赏白社徐。
君如竹林有隽子，我类犬子睎相如。
君子何翅一头出，李杜齐名真是溢。
唱酬纵许并流传，安有隋珠混燕石。
我今鬓发衰且残，君乃春秋富未阑。
后人纵使加讥弹，韩也固豪郊自寒。

废宅委尘埃，梅花亦自开。
九泉无起日，双鬓有新摧。
索莫生何理，飘零句易哀。
若为归去晚，茅屋老苍苔。

坐对窗中帙，起寻檐外花。
因之观物化，藉以发天葩。
一笑故无恙，百年终匪他。
端殊苦心士，志失鬓先华。

祇道无前辈，于今识后凋。
形容犹矍铄，鬓发自飘萧。
早日破万卷，暮龄甘一瓢。
纷纷盈郑卫，洗耳骤闻韶。

只道花争发，那知雨较迟。
病躯犹故絮，霜鬓益新丝。
鄙性岂耽酒，写怀聊赋诗。
经过顿能尔，无久溷公为。

吴楚他乡外，沅湘久客间。
已知身若赘，讵惜鬓成斑。
酒债贫常有，诗坛老倦攀。
穷猿难择木，怨鹤望还山。

薄宦一鸡肋，饱霜双蟹螯。
祗言成尔负，那卜会吾曹。
我已愧蓬鬓，君俱追锦袍。
团团石头月，其下走江涛。

人谓先生老，诗坛近一昂。
共知文力健，何有鬓毛霜。
自料才非敌，从今气减狂。
同宗有徐谢，我亦漫窥墙。

元日送朝天，侵寻又一年。
无诗供猥诵，有志辱哀怜。
茅屋苍苔合，芳洲杜若搴。
去留俱未遂，两鬓已苍然。

叹息逢宣子，频为郡国宾。
人皆说才具，我独爱词人。
邂逅殊方见，凄凉半月春。
但能诗似镜，从使鬓如银。

我去孰君友，君留谁我游。
定应缘宿契，不待分今投。
年事鬓俱白，时名诗独优。
未知兹日别，重见又何由。

楚岫新经雪，湘江半露沙。
萧萧断行雁，渺渺后栖鸦。
别意浑相似，诗成祇重嗟。
未嫌杯酒满，直恐鬓霜加。

共有山林趣，相期问学功。
一官重此去，三迳几时同。
我鬓因诗白，君颜非酒红。
从游纵有日，羸疾柰相攻。

岳寺分携后，邮亭邂逅时。
鸣鞭萍实驿，分韵木犀诗。
契阔书忘素，飘零鬓益丝。
我归宁偶尔，君至忽于斯。

溧水忽再到，清明无隔晨。
一翁方上府，二季曲留宾。
诗律叹仍旧，鬓霜惊渐新。
君家真李杜，我乃愧黄陈。

身世一飘摇，羁愁两寂寥。
怨歌空耿耿，晚雨况萧萧。
饮强真能醉，诗成或当谣。
明朝对清镜，鬓恐十分凋。

竹户与松窗，当年拜老庞。
鬓毛霜自满，文力鼎犹扛。
我句何堪读，公诗旧所降。
宁闻曹与郐，可并楚三江。

湖水冬犹壮，林烟晚更孤。
荒凉诗莫状，零落雁成图。
历历旧行路，萧萧新鬓须。
不知造物意，投老又何如。

棹落归云底，帆飞夕照间。
起予为白社，极目是西山。
芦雪新须鬓，枫丹昔面颜。
炊迟饿已惯，酒贵醉能悭。

溪日照人明，溪风著鬓清。
一生长是客，半日讵留程。
绿水浮梁贴，青林古塔擎。
虽然异乡国，聊尔寄归情。

我客犹湖外，君行返汉中。
乖离从此异，邂逅复兹同。
始见忘曾识，徐言乃渐通。
怪来颜重渥，深感鬓成蓬。

处处江边阁，悠悠客子诗。
欲知岁不与，验取鬓中丝。
风雨凄其作，江山益尔奇。
怜渠不解语，有恨莫能知。

病骨觉难强，鬓华惊易雕。
壮怀鲸访李，老习蚓同萧。
久已思抛笏，悠哉曷泛瓢。
东游穴探禹，西上石宾韶。

山川略吴楚，岁月涉春秋。
为米愧元亮，乘舟思子猷。
黑貂尘土重，白鬓雪霜稠。
志合成三益，诗来减四愁。

我已非青鬓，君今定白须。
田园稍治否，寝饭比佳无。
闻道为归计，何当出此涂。
相期一邂逅，得以话艰虞。

病榻论诗罢，僧舆趋驾归。
倦书疏竹几，多梦遶湖扉。
赤叶霜前坠，黄花雨后稀。
直堪凋鬓发，何祇减腰围。

书疏虽能数，飘零可奈何。
每怀谈绪远，更益鬓丝多。
治行今难及，声名保不磨。
公宁免腾踏，我乃愿婆娑。

酒债未忘索，诗狂无用嗔。
年华犹是腊，风日已如春。
我鬓萧萧白，庭柯濯濯新。
晚来暄暖剧，还遣振悬鹑。

薄雷收淡雨，雌蜺映雄虹。
云拥奇峰出，霞飞散绮红。
渠无画手妙，我久作诗工。
泛泛身随梗，萧萧鬓似蓬。

风月随地有，溪山天下稀。
临流醒客寐，静夜觉渔归。
浥浥露侵鬓，飞飞萤点衣。
鹭鸥栖亦稳，知我故忘机。

去住两无由，终成上客舟。
香如添酒病，雨亦带离愁。
两岸青青柳，空江点点鸥。
总堪添鬓白，不必问春秋。

忆昨都城见，于今岁月长。
中间各忧患，重对两悲凉。
课最舅材显，诗穷甥鬓苍。
相逢又相别，客路况冰霜。

湖外频年客，江东迩日归。
欲知年事迫，看取鬓毛非。
寄意虽梅柳，关心在蕨薇。
令余倒芒屦，须子叩柴扉。

鸡送山窗月，钟残欹枕眠。
栉疏知鬓秃，肘见觉裘穿。
觅句无新意，翻书有旧缘。
纵违幽事喜，差免俗尘煎。

病态与时关，炎凉仅覆翻。
秋风已吹鬓，沴气尚留根。
比屋均如此，吾生敢自论。
苦嗟诗总废，斗水汲深浑。

栗里当年节，柯山七字诗。
举觞非徇俗，怀往要销悲。
暑络肤侵凛，风巾鬓飒衰。
多君能醉我，有客更同之。

目疾初传剧，犹思碍读书。
那知遽至是，此恨合何如。
我已鬓俱白，宁能世久居。
吾人门户责，骥子总怜渠。

假日黄堂燕，穷冬白昼长。
风流话前哲，翰墨出珍藏。
莒国龙蛇字，西台锦绣章。
东莱先理致，朱老继颠狂。
最后吾宗帖，深于往事伤。
污泥跃鳅鱓，大薮暴豺狼。
薄暮仍添火，终筵更益觞。
时虽当岁廪，气乃返春阳。
此固公为德，宁云势所当。
广文忘独冷，半刺喜翱翔。
四士俱才茂，一夫惟鬓霜。
骖鸾看霄汉，买犊自耕桑。

屡约过茅舍，终成觅顺舟。
书来勤问讯，病去苦淹留。
邂逅行人往，丁宁药物求。
那知空怅望，直恐遂沈浮。
篱菊犹青蕊，鬓毛非黑头。
平生爱此节，今岁祇空酬。
度日浑无赖，期君得散忧。
柴车夙须办，草径扫令幽。
岂乏登临处，堪为耳目谋。
跻攀无脚力，梦寐想神游。

野寺已黄昏，高轩辱过门。
交游夫岂乏，情义独能敦。
我已家声愧，君今风气存。
一官何未试，多鸡亦成屯。
诗本吾家事，经从达者论。
明知有传受，未易测渊源。
近访湖边宅，犹余涨水痕。
如闻江上郡，欲觅隠居园。
邂逅空题句，飘零难具言。
折梅无以赠，三嗅鬓霜繁。

一代诗盟孰主张，试探源委见深长。
家声甫里归严濑，句法茶山出豫章。
千里寸心长炯炯，十年两鬓漫苍苍。
扁舟纵欲乘风去，可不一登君子堂。

邂逅相逢索我诗，我诗何有鬓空丝。
能声故尔愧侯喜，到处其谁说项斯。
肯约山行频滞雨，预怀别后费相思。
一官独冷休形叹，斯会簿书都不知。

帆来鸟去苏州句，落木长江老杜诗。
得意写图那办此，惊人吐句或能之。
长年役役愁肝肾，老态骎骎入鬓髭。
寄谢樵夫与渔子，可怜日用不能知。

正是春时病不聊，未嫌风雨送今朝。
今年红蘂明年在，此日繁阴后日凋。
诗癖不除终作祟，鬓霜无种自能饶。
平生吟友俱安在，寥落天涯不可招。

今年至日还为客，堕我侵寻老境中。
照影不堪诗鬓秃，向人无复酒颜红。
石田茅屋乡关异，官柳野梅时序同。
试问一廛何所直，苦令飘泊困西东。

故里归来迹转浮，是身投老计何由。
山中阅世松筠老，江上随波雁鹜流。
揽鬓不堪供潦倒，诵诗犹及问朋游。
西邻徐孺今文伯，我尔俱当让一头。

勿云秋意漫生悲，可欠重阳一首诗。
瘦马嘶风红叶树，村帘沽酒菊花枝。
壶觞征逐纷皆是，人物风流眇莫追。
独立斜阳屡搔首，未妨乌帢鬓丝垂。

江路野梅初折来，班班已有数花开。
细看浑觉风神在，且老空惊鬓发摧。
我所思兮千万里，知其趣尔五三杯。
半年未有音书至，未过衡阳雁已回。

暑气侵人百不堪，晚吹微喜鬓毵毵。
手持白羽不胜倦，醉漱清泉欣尔甘。
定夜数锺随谷应，临流几木与天参。
况当风月佳如引，祇欠两公相对谈。

自入西江绝少山，𫏐看平远又弯环。
望穷浩浩鸥波里，诗堕苍苍暮色间。
网户谩多鱼踊价，酒垆虽少客酡颜。
儿时所历今重过，无复衣斑徒鬓斑。

千里归来病作劳，偶因好雨试挥毫。
凉声何止到草木，秋意直将侵鬓毛。
坐念司功狂欲叫，更怀元亮卧方高。
何当过我茅檐底，不独谭诗亦具醪。

孰使庭花未肯黄，政应知我鬓新霜。
茫茫永夜无时旦，索索穷愁曾断肠。
坐久支吾催煮药，饮豪络驿看传觞。
废游不但因公事，风雨连朝故觉妨。

昨夕斜阳照墟落，今晨细雨暗檐楹。
田夫荷笠趋田去，织妇连机竞织声。
畏馁但忧瓶粟罄，怕寒聊倚鬓丝明。
古来名士多如此，底事于予亦么生。

身堕南州已觉赊，五溪从此更天涯。
别肠何止成万转，霜鬓不堪今半加。
颇念客留同此日，绝怜归梦每还家。
公如踵赴仙都约，犹拟颉颃飞佩霞。

忆曾看竹过焦山，重记同舟骇浪间。
邂逅真成肺肝热，别离空益鬓毛斑。
刍青饭白吾能设，车殆马烦君莫还。
此去江淮两萧瑟，为言无遣尺书悭。

殷勤寄谢湖州牧，五马谁能鬓未斑。
民事虽云急期会，登临要不负溪山。
如公讵免帝城入，有诏不迟旬岁间。
人士端能客张贾，声名自不减苏颜。

晁郑风流俱外家，源流如此见津涯。
难兄竟没荒三径，吾叔重嗟书五车。
家世诗声继叔起，古来材秀滞长沙。
顺宁不作南轩死，吾道伤哉鬓已华。

满目风埃顿尔清，祇缘朝雨过林声。
兴乘政欲蝉连语，酒酽才胜一再行。
容我不应嗔醉卧，忆君还复有诗成。
定知今夜江东梦，梦炤冰溪雪鬓生。

故山端可计焉终，孰遣求官自取穷。
诗遇二豪真胜己，鬓惊霜白验成翁。
醒狂在昔人增益，间阔于今安取丰。
邂逅过君无厌数，异时相远念难同。

风月当佳可易捐，共须重立虎溪边。
天于变化自奇手，人欲追摹真强怜。
牢落朱弦千载下，凄凉青鬓十年前。
放歌莫作商声发，惊起沙头鸥鹭眠。

了知人事近天机，苍狗斯须变白衣。
逋客几回惊鹤怨，弋人终日慕鸿飞。
由来灾怪自珠玉，不以贱贫安布韦。
我鬓已霜君可料，况堪七十古来稀。

岁月侵寻两鬓稀，驾言乃复叹多岐。
陈诗故匪初来识，辱赠何堪谬取知。
太息先生作今日，顿还诸老在当时。
倦游已恨归来晚，南涧潺湲日日思。

杖履过从每恨疏，何当有屋并门居。
我疑奇字就公问，公赋新诗令我书。
无事昼棋仍夜酌，有时溪檝更山车。
从教老色侵双鬓，凭借黄精为茀除。

绝叹园林枯槁，顿惊溪谷精神。
两鬓我终如雪，数花渠可回春。

忆昨鬓毛殊未白，斑斑已复见于诗。
天公嫌汝底相耗，故遣齐生不待衰。

三年身不到穷冈，诗友飘零半在亡。
杯里纵能谈矻矻，镜中无复鬓苍苍。

风色披披手欲龟，日光飐飐鬓成丝。
只今网罟无穷利，乐在竿纶顾未知。

纸窗见月影横斜，不是桃花与李花。
一夜清吟忘客睡，祇愁到晓鬓双华。

昔者曾看紫柞花，今焉梅谢柳生芽。
无穷甲子随车毂，有限光阴属鬓华。

江湖知友亦云多，每叹风流奈若何。
水落故知当石出，镜中宁惜鬓将皤。

题诗客子鬓如银，壁上题诗墨尚新。
犬已久忘曾宿客，半山风铎似迎人。

满面风埃霜鬓须，何如相识谓诗臞。
君行学省得佳士，我乃烟波称钓徒。

兰芽紫坼映青盆，杏蘂红深供佛瓶。
何独春能归草木，看君已老鬓重青。

南丰鬓发已如翁，子盖他时冰雪容。
长少结交端有道，我凡何处滥登龙。

怀抱因公得好开，鬓须嗟我怕年来。
敲门既辱频传句，守岁仍呼共引杯。

醉眠欹侧似乘舠，飒飒溪风吹鬓毛。
颇念乘流觅归路，兀然惊起遇滩高。

身在江西尽处山，江东家住几时还。
苦吟更与风光别，一夜并成双鬓斑。

穷冈冈上欧阳子，荷屋屋中常不轻。
邂逅论诗傥相及，为言即日鬓霜生。

霜月有余照，风灯无停光。
客梦一何短，乡关一何长。
拊身念艰虞，失足增徬徨。
平明揽清镜，鬓发应成苍。

炮云忽作空中起，坐觉相顾移表里。
儿曹厌静欣聚落，数问篙师行几里。
人生到处如燕鸿，南北故怜无定耳。
有时相与说旧游，此味犹如蠹书纸。
秋风日夜催落水，我鬓半霜那足倚。
况堪忽忽新悼亡，忍并高山对流水。
陈侯于我四海人，气合能同旧州里。
向来风雨懒出门，今乃江程劳玉趾。

竹已连梢种，梅应带蒂栽。
因留看书帖，更辱倒尊罍。
胜士亦俱集，好怀端为开。
春风不拘束，两鬓自摧颓。

雨里过新喻，风前忆旧游。
凄凉孤鹤化，寂寞两羊裘。
屡雪交游涕，无惊鬓发秋。
君归应有感，荣谢各悠悠。

月上侵衣薄，风来飒鬓秋。
有觞宽偪仄，无意计沈浮。
谁念千山底，深怀二老游。
更阑竟忘寝，诗就不成讴。

时论归台阁，交情异笠车。
不甘腰为折，宁使鬓成华。
莽莽湖之北，悠悠海一涯。
铜鱼偶逢使，书寄阿戎家。

遮眼文书倦，可人亲友赊。
雨疏无更有，鸦断直还斜。
两鬓宁禁白，余生孰可涯。
关余三作径，愧尔五其车。

誉自贤关得，才由治剧新。
诸公共推毂，此去各通津。
叹我年犹弟，如何鬓总银。
非关缺为别，愁绝恐伤神。

夏潦方为问，秋风又枉书。
寒温叙安否，学问叩何如。
斑鬓惊催老，青衿悔负初。
朝闻夕可死，何敢废居诸。

犬吠非因盗，鸡鸣已后晨。
穿窗残月在，布地落花匀。
我亦惊霜鬓，谁能念曲身。
久晴常畏病，逢雪更忧贫。

鬓非丝素白，颜是酒争红。
献瑞吾无与，哦诗且课功。
要携藜杖出，安得冻泥通。
事已空梁苑，公今亦醉翁。

国朝唐与苏，不数汉相如。
继彼二季后，当兹三世余。
青云曾给札，班鬓尚题舆。
古义惟知学，时人或谓疏。
郑虔归系马，阮籍倒乘馿。
日月且逝矣，贤才终舍诸。
何迟问安在，可使赋归欤。
直自枉渚宿，还过彭蠡潴。
岷江饮乡水，庐阜访林居。
翰墨深怀趣，登临想尽摅。
岘山孤湛辈，栗里羡宣舒。
执友半廊庙，先生宁里闾。
家声红药省，人望玉堂庐。
计日岂偃薄，匪朝应诏除。
公其作鸣凤，我自伴舂锄。

要令多病也身轻，安得晨风永昼清。
瑟瑟泉流沿涧响，疏疏松吹转空鸣。
生平旧隠藓踪合，老至危途蓬鬓生。
松柏后雕闻古语，若何秋菊敢齐名。

寄声江夏无双士，并谢蓝田不负丞。
符檄经行有题赠，江湖别后欠缄縢。
一时交旧半为土，老我鬓须逾可憎。
独自对书思友益，夜窗长愧短檠灯。

病骨支寒政觉难，莫惊蒲柳望秋残。
凄凉不但叹荒菊，寂寞更堪伤败兰。
有鬓已霜那得制，无英可落若为餐。
玉山禾远竹迟实，天骥长饥愁凤鸾。

经冬不雪苦嗷嗷，快手真成一战鏖。
坐对瓦沟成委积，直疑鬓脚共萧骚。
解除热恼春无瘴，宁恤刍薪价益高。
不见扬州旧诗伯，尚欣湖海独争豪。

溪山得意竟忘归，岁月飘零两鬓稀。
祇有裴回与搜句，老无笔力愧传衣。

去岁诸公祖敬之，我曾同席共委蛇。
相逢傥复蒙相问，为道东归鬓益丝。

一时冠冕竞加鞭，谁似先生晚节贤。
鬓雪自因忧国选，颜丹端为省尘缘。
山林喜近生申日，海宇争期致主年。
闻道相看起安石，宁容高卧乐诗禅。

山头磴石危梯险，山下荒田野草悲。
更著秋风吹两鬓，不消几日尽成丝。

禁鼓城头报五更，景阳楼上打锺声。
祇疑髣髴天将晓，不省徘徊月尚明。
闪闪青灯星户缀，松松绿鬓雾窗横。
蜂黄蝶粉都描得，那有鸦儿画不成。

蜀江来滚滚，楚望意悠悠。
浩气高情晓，新寒带晚秋。
关山方北顾，烟火又南楼。
蓬鬓天涯客，萧然一叶舟。

翠围侍女拥红幢，霞脸调朱笑额黄。
共醉东君千日酒，更翻西母九霞觞。
人间天上高低影，月下风前自在香。
输得广寒宫里客，年年绿鬓赏秋光。

万象供吟景不悭，文穷催入鬓毛斑。
谭犀岂止退三舍，识豹仅能窥一虨。
水落旧痕溪石出，风收新雨岭云闲。
湖山千里无逃景，都入骚人卷轴间。

枯槁形骸惟见耳，雕残鬓发只留须。
平生大节堪为底，今日灰心始见渠。

东华车马日滔滔，始觉三高分外高。
吴越衣冠几春梦，古今身世一秋毫。
临流久立迷烟艇，驾月归来认雪涛。
琢句不成风又起，寒蒲霜鬓两萧骚。

风扫柴门净，银灯吐玉花。
纳凉凭□石，待月上窗纱。
老去心犹壮，秋来鬓任华。
不妨高枕睡，无梦到公家。

共坐溪边石，溪清心自凉。
鱼惊烟艇过，鸥笑野人忙。
细草侵衣绿，飞花点鬓香。
东风尘暂息，拍手送斜阳。

向来懒不赋梅诗，禅榻忘机鬓已丝。
月户忽逢双玉立，春风又见一年期。
楼高缥缈明霜影，竹冷横斜浸雪枝。
尚笑闲尘除未尽，暗香犹著梦魂知。

羸躯苦善病，日与药裹亲。
藉彼参苓功，扶此忧患身。
思君若饥渴，相怜同病人。
余身本蒲柳，宁俟秋风晨。
君诚松柏姿，何患不长春。
容面一若丹，鬓发一若银。
来日安可期，往事曷足陈。
不能罄君罍，奚以浣我尘。
吹笙将鼓瑟，惭余非嘉宾。

十年不到此祇园，又为支郎暂出村。
犬认行踪增踊跃，燕惊离恨苦埋冤。
鬓边但觉新丝长，壁上惟余旧墨存。
但问桑麻添几许，世间万事不须论。

一从婚宦别家乡，又见西风雁作行。
卧念昔言乘款段，梦寻新句得池塘。
猿惊鹤怨草三尺，楚尾吴头天一方。
归去儿童定相笑，秋容已上鬓边霜。

鬓毛宁与化工争。

花木新栽一径长，小庵如款赞公房。
心清要省铃斋讼，公退空凝燕寝香。
已约芳菲供几案，不妨真率釂壶觞。
年丰顿觉民和乐，老子从渠两鬓苍。

诗名鼎鼎号三罗，藜杖经从石上过。
铁画银钩难辨认，雨霖日炙莫镌磨。
幽泉添砚潺湲响，明月生波感慨多。
小立西风吹鬓发，碧罗深处听渔歌。

草长城南地，愁人看自深。
白云偏向泪，青鬓独惊心。
久病畏阴湿，家中厌苦吟。
今宵酒不尽，应有杜鹃声。

归来白鹿岩边屋，清得门庭冷似冰。
公事中原双短鬓，帝乡孤梦一青灯。
带烟鉏菊闲教仆，和月折梅时寄僧。
见说道山应咫尺，同时俊彦尽先登。

穹窿右俛眉，天平左垂鬓。
吴人宅沮洳，兹山抑其镇。
陡起为表著，突兀数寻仞。
樛松颇坚瘦，立石乃荣润。
兼有千里陂，杳霭来远韵。
宜乎登椒丘，摆落思奋迅。
亡王未亡时，绝色馆孤峻。
歌声妙款乃，俎品穷蛤蜃。
援琴固停咎，解甲仍转瞬。
终归寂寞人，破釜煮枯堇。
陈迹不足吊，新缔何劳问。
三年姑苏驿，空望此塔近。
适当熟食节，暖气无已吝。
豪风增春愁，异雪损花信。
聊以壮游衍，归受儿女冁。

群航弭安流，未脱孤帆厄。
独板乱横溃，始负众舟责。
蛰雷正须时，春雨宜满泽。
勇夫攻坚退，智士倒戈获。
去年北关路，永叹出处隔。
俄掀凤仪雅，缓彼枭搏磔。
发覆洗涂糊，召和开褊迫。
一日期万年，倏眒展长策。
居然西州道，千仞敛归翮。
鬓发何用青，肝胆元自白。
古圣岂不劳，筑此英俊宅。
谁令闭榛莽，回曲用蛮貊。
天门昳荡荡，瑶实连蔓摘。
种玉如有方，从今空椟索。

寸步旱黏楫，千里脂染轮。
四国严诸侯，江沙渺无津。
翁令去何之，绿树羞鬓银。
惟应苦吟彻龙室，报以颔珠光比日。

怜子昔参江上僚，前功如日鬓萧萧。
莫轻小县深谷里，续丝运轸琴方调。
薄冰未随野梅结，和风已催山杏发。
廋文露巧众术同，一心之纯天与通。

腊尽冻初合，风花江欲平。
急从高处赏，已向岁前晴。
莫与鬓争白，试将身比清。
楼头接远岫，历历正分明。

怜我抱空意，鬓间饶白丝。
已从真率集，那复少年时。
柳糁春前叶，松锼雪后枝。
建炎无故老，难话省方悲。

材业将时偶，声名鬭宠新。
文昌留不住，大尹政通神。
力说和戎好，从撩相国嗔。
春花插秋鬓，还得自由身。

并工催作趁春前，又值春归一莞然。
新笋顿能长数尺，晚花宽与待明年。
回廊寂寂为苔地，后塔阴阴造雨天。
坐睡不惊还自觉，鬓须将老到衰边。

倚阑一览兴无边，好举尊前药玉舡。
一水云昏失罗带，万松风偃舞钧天。
早评月旦参群彦，老上霜鬓近十年。
解后登临都乐事，酣余争恐史君仙。

银袍二万纵人多，笔误无如鬼魅何。
祇恐有司长莽卤，那知昏病自蹉蛇。
交游解散文因怪，门户谁兴鬓欲皤。
赖有阿连才思逸，乘槎好好上天河。

东家儿妇试新衣，西家残织方下机。
东家宰牲嫌不肥，西家呼儿去采薇。
欲掩不掩留半扉，等彼良人心依依。
小儿出门看落晖，平章去时霜未晞。
须臾忽见扁舟飞，双桨掝破清涟漪。
抖擞裙儿牵儿上钓矶，手掩蓬鬓渐觉面生辉。
遽呼良人何来迟，税苗更管中限违，且买豚肩连夜归。

交情早已有何蕃，为我扬声梁楚间。
秋暮姑苏身自到，春来行李处犹难。
十年为客思亲切，一第从人奏凯还。
莫笑衰翁频镊鬓，雕虫更拟入贤关。

梅花五鼓城头角，吹向愁人枕前落。
一声心胆碎无余，三声两声那更作。
天明起坐壁为邻，檐外垂垂秋雨脚。
雨脚强，鬓毛弱，若为一滴白几茎，纵使赤松犹老却。

八卦重来梦一周，人生更得几年浮。
看君矍铄犹堪展，似我龙钟只合休。
淮广早供词峡兴，湖湘留与鬓霜游。
还乡试问同庚客，剩有头颅话旧否。

少壮同时事网山，几人别后鬓能斑。
古稀惭愧今余四，君已平头一醉欢。

越欲僭宫室，倾赀事雕墙。
佛屋尤其侈，耽耽拟侯王。
文彩莹丹漆，四壁金焜煌。
上悬百宝盖，宴坐以方床。
胡为弃不居，栖身客京坊。
辛勤营一室，有类燕巢梁。
南方精饮食，菌笋鄙羔羊。
饭以玉粒粳，调之甘露浆。
一馔费千金，百品罗成行。
晨兴未饭僧，日昃不敢尝。
乃兹随北客，枯粟充饥肠。
东南地秀绝，山水澄清光。
余杭几万家，日夕焚清香。
烟霏四面起，云雾杂芬芳。
岂如车马尘，鬓发染成霜。
三者孰苦乐，子奚勤四方。
乃云慕仁义，奔走不自遑。
始知仁义力，可以治膏肓。
有志诚可乐，及时宜自彊。
人情重怀土，飞鸟思故乡。
夜枕闻北雁，归心逐南樯。
归兮能来否，送子以短章。

吾年未四十，三断哭子肠。
一割痛莫忍，屡痛谁能当。
割肠痛连心，心碎骨亦伤。
出我心骨血，洒为清泪行。
泪多血已竭，毛肤冷无光。
自然须与鬓，未老先苍苍。

河南地望雄西京，相公好贤天下称。
吹嘘死灰生气焰，谈笑暖律回严凝。
曾陪樽俎被顾盻，罗列台阁皆名卿。
徐生南国后来秀，得官古县依崤陵。
脚靴手板实卑贱，贤俊未可吏事绳。
携文百篇赴知己，西望未到气已增。
我昔初官便伊洛，当时意气尤骄矜。
主人乐士喜文学，幕府最盛多交朋。
园林相映花百种，都邑四顾山千层。
朝行绿槐听流水，夜饮翠幕张红灯。
尔来飘流二十载，鬓发萧索垂霜冰。
同时并游在者几，旧事欲说无人应。
文章无用等画虎，名誉过耳如飞绳。
荣华万事不入眼，忧患百虑来填膺。
羡子年少正得路，有如扶桑初日升。
名高场屋已得俊，世有龙门今复登。
出门相送亲与友，何异篱鷃瞻云鹏。
嗟吾笔砚久已格，感激短章因子兴。

岁晚忽不乐，相过偶乘闲。
百年才几进，一笑得亦艰。
有酒醉嘉客，无钱买妖鬟。
问予官何为，侍从联朝班。
朝廷多贤材，何用蒯与菅。
白发垂两鬓，黄金腰九环。
奈何章绶荣，饰此木石顽。
于国略无补，有惭常在颜。
幸蒙二三友，相与文字间。
江子独舍我，高鸿去难攀。
秋风动沙苑，郡阁当南山。
吟咏日多暇，诏条宽可颁。
寒云雪纷糅，幽鸟春绵蛮。
胜事日向好，思君何时还。

群动夜息浮云阴，沈夫子弹醉翁吟。
醉翁吟，以我名，我初闻之喜且惊。
宫声三叠何泠泠，酒行暂止四坐倾。
有如风轻日煖好鸟语，夜静山响春泉鸣。
坐思千岩万壑醉眠处，写君三尺膝上横。
沈夫子，恨君不为醉翁客，不见翁醉山间亭。
翁欢不待丝与竹，把酒终日听泉声。
有时醉倒枕谿石，青山白云为枕屏。
花间百鸟唤不觉，日落山风吹自醒。
我时四十犹彊力，自号醉翁聊戏客。
尔来忧患十年间，鬓发未老嗟先白。
滁人思我虽未忘，见我今应不能识。
沈夫子，爱君一樽复一琴，万事不可干其心。
自非曾是醉翁客，莫向俗耳求知音。

怀禄不知惭，人虽不吾责。
贫交重意气，握手犹感激。
煌煌腰间金，两鬓飒已白。
有生天地间，寿考非金石。
古人报一饭，君子不苟得。
忧来自悲歌，涕泪下沾臆。

君家白鹤白雪毛，我家白兔白玉毫。
谁将赠两翁，谓此二物皎洁胜琼瑶。
已怜野性易驯扰，复爱仙格何孤高。
玉兔四蹄不解舞，不如双鹤能清嗥。
低垂两翅趁节拍，婆娑弄影夸娇饶。
两翁念此二物者，久不见之心甚劳。
京师少年殊好尚，意气横出争雄豪。
清樽美酒不辄饮，千金争买红颜韶。
莫令少年闻我语，笑我乖僻遭讥嘲。
或被偷开两家笼，纵此二物令逍遥。
兔奔沧海却入明月窟，鹤飞玉山千仞直上青松巢。
索然两衰翁，何以慰无憀。
纤腰绿鬓既非老者事，玉山沧海一去何由招。

沈夫子，胡为醉翁吟，醉翁岂能知尔琴。
滁山高绝滁水深，空岩悲风夜吹林。
山溜白玉悬青岑，一泻万仞源莫寻。
醉翁每来喜登临，醉倒石上遗其簪，云荒石老岁月侵。
子有三尺徽黄金，写我幽思穷崎嵚。
自言爱此万仞水，谓是太古之遗音。
泉淙石乱到不平，指下呜咽悲人心。
时时弄余声，言语软滑如春禽。
嗟乎沈夫子，尔琴诚工弹且止。
我昔被谪居滁山，名虽为翁实少年。
坐中醉客谁最贤，杜彬琵琶皮作弦。
自从彬死世莫传，玉练锁声入黄泉。
死生聚散日零落，耳冷心衰翁索莫。
国恩未报惭禄厚，世事多虞嗟力薄。
颜摧鬓改真一翁，心以忧醉安知乐。
沈夫子谓我，翁言何苦悲。
人生百年间，饮酒能几时。
揽及推琴起视夜，仰见河汉西南移。

秋风吹浮云，寒雨洒清晓。
鲜鲜墙下菊，颜色一何好。
好色岂能常，得时仍不早。
文章损精神，何用觑天巧。
四时悲代谢，万物惜调槁。
岂知寒鉴中，两鬓甚秋草。
东城彼诗翁，学问同少小。
风尘世事多，日月良会少。
我有一樽酒，念君思共倒。
上浮黄金蕊，送以清歌袅。
为君发朱颜，可以却君老。

古人相马不相皮，瘦马虽瘦骨法奇。
世无伯乐良可嗤，千金市马惟市肥。
骐骥伏枥两耳垂，夜闻秋风仰秣嘶。
一朝络以黄金羁，旦刷吴越暮燕陲。
丈夫可怜憔悴时，世俗庸庸皆见遗。
子履自少声名驰，落笔文章天下知。
开怀吐胸不自疑，世路迫窄多阱机。
鬓毛零落风霜摧，十年江湖千首诗。
归来京国旧游非，大笑相逢索酒卮。
酒酣犹能弄峨眉，山川摇落百草腓。
爱君不改青松枝，念君明当整骖騑。
赠以瑶华期早归，岂惟朋友相追随，坐使台阁生光辉。

风吹积雪销太行，水暖河桥杨柳芳。
少年初仕即京国，故里几归成鬓霜。
山行马瘦春泥滑，野饭天寒饧粥香。
留连芳物佳节过，束带还来朝未央。

少年喜追随，老大厌喧哗。
惭愧二三子，邀我行看花。
花开岂不好，时节亦云嘉。
因病既不饮，众欢独成嗟。
管弦暂过耳，风雨愁还家。
三日不出门，堆豗类寒鸦。
妻儿强我饮，饤饾果与瓜。
浊酒倾残壶，枯鱼杂干虾。
小婢立我前，赤脚两髻丫。
轧轧鸣双弦，正如𫇛呕哑。
坐令江湖心，浩荡思无涯。
宠禄不知报，鬓毛今已华。
有田清颍间，尚可事桑麻。
安得一黄犊，幅巾驾柴车。

不作流水声，行将二十年。
吾生少贱足忧患，忆昔有罪初南迁。
飞帆洞庭入白浪，堕泪三峡听流泉。
援琴写得入此曲，聊以自慰穷山间。
中间永阳亦如此，醉卧幽谷听潺湲。
自从还朝恋荣禄，不觉鬓发俱凋残。
耳衰听重手渐颤，自惜指法将谁传。
偶欣日色曝书画，试拂尘埃张断弦。
娇儿痴女遶翁膝，争欲彊翁聊一弹。
紫微阁老适我过，爱我指下声泠然。
戏君此是伯牙曲，自古常叹知音难。
君虽不能琴，能得琴意斯为贤。
自非乐道甘寂寞，谁肯顾我相留连。
兴阑束带索马去，却锁尘匣包青毡。

忆昨九日访君时，正见阶前两丛菊。
爱之欲绕行百匝，庭下不能容我足。
折花却坐时嗅之，已醉还家手犹馥。
今朝我复到君家，两菊阶前犹对束。
枯茎槁叶苦风霜，无复满丛金间绿。
京师谁家不种花，碧砌朱栏敞华屋。
奈何来对两枯株，共坐穷檐何局促。
诗翁文字发天葩，岂比青红凡草木。
凡草开花数日间，天葩无根长在目。
遂令我每饮君家，不觉长缾卧墙曲。
坐中年少皆贤豪，莫怪我今双鬓秃。
须知朱颜不可恃，有酒当欢且相属。

余生本羁孤，自少已非壮。
今而老且病，何用苦惆怅。
误蒙三圣知，贪得过其量。
恩私未知报，心志已凋丧。
轩裳德不称，徒自取讥谤。
岂若常夫子，一瓢安陋巷。
身虽草莽间，名在朝廷上。
惟余服德义，久已慕恬旷。
矧亦有吾庐，东西正相望。
不须驾柴车，自可策蔾杖。
坐惊颜鬓日摧颓，及取新春归去来。
共载一舟浮野水，焦陂四面百花开。

曾作关中客，尝窥百二疆。
自言秦陇水，能断楚人肠。
失意倦京国，羁愁成鬓霜。
何如伴征雁，日日向衡阳。

北州遗颂蔼嘉声，东土还闻政有成。
组甲光寒围夜帐，彩旗风暖看春耕。
金钗坠鬓分行立，玉麈高谈四坐倾。
富贵常情谁不羡，爱君风韵有余清。

万钉宝带烂腰镮，赐宴新陪一笑欢。
金马并游年最少，玉堂初直夜犹寒。
自嗟零落凋颜鬓，晚得飞翔接羽翰。
今日遽闻催递宿，不容多病养衰残。

花间鸟语愁泥滑，屋上鸠鸣厌雨多。
坐见残春一如此，可怜吾意已蹉跎。
萧条两鬓霜后草，潋滟十分金卷荷。
此物犹能慰衰老，稍晴相约屡相过。

梦寐江西未得归，谁怜萧飒鬓毛衰。
莓苔生壁图书室，风雨闭门桃李时。
得酒虽能陪笑语，老年其实厌追随。
明朝雨止花应在，又踏春泥向凤池。

摄事衰年力不彊，谁怜岑寂卧斋坊。
青苔点点无人迹，绿叶阴阴覆砌凉。
玉宇清风来处远，仙家白日静中长。
却视九衢车马客，自然颜鬓易苍苍。

老来何与青春事，闲处方知白日长。
自恨乞身今未得，齿牙浮动鬓苍浪。

两京平日接英髦，不独诗豪酒亦豪。
休把青铜照双鬓，君谟今已白刁骚。

节物岂不好，秋怀何黯然。
西风酒旗市，细雨菊花天。
感事悲双鬓，包羞食万钱。
鹿车终自驾，归去颍东田。

赐饮初逢禊节佳，昆池新涨碧无涯。
九门寒食多游骑，三月春阴正养花。
共喜流觞修故事，自怜双鬓惜年华。
凤城残照归鞍晚，禁籞无风柳自斜。

故园三径久成荒，贤路胡为此坐妨。
病骨瘦便花蕊暖，烦心渴喜凤团香。
号弓但洒孤臣血，忧国空余两鬓霜。
何日君恩悯衰朽，许从初服返耕桑。

齿牙零落鬓毛踈，颍水多年已结庐。
解组便为闲处士，新花莫笑病尚书。
青衫仕至千锺录，白首归乘一鹿车。
况有西邻隐君子，轻蓑短笠伴春锄。

豪横当年气吐虹，萧条晚节鬓如蓬。
欲知颍水新居士，即是滁山旧醉翁。
所乐蕃篱追尺鷃，敢言寥廓逐冥鸿。
期公归辅岩廓上，顾我无忘畎亩中。

霜前江水磨碧铜，岸背菱叶翘青虫。
吴郎鬓丝生几缕，不羞月上扶桑东。
羞见清波照人景，去时黑发吹春风。
五年归来妇应喜，从此不问西飞鸿。

碧瓦照日生青烟，谁家高楼当道边。
昨日丁丁斤且斲，今朝朱栏横翠幕。
主人起楼何太高，欲夸富力压群豪。
楼中女儿十五六，红膏画眉双鬓绿。
日暮春风吹管弦，过者仰首皆留连。
应笑楼前骑马客，腰垂金章头已白。
苦贪名利损形骸，争若庸愚恣声色。
朝见骑马过，暮见骑马归。
经年无补朝廷事，何用区区来往为。

岭梅归驿路迢迢，越鸟巢倾木半乔。
松径就荒聊应召，桂丛留隐定相招。
家庭噪鹊争喧树，夜帐惊猿自拥条。
何处秋风摧客鬓，青丝恐逐物华凋。

沈约伤春思，嵇含倦久游。
帆归黄鹤浦，人滞白蘋洲。
乳燕差池远，江禽格磔浮。
物华真可玩，黑鬓恐逢秋。

长爱谪仙夸蜀道，送君西望重吟哦。
路高黄鹄飞不到，花发杜鹃啼更多。
清禁寒生凤池水，绣衣荣照锦江波。
昔年同舍青衿子，夹道欢迎鬓已皤。

清晨下直大明宫，驰马悠然宿露中。
金阙云开沧海日，天街雨后绿槐风。
岁花忽忽双流矢，鬓发萧萧一病翁。
名在玉堂归未得，西山画阁兴何穷。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

瑟瑟风吹鬓发飞，自将莎草补蓑衣。
小船撑入芦花去，家在溪边多不归。

秋色侵肌骨，还将鬓色侵。
自来难会宿，安得废清吟。
竹露滋丛菊，邻锺觉曙禽。
城中同此月，不起故山心。

生事付诸儿，日高眠起迟。
本无尘内事，亦有鬓边丝。
远取泉烹茗，新移棘补篱。
晚来持钓出，一犬自相随。

急诏下林间，天教公未闲。
虎符重领郡，鸳序暂离班。
道直言皆壮，心和鬓不斑。
紫骝曾识驾，白羽可平奸。
边地尘初静，邻邦化匪艰。
前途从吏接，后乘约僧还。
旗影明寒水，梅花动晓关。
下车逢日吉，涤印破春悭。
惠政流人至，清吟俗事删。
条依萧守迹，仙认窦君颜。
千古同歌袴，期年即赐环。
敢云能下榻，同看九华山。

不得身为郡，归来两鬓青。
方言营隠地，岂拟落文星。
字有佳人学，琴无野鹤听。
伤心共吟处，残墨在窗棂。

大罗山上客，后主是宗亲。
莫是为诗苦，却令生世贫。
荒年家口众，少日鬓毛新。
近又重遭祸，虚星必照身。

羲辔迟中夏，生贤国世宁。
隔宵蟾欲满，经溽雨初停。
分派来沩水，储神应德星。
高楼参造物，健笔倒沧冥。
几郡流威惠，今人识典刑。
随行惟一鹤，堆案有群经。
道直言皆壮，心和鬓益青。
即须调鼎铉，未许在林坰。
𣃁石逢云母，栽松长茯苓。
龟巢莲叶上，公见却千龄。

石缝敲冰水，凌寒自煮茶。
梅迟思闰月，枫远误春花。
贫喜田新长，吟令鬓已华。
城中寻小屋，岁晚欲移家。

局居厌纷丛，荡志寻岖嵚。
拂衣出城隅，杖策循湖阴。
何年彼真仙，遗宫寄幽岑。
连树窈蒙密，灵洞疑虚沈。
攀条承藓飙，立石弄澄深。
眺睐增殊欢，超忽涓烦襟。
美人逝云远，青草畴与吟。
感昔兴重嗟，会意良在今。
山公悦崇资，嵇氏陶清音。
保真道无违，逐欲情易淫。
顾乏安期资，华鬓能不侵。
虽非尚子贤，傥遂毕娶心。

两鬓樵风一面尘，采桑桑上露沾身。
相逢却道空辛苦，抽得丝来还别人。

莫怪繁霜满鬓侵，半年长路几关心。
还家点检家中物，依旧清风在竹林。

多病侵寻鬓欲秋，自惭何止四宜休。
青松十里嵩源路，醉倒仙台是乐丘。

急浪吹飞雪，鸣篙破晓滩。
异乡人易老，行路古来难。
玉露晨初湿，天河夜不干。
飘流双鬓白，未有一枝安。

征途不寐辄终夕，故里无书今几时。
离别因知双鬓改，饥寒解使寸心悲。

稽首归宗正觉师，长怀千里鬓如丝。
早知具眼番成暗，不作人间了事痴。

闻说初年失偶时，回看囊箧鬓成丝。
谁知旧室如新室，解抚前儿似后儿。
南涧蘋生方得助，河阳花落不胜悲。
高楼百尺今休上，望着佳城空泪垂。

不乐何蕃岁一归，欧阳越客饱京师。
腰间未许印如斗，堂上还惊鬓已丝。
男子但知三釜计，人生合是百年期。
他时此恨凭谁说，见着鱼轩心转悲。

五十三年堕鬓魂，一朝埋玉骨方温。

扊扅深闭断经过，倒折尘编且卧疴。
九十日春晴景少，一千年事乱时多。
吟成楚些翻愁绝，鬓染吴霜奈老何。
心铁正坚思急试，忆君中夜起悲歌。

杖策行行访楚囚，也胜流落峤南州。
鬓丝半是吴蚕吐，襟血全因蜀鸟流。
径窄不妨随茧栗，路长那更听钩辀。
家山千里云千叠，十口生离两地愁。

吾亦爱吾庐，地僻犹深山。
山亦前后有，远望碧玉环。
繄昔近市居，局促几泥蟠。
买园辟荒榛，运量百亩宽。
勤劳艺且筑，就绪五载间。
葛巾雅相宜，何心傲蝉冠。
流光隙中驶，霜鬓映苍颜。
恬愉无竞外，幸免历世患。
旁人笑野拙，枉是家长安。
开门面陂泽，岸岸蒲蓼湾。
此身夫何疑，郊岛乃瘦寒。

世间有真画，诗人干其初。
世间有真诗，画工掇其余。
飞潜与动植，模写极太虚。
造物恶泄机，艺成不可居。
争如俗子通身俗，到处堆钱助痴福。
断无神鬼泣篇章，岂识山川藏卷轴。
我因耽诗鬓如丝，尔缘耽画病欲羸。
投笔急须将绢裂，真画真诗未尝灭。

客至当饮酒，客去亦饮酒。
有客与无客，酒杯不离手。
昔贤立意固可嘉，今贤广之尤足夸。
人生都无四万日，炊黍未办鬓已华。
功名富贵软铁汉，四万日中先太半。
穉衰忧病睡工夫，余剩不能供瓮算。
何当筠笼罩住兔与乌，请渠同道黄金壶。
皇王帝霸果何事，醉眼一觑皆虚无。
春风今年春雨粗，池中水通门前湖。
垂杨洲旁系板舫，艳杏桥上行巾车。
才晴肯放此乐缓，客有与无俱不管。
诗成书纸或书墙，后五十年坟草长。

潘侯两鬓光如月，尽日看山常拄笏。
经营菽水才有余，赴调无心况干谒。
少年习气秋来发，较艺文场肆猖獗。
扬沙风起昼昏冥，点漆归来似泥淈。
我生正欠封侯骨，砚破编残徒矻矻。
与君发愿绣佛前，绮语机心回朴讷。
内观灵府穷丹阙，虚室生明照毛发。
却将目力写新诗，岩电千年不埋没。

连夜雨作污渠泥，枯茎蠹叶纷满蹊。
塘坳蠕蠕长科斗，瓮腹攘攘翔酰鸡。
湿生别种蛆蛭类，倒掷横跳浮却坠。
晴风一旦略嘘吹，便解飞腾添足翅。
初即阳光缓缓游，鼓队趋群屋角头。
雪片有声飘作阵，杨花无树辊成球。
尔自与人风马牛，缘何耳边鸣啾啾。
鸣啾啾，未尔罪，扑鬓噆肤驱不退。
有时深夜呵殿来，恼乱书灯犹作祟。
何人当年假尔名，曰蚊岂为文足称。
斓斑不过脚似豹，勇健未必拳如鹰。
蚊吾语汝汝切听，尔讵不闻大鹏举翼辞南溟，上九万里如云兴。
尔又不闻凤凰来仪虞帝庭，九章备体参四灵。
奚曾逐逐专嚣尘，固知比拟非其伦。
我园墙阴容尔停，自全且效腐草萤。
吸露大胜血肉腥，口业既免报渐轻。
不然薰燎灭尔形，吾言匪妄如日星。

二月二十八，花开满林鶑恰恰。
春光谁遣插翅飞，雪色情知添鬓发。
暄风随我登古城，远树如簇山如萦。
一川渺弥青镜平，云翳不定天疑行。
去船住船纵复横，日辉迸射光晶晶。
逆听万古苍蝇声，眼穿故国唤不应。
鼎湖龙升朝帝廷，还领旧物苏函灵。
维先忠烈为列星，侍尧受命行专征。
今上移军复四京，实遵天时协群情。
不战自可屈人兵，版图悉更郡县名。
蛇荒鸟夷颁朔正，礼乐制度重修明。
漏泉沛泽江海倾，小臣笔力鸿毛轻。
愿书诏命奔驿程，涤洗罪眚哀孤惸。
霜露所坠皆驩盈，此意一笑从谁评。
旧游安期丹想成，未须遣鹤来相迎。
我方居园学长生，后五百岁归蓬瀛。

丈夫出处无两岐，彊自分别儿童痴。
鹿门庞老不愿仕，名与诸葛争驱驰。
天子从臣岂易得，履声已到黄金墀。
堂堂文誉动宸极，奕世长策归论思。
攀辕卧辙昔人事，前日作州重见之。
万口祝公犹在耳，拜后爵土同封蕲。
绪余间发有如此，功业盛着庸何疑。
仙风却与松乔期，泛苕涉霅寻幽奇。
洞天白石人未省，翦茅植树亲指麾。
山灵地妪许时秘，恰与八座供娱嬉。
人间台榭难顿著，临胜向背真天施。
霞晨雾夕更护耀，鸥朋鹭导欣逶迤。
乡来韩必今复来，飞云入步长相随。
上章乞身世亦有，发落齿撼将何为。
公未五十方朱颜，勇退奚俟谋耆龟。
九重嘉赏宠殊职，百辟动色钦清规。
镃也尘鞅方羁縻，先德未报鬓已丝。
高节凛凛端可师，扣门粮休千里赍，一舸叫月从鸱夷。

杨侯相逢复见寒梅开，鬓色不带浓霜来。
君居山县适近我先垄，夜半应望灵气勃郁缠崔嵬。
去年竹寺倾樽罍，官来急救老眼饥。
西枢相公喜人物，搜材剔抉英雄窟。
苍松腴硬久阴崖，此亦鹖冠宁肯忽。
近闻一饭蒙异恩，快札好阙休驰奔，我诗安得达相门。
春风后日自东起，太岁无缘只桃李。

人间盛衰理甚明，势去有如汤沃冰。
听言一事足叹惋，恐君亦复伤中情。
行都赫奕名王第，列屋珠玑多秀慧。
主翁五十二本兵，宠冠诸家当盛世。
其间属意字以端，姿品高妍兼妙艺。
燕开云幄萃亲友，艳阵香藂尝窃睨。
转眼陈迹俱已休，西风叶飞东水流。
相逢应怪我鬓改，贪情省认俄惊羞。
波明藏泪尚剪月，山浅带恨犹横秋。
失身何心养儿女，啁啾耳厌山蛮语。
困居村店少人沽，饤饾腥咸污盘俎。
无言脉脉话最深，为君写作溪妇吟。
人生荣悴由分定，有夫不必萌他心。

虚皇清晏仙班朝，宝花随现非根苗。
璆林瑶树振灵响，飞彩灿蒨辉苍霄。
下怜人宇厌凡卉，特许福地生芳条。
细看纤洁谢丹粉，仿像翠鬓森珠翘。
移来泉石助萧爽，暗麝不必𫄨衣飘。
玉簪失素萱让叶，倚墙岂独麾芭蕉。

昔逢欣把袂，三叹说吴钩。
共醉虚堂晚，还兴故国愁。
花黄思靖节，鬓绿傲浮丘。
世济王门业，洪流万斛舟。

待伴犹虚夜，羞明或遇朝。
但依歌袖舞，休向鬓丝飘。
有句清堪比，令人意自消。
暖寒林下具，相就可须招。

珍重尤夫子，逢人问死生。
扫门那惮远，出户真须晴。
为国鬓先白，因官名更清。
何时容卜夜，灯畔听文衡。

治平前代寺，幽胜占唐昌。
我始生弥月，师初踞上方。
百年虽未半，三纪独偏忙。
一事尤堪哂，相随两鬓苍。

未倒花前凿落金，登携那怕嫩寒侵。
归牛下陇争浮水，宿鸟随山不过林。
衰鬓预吹明日帽，放歌时带故园音。
菊烟桂露虽情物，须索高蟾管夜深。

曲廊桐树绿阴阴，檐珮风来奏玉琴。
但有疏帘知独立，更无尘事恼闲心。
雪霜鬓畔谁能免，城府胸中枉自深。
二六时辰真快乐，坐禅才罢即行吟。

迩来衰鬓渐当箝，杖策投𦈡感壮年。
得失暮三朝必四，才能人百己难千。
顾形真是臞仙薄，琢句何堪大手联。
纨袴纷纷能索我，劳君眼力世情边。

贪闲常怕拆人书，今日开缄病已无。
数纸云情动金石，一篇天籁集笙竽。
心交物类相感志，愿在衣冠盛事图。
稍稍斯文振吾党，快来青鬓躐华途。

楼寒鹤骨旧竛竮，别后溪山梦不扃。
世事益知推去好，鬓毛浑减向来青。
诗篇又见声谐律，才兴何疑刃照硎。
愁里不妨同茗酌，古梅园种百龙形。

笔端有口古来稀，妙悟奚烦用力追。
南纪山川题欲遍，中朝文物写无遗。
后山格律非穷苦，白傅风流造坦夷。
霜鬓未闻登翰苑，缓公高步或因诗。

风日催荷作老香，便将新句责胡床。
重山抱屋临幽爽，四月边湖纳晚凉。
扇景不惊蛙黾坐，槃飧还爱笋蔬长。
佳宾壮论能投俗，归路谁怜鬓雪光。

经夕舟行路未赊，不须寒梦早还家。
云运冈势通平野，雨溢滩声走乱沙。
蘋蓼静怜鱼世界，菰蒲遥想雁生涯。
玄真便合苕溪隠，莫待摧颓两鬓华。

苍桧阴阴未掩门，闲来吹鬓一飞蚊。
香腾广殿游云合，灯绕长廊列宿分。
般若心华方照耀，毗耶宝雨自缤纷。
世缘即是栖禅境，居士何尝别见闻。

垂髫便衣绿荷衣，两见龙飞圣主时。
举世恩荣俱合换，唯吾忧患只该披。
收藏尽好随腰带，提掇应堪傲鬓丝。
试使著来门外立，精神犹胜似锺馗。

雪亸钗梁倚鬓鸦，玉温冰洁谢铅华。
欲知占断人间韵，便是春风最后花。

飞雪年年似故人，相逢真味一番新。
别来莫问尘寰事，鬓色几如雪色匀。

园中荒秽渐平治，老子何妨鬓有丝。
从此五行无晦气，一闲成就万篇诗。

挑尽灯花夜未眠，清寒浑忘是春天。
霜侵绿鬓张居士，空坐书帏三十年。

衰鬓争如竹际苔，秋千犹记玉骢回。
短篱数尺花成簇，一日春悰不往来。

尘土奔忙举世人，无过白白鬓毛新。
一般要撰眼前乐，泉石由来乐较真。

暖云台观绕歌弦，花底吹香翠鬓船。
闹处如今浑懒去，可能心绪数年前。

昔游尝到海中光，我与诸公各醉狂。
同向尘中三十载，朱颜应笑鬓丝长。

雨丝吹冷透窗纱，忽忽东风管鬓华。
岂为梅残便无恨，草生时节胜看花。

别离一何久，迢递阻音形。
重上君子堂，相见眼终青。
君颜尚冰玉，我鬓已星星。
借问十载间，风波两蓬萍。
岭剑各万里，心目多所经。
归来且强健，恍然真梦醒。
可怜万修竹，清音玉珑玲。
萧条媚寒日，约略环翠屏。
相携复一笑，芝兰有余馨。
孤云自舒卷，野鹤来青冥。
平生阅群彦，十八九雕零。
吾徒亦何愿，毕景依林坰。
种秫令可酿，储粟常满缾。
琴书奉娱玩，足以陶性灵。
千载伐木篇，此意神所听。
往来亦奚惮，江浦堪扬舲。

山晚下樵牧，秋声生夜长。
精庐脱尘想，倦枕惬新凉。
万里一筇在，百年双鬓苍。
定知闲有味，不必醉为乡。

子向云间去，吾空泽畔吟。
长因句中眼，不忘别时心。
梁木蟠根大，渊泉汲绠深。
丈夫千载事，莫待鬓霜侵。

荣禄连三纪，贤劳匝四方。
风烟鬓苍白，道路马玄黄。
不是论思晚，终然疾病妨。
谁书循吏传，处处有甘棠。

少日诸公后，流年两鬓斑。
世情春冰泮，行路太行艰。
何计分珠履，空怀对玉山。
风期知不浅，逸驾恐难攀。

夙昔青云上，谁令鬓发苍。
家声唐秘监，墨妙汉中郎。
牢落山林久，间关道路长。
西风足清啸，几日上瞿唐。

三十年间事，论交踵父兄。
叩门时下榻，话旧各伤情。
我亦华双鬓，君仍隔九京。
滞留违一恸，肠断暮云横。

落照久未夕，断云低不飞。
孤舟上水急，归鸟度山微。
萧飒天涯鬓，淋浪醉后衣。
凭栏一笑去，客梦转头非。

九日仍良宴，三年记此亭。
寒花还粲粲，衰鬓转星星。
薄宦惊离合，浮生任醉醒。
明年应话我，千里越山青。

海内标元礼，毫端跨子长。
学如开武库，材可壮明堂。
忧患双蓬鬓，功名一郡章。
汗青须好传，公死未应亡。

不用文章作序棋，由来人事亦天时。
且须竹叶千锺渌，莫问菱花两鬓丝。
社燕秋鸿无旧影，晓猿夜鹤有余悲。
春来只被奚奴笑，春日吴中更几诗。

野桥高竹转修篱，问讯东风步屧随。
雨过天清水声急，山长云白鸟飞迟。
从来丘壑多幽兴，随分风流到小诗。
一榻烟霞须早计，莫教容易鬓成丝。

病暑迎秋苦恨迟，秋来唤起楚人悲。
一江风雨无眠夜，万里关山独往时。
奉檄不知翻远别，倚门应已念归期。
荻花枫叶添情绪，看得明朝两鬓丝。

孤舟了不梦邯郸，起凭阑干烟水闲。
五夜清风鸣鼓角，一天佳月悄江山。
客身憔悴衣尘黑，世路崎岖鬓发斑。
未决乘流便东下，明朝且复剑门关。

只影千山复万山，两年愁著鬓毛班。
壮心未答吴钩赠，素节聊全赵璧还。
剑栈风烟通紫塞，峡天云雪带乌蛮。
逢人若问浑慵答，闭目搘颐一梦间。

珍重西来双鲤鱼，更传佳句起愁予。
相思已是五年别，多愧先无一字书。
欲话锦城疑是梦，谁怜霜鬓不禁梳。
青毡黄合君侯事，早拟相逢倘下车。

故人强半随流水，世事新来似弈棋。
老我壮心消折尽，镜中唯有鬓如丝。

故人惊我鬓丝多，一叹相逢可若何。
勋业向来无此梦，菱花何必遣重磨。

苏州酒滴如真珠，公能醉之酒百壶。
得闲政恐不来尔，来则倒屣相与俱。
江山绕楼诗句好，奔走万变同驰驱。
大书小草各有能，雷雹震耀鶑花姝。
当其半醉尚醒在，宛若处女未嫁夫。
杯行到手湖海歇，翻覆云雨来须臾。
羲之屈使坐北面，命骚如役仆与奴。
角巾斜飘鬓毛出，笔墨颠倒衫袖乌。
回旋左右如有碍，归路不记长须扶。
宾侪指摘士窃笑，亦有好事描为图。
或云先生郁于用，浮沈欲以酒自娱。
实非能饮姑好客，不时斗酒由人须。
若予乃是真饮者，糟丘日日乡无何。
虽然人亦难意料，未可目以为酒徒。
相逢摆略边幅尽，胸次开豁无城郛。
敛藏穷达付之酒，不以礼法自束拘。
情归一真举无伪，滑稽玩世为通儒。
饮与不饮无不可，醉醒醒醉同一区。
痴人之前莫说梦，梦中说梦愈阔迂。
客来辄饮饮辄醉，此其所以为竹湖。
不然他人岂无酒，欲去此脚自懒趋。
计公之客日百数，结束冠带纷座隅。
欲言喉牙物如梗，中怀腹非外示愚。
不如鄙性好诚实，退无取议进不谀。
欧公自爱曼卿放，昌黎亦喜刘叉粗。
满城风雨重阳近，黄花篱落金英敷。
山高凛风吹客倒，公楼虽小主者殊。
狂当相就取一醉，有酒饮我无酒酤。
此即虽狂亦可喜，我去俗子畴当呼。
世无人兮亦已久，公不容我谁容乎。

祖孙今年几年齿，两髻紞紞垂到耳。
读书要以六经先，次第汉唐十七史。
老夫之见窃不然，别有一说为举似。
方今孽胡日衰甚，河朔早暮风尘起。
腐儒酸寒作何用，国家所欠奇伟士。
丈夫立身两字尽，臣子忠孝而已矣。
吾观汝相头面阔，颜色粗厚黑而紫。
汝翁七十鬓发转，汝父科第迟如此。
与生生死蠹文字，土田官人村夫子。
不如左弯右挟弓，肉食封侯差快耳。

千金买骏马，百金市蛾眉。
长安酒家楼，挥洒惊人诗。
天子不得臣，公卿气吞之。
俯视儿女辈，自诡男子奇。
谁知金陵都，五年重来兹。
黑貂日以敝，尘埃鬓成丝。
故人风雨散，知己今为谁。
郭侯山西英，而有熊豹姿。
巍峩西忠庙，乔木人所思。
垂芳到云仍，大将奕世为。
兄弟各三衙，父子步武随。
万户侯冠军，金印何累累。
虽然平戎策，终郁未得施。
方今群胡扰，似觉虏运衰。
达靼军其西，会以蒙国斯。
蛇豕互吞噬，干戈极猖披。
盗贼毛猬起，敛民及刀锥。
父老思汉官，壶浆傒王师。
吾君自神武，妙算出筹帷。
收揽天下才，尺寸不可遗。
机会一日来，恢复此其时。
况如郭侯者，礼贤正谦卑。
使之会云龙，列城归指麾。
安知古中原，不使同驱驰。
过也久沦落，狂名诸公知。
然亦壮心胆，志慕鞭四夷。
脱靴呼将军，举扇障元规。
有音世不赏，诗酒聊自嬉。
霜风忽无情，一夜冷彻肌。
高卧百尺楼，闭门无晨炊。
起视匣中剑，依旧光陆离。
有恩或可报，一死所不辞。

鬓发已皤非故吾，依然破帽老骑馿。
江边游子断肠句，汉殿逐臣流涕书。
父祖松楸三世冢，弟兄桑梓百年居。
狐丘未死归心切，未有相如驷马车。

虬髭猬鬓虎精神，大袖披披二尺巾。
散尽赀财犹结客，略为言语便惊人。
斩蛟桥下惩前失，藏兔窟中甘后尘。
朝士只今谁着眼，颠狂赢得且安身。

衰鬓萧骚半欲丝，尚能随队作儿嬉。
棋无杀意从人活，琴有仁声却自悲。
落魄陈平归汉日，中伤张禄入秦时。
诸公莫作狂夫看，恐是英雄未可知。

精神凋耗鬓毛衰，劫火光中第几回。
无可奈何教老去，有时猛省忽愁来。
师崇道学原非伪，客寄苏州却类呆。
明日重阳又佳节，得钱且醉菊花杯。

桥下水如箭，惊奔万古号。
溪毛翻碧带，石藓衬银涛。
天外千层秀，云低数尺高。
垂垂兴偏恶，蓬鬓为诗搔。

袭桂行香径，朱栏稍转西。
水风飕石冷，云月堕檐低。
棋败深杯罚，诗豪健笔题。
舞忙钗鬓乱，更为捧柔荑。

十年铅椠鬓丝秋，独抱成书四海游。
三国诸人应梦里，一番公案又从头。

大雅熄自郐，续弦久无人。
中间翰墨场，名字俱已堙。
江山亦何助，东海真扬尘。
我笑李夫子，缾无半合陈。
人书两俱亡，何用语逼真。
作诗来起予，欲卜二仲邻。
依然送鸿目，衮衮天机新。
莫欺鬓眉苍，持护应有神。
狗须侯舞阳，羝角相平津。
皇天信平分，万物各得春。
但愿阅世心，孤特凛箭筠。
日者鹤飞书，江汉起隠沦。
三物论乡国，六艺程成均。
秋风入帝闲，错落骓駓驎。
君曾读诏否，却枕方欠伸。
勿惊作诗面，酒缬吹微鳞。
唾手洗衰陋，一返姚姒纯。
稽古不无力，政复昌其身。
它时玉堂梦，与问三生因。
盟我良不难，欲托孙子亲。
贽君以黄耳，附书莫辞频。
再拜赋断章，水石俱磷磷。

素丝冲尘化为墨，老人双鬓无由黑。
俗儿翻手候炎凉，惟有君心比霜雪。
破窗草亢风雨寒，梦游帝乡虎当关。
枯鱼对酒泪溅俎，雄剑夜吼铜花干。
二十辞家颜色故，春心不语弦解语。
借君古镜施铅华，含羞独泣罗房雨。
青天中开多不平，少年裘马如流星。
千金无处买侠骨，坐念岁月空峥嵘。

来雁无消息，寒蝉久寂寥。
鬓毛随日化，吾意得诗消。
楼影三更淡，天星几夜摇。
眼中无长物，拄颊又明朝。

两岁霜风吹客袍，亲庭礼阙捧香醪。
今日升堂祝亲寿，亲寿愿比南山高。
古来人生七十稀，吾亲八十脸如桃。
但得岁月无穷极，从教两鬓添霜毛。
闲中花竹自娱戏，日课诗礼勉儿曹。
随分家风尝礼法，何心与世争雄豪。
自古作善天所佑，赋与庞眉并寿绦。
不须神仙授秘诀，已保柱石常坚牢。
年年新酿此时熟，真珠滴红听小槽。

如今无复酒肠宽，十五年同一梦间。
岁月易从愁里换，鬓毛多向别时斑。
诸公台阁总皆著，独我山林自爱闲。
见说西风欲回首，樽前重得话间关。

人生相遇若云萍，听唱阳关酒暂停。
夜雨挑灯今昨恨，秋风吹梦短长亭。
笑予衰鬓霜侵绿，喜子新功刃发硎。
欲当马檛何以赠，江边犹有柳条青。

海棠带雨浅深红，共憩闲亭拂面风。
识得春光随处乐，鬓丝谁管已成翁。

念作章泉去，川流日夜东。
一身长是客，双鬓已成翁。
霁想濂溪月，和思柳下风。
平安毅斋信，多谢为流通。

九十慈亲鬓发皤，今年菊早去年花。
一尊细说重阳事，似此清欢有几家。

岁月苦为身口累，风霜无奈鬓毛侵。
中间一事却奇特，存得当时一片心。

四朝渥遇鬓微丝，多少恩荣世少知。
长乐花深春侍宴，重华香暖夕论诗。
黄金籯满无心爱，古锦囊归有字奇。
一笑难陪珠履客，看临古帖对梅枝。

此君别后稍添丁，留得清风镇户庭。
老鬓不禁霜点缀，旧邻多似树凋零。
一竿带雪寒垂钓，数亩连苔昼掩扃。
此话有谁堪委似，几回无语向青青。

微波漾漾雨蒙蒙，岸脚烟莎间水葓。
照影已无双鬓绿，关心犹有一丝风。
鸳鸯对浴红衣扑，菡萏相亲翠盖笼。
醉舞梦吟皆胜处，个中非异亦非同。

断岸春风峭，江空夜雨清。
萧疏蓬上点，仿佛叶间声。
今古双眸冷，乾坤一棹轻。
鬓从湖海白，谁识谢郎情。

绿蓑鞋紧青行缠，束薪蕴火开山田。
云间仰听仙佩响，蓬鬓拂掠烧畬烟。

分曹正在壁门东，兼假犹惭两院通。
谏鼓无声谁讼枉，匦函有疏为平戎。
柳分御路晓烟碧，花遶宫墙初日红。
退食心闲了无补，西风吹影鬓如蓬。

为爱秋花霜后红，故栽千树待西风。
却思少日拊头语，泪落花前鬓影髼。

门直九江水，人闲五柳家。
晓看沙上雾，暮对淮南霞。
几席堕山影，轩窗临浪花。
悠悠寄食客，坐愁霜鬓华。

客路逢重五，吾年已半百。
颜羞彩缕红，鬓与香蒲白。
功名来何时，岁月等虚掷。
常于沐芳辰，每念怀沙客。
今年拜天恩，列邸缀朝迹。
趋班犹须时，俶载且行役。
徊徨金闺辞，咫尺青门隔。
短棹泛涛江，清觞懽祖席。
后期邈岁年，宾言在朝夕。
将扶鹤发来，须徐幸毋迫。

两年枉了鬓霜华，照管南人没一些。
七百万钱都不要，脂膏留放小民家。

面有忧民色，天知报国心。
三年风月少，两鬓雪霜深。
更莫留形迹，何曾废古今。
不如随我去，相伴老山林。

屈指抠衣四十年，自怜须鬓已皤然。
久知轩冕应无分，但觉西山若有缘。
下学功夫惭未到，先天事业敢轻传。
祇今已饱烟霞疾，更乞清溪著钓船。

宦薄鱼上竿，地左猿择木。
经过还似旧，笑语何时足。
留君潘鬓在，许我曹装趣。
三年却归来，此梦如何续。

问讯湖庄事，经年意若何。
为渠魂入梦，老我鬓添皤。
雪霁春应好，山明水渐多。
遣儿征仆役，除道莫蹉跎。

当年莫逆尚忘年，今日霜蓬入鬓边。
已歃花盟犹习惰，骤迎诗敌敢攻坚。
依栖有幸乌南绕，会合难并蚁左旋。
着我画图添李邵，丹青那复起龙眠。

忙了三年乍得闲，便乘风雨看溪山。
可怜过眼事多少，都不关心春往还。
老至但惊霜上鬓，兴来聊复酒开颜。
如今便作游人唤，更欲徜徉紫翠间。

五老重湖一腐儒，强令随牒应时须。
杜陵身世霜前鬓，陶令田园雨后芜。
梅菊满怀忧岁晚，松楸关念怯春濡。
知音自是调元手，乞与还山护命符。

买宅须买千万邻，季雅喜得王僧珍。
买山百万复谁与，襄阳节度真主人。
我生兀兀钻蠹简，不肯低头植资产。
缀名虎榜二十年，依旧酸寒广文饭。
绿鬓半作星星华，岂堪风雨犹无家。
大鹏小鷃各自适，只有鸿雁长汀沙。
弟昆团栾虽足乐，老屋萧条不堪著。
玉堂便是无骨相，也合专侬一丘壑。
近来卜筑穷冥搜，十里而近依松楸。
骊龙塘上邓家丘，半山老人所钓游。
半山天下文章伯，邓家声名亦辉赫。
断碑犹在古墙阴，好句曾经写山色。
买邻得此天所予，独欠山资无觅处。
平生骂钱作阿堵，仓卒呼渠宁肯顾。
君侯地位高入云，笔所到处皆成春。
万间广厦芘许远，岂无一室栖贫身。
王邓故处为邻曲，更得赵侯钱买屋。
便哦诗句谢山神，饮水也胜樽酒绿。

青青柔蔓遶修篁，刷翠成花着处芳。
应是折从河鼓手，天孙斜插鬓云香。

有美真夫子，平生心泰和。
令名香宇宙，厚德福山河。
有客湖湘至，谈公政化多。
莫侵霜鬓否，书至报如何。

奎壁光芒久聚东，奏篇入献大明宫。
胸中抱负经纶业，笔下铺张造化功。
四海高名如日揭，一襟和气与春融。
谁知正大传家学，惟有擎拳体国忠。
华践峻登群玉表，清修屹立急流中。
校雠正对青藜月，关陕俄分画戟风。
自喜合簪方衮衮，不堪分袂大匆匆。
送君怅望云帆别，顾我凋残雪鬓蓬。
戢羽孤栖怜鹤病，脱身高举羡冥鸿。
星躔已应魁三象，天路须知尺五通。
箬水腊前新蚁绿，橘洲霜后巨螯红。
清谈岸帻聊游戏，献纳归班万口同。

柏竹老岁寒，梅矾澹春风。
邂逅万里桥，相对双鬓蓬。
论心岂无酒，举盏不忍空。
恐渠道旁嗤，咄咄醉颊红。
送以静观颐，答以晦养蒙。
障尘马上去，意气如飞鸿。
荆州旧分虎，武陵世凭熊。
所至相劳苦，父老携儿童。
地偏舞袖长，鸡脊牛鼎丰。
甘棠子孙枝，蒙密成芳丛。
闻之白玉堂，起草谁其工。
要为官择人，颇牧还禁中。
胸藏经济方，医国收全功。
世事俱尘土，惟有汗竹公。
雨足芎茁苗，风暖蒲长茸。
离索抱孤影，目断三峡东。

铜梁玉垒碧云端，尺舸西风两鬓残。
世道多岐今已惯，人生一见古来难。
丈夫不作谋身计，巧匠那能袖手看。
月白风清雪堂梦，银波万顷卧龙寒。

忆昔扪三峡，班荆拥暮寒。
宦情双鬓底，世事两眉端。
坏证扶须力，危机发更难。
胸中经济学，为国好加餐。

诸老不敢吏，我来容友之。
调高械夏曲，局熟弈秋棋。
南斗捩船柁，西风吹鬓丝。
莫将金玉质，膏沐画长眉。

九重天上别龙颜，万里江南衣锦还。
圣主有怜双鬓白，老臣长抱寸心丹。
短篷疏雨春听浪，瘦马轻寒晓度关。
何处好寻幽隠地，长松流水白云闲。

料理清明天气催，搀先几日柁船开。
六朝事往余簪塔，百草春回上舞台。
巢燕争迎华屋去，海潮犹傍故城来。
主人两鬓千丝雪，更𣃁青冥出稚栽。

此花每岁须霜后，素节今年置闰深。
流转风光须好在，只愁人老鬓毛侵。

西州余一老，六月上穷山。
仲子何时到，三吴说鬓斑。
土风添药费，圣代有生还。
归梦商于近，音书报是间。

清晓铜瓶沃井华，青葱绿玉紫兰芽。
鬓毛白尽心情在，不分看花学养花。

未登春风堂，尝读春风诗。
春风不易得，令人每怀思。
一堂谁独无，所至皆有之。
奈何堂中人，此意多背驰。
听雨不对床，煮豆先燃萁。
宁赓粟布歌，不肯吹埙箎。
和气自此伤，怨怒无休时。
遂令君家堂，独立修江湄。
昔我尝宦游，兄弟轻别离。
自从失予季，忧闷鬓成丝。
仲叔幸无他，相从日怡怡。
数榻松竹间，颇与我辈宜。
浊醪无独斟，陈编有同披。
从今当杜门，共试春风词。
燕谷恐尚寒，暖律冀一吹。
君能不靳否，春风元不私。

碧鸡夜半声啁哳，唤起幽人步林樾。
秋高风露著群木，无数寒花泣明月。
松篁一径宛如画，石溜涓涓更清绝。
山巅便好结茅庐，莫待他年鬓成雪。

少年挟策上金銮，三拜郎官鬓未斑。
不说知音在霄汉，但知投老向云山。
柳丝阴里陶潜乐，花锦香中潘岳闲。
逝者不堪人事异，洪崖亭下水潺潺。

骄阳赫赫转秋阴，便觉萧然鬓影侵。
世事炎凉俄忽尔，闲来物理静推寻。

王嫱南郡良家子，靓饰丰容照江水。
何人引入光明宫，绿鬓云鬟朝暮理。
增成亦拟备充依，反向阴山嫁胡儿。
阴山一去归无期，塞雁南翥马北嘶。
当时送往穹庐底，安得属车藏豹尾。
何如滩头媲东家，石上持竿钓游鲤。

平林野水带孤城，倦客登临太瘦生。
过眼千花竞红紫，可怜霜鬓转分明。

漳台最尊第一峰，分支福寿飞双虹。
寿山左蟠气葱葱，福山右峙状窿窿。
中有洞壶出尘踪，景物簇聚造化功。
不减杜陵门城东，未数漆园旧崆峒。
高人卓荦关西公，神仙识趣清瀛蓬。
疏瀹寒泉众流潈，刮筑岩石群山嵩。
涤洿剔秽辑和冲，飞甍敞栋势如穹。
福寿林塘扁其中，银钩铁画灿黑松。
以次亭榭随窠空，各各标揭题疏通。
濯缨一点尘不丛，澄澄北绕冰壶融。
新绿东开青藻芃，磨铜彻底莹渊衷。
水竹环之翠垂弓，波光暗射惊鱼虫。
西问荷花满地红，千枝万朵烂烧空。
行行半山杖履逢，小憩平章景异同。
绝巅奇观趋阴朦，四方八达辉明珑。
俯瞰阛阓罔利翁，徒登垄断夸嵷嵷。
主人绿鬓碧方瞳，寿山嵯峩福海洪。
济川才具如飞{舟同}，须游凤池职乃充。
能苏民瘼如香䓖，须从禁苑驰华骢。
况屡乘麾天眷隆，阳春脚布随处丰。
自当九二任发蒙，均陶生民天降侗。
未应山人邀渤仝，登高临清玩昽瞳。
西邻隠雾有豹鼨，欲化龙虎九霄翀。
卵翼之恩始而终，端赖余福锡厥躬，庶几攀附于飞雄。

漫天大水云翻墨，卷地狂风浪衮山。
掣断丝纶归喝彩，鲸鳌只在此山间。
操舟又入洪波里，愁杀渔翁两鬓斑。

草色老春荠，气数戚已分。
流光生鬓丝，日暮江东云。
故交本不多，零落那忍闻。
墙阴雨凄凄，夕阳何时熏。

悠悠两高峰，眇眇见落木。
病余老身倦，登楼谩伸蹜。
兹晨有何味，酒面欲泛菊。
常年得重九，高兴必征逐。
谁知懒出门，搔发鬓已秃。
子云虽识字，君平唯卖卜。
坐久风颇怒，新霜夜来肃。

雪风吹溪云，昼刻催岁律。
欢传颂椒花，饯岁欲何出。
举头荒山庐，冰涧溜凄瑟。
两鬓已颠童，种种不满栉。
题舆得斯文，爱士欲黼黻。
团呼一樽酒，清言了人物。
四座各尽情，烛跋屡剪拂。
如愚于席间，踸踔倍勃窣。
授简而供令，古兴亦岂不。

山口复谿口，飞花闲度柳。
不喜梅雨晴，清和犹在候。
一日是一日，青鬓对皓首。
朋来方斋家，杯行莫停手。

结绶二十载，屡为尘事婴。
蹉跎入两鬓，霜雪亦渐盈。
旷然仕京国，颇以岁序惊。
寂寞起凉飔，时菊忽已荣。
依丛思浊醪，余馥襟神清。
乐幽惬理性，贫蹇安物情。
休沐得殊赏，感兹宠辱轻。

相望南池上，悠悠我所思。
凌晨理短发，青镜满鬓丝。
间阔将一年，欣喜才见之。
春风旬日尔，又去不在兹。
人生易为别，心事多参差。
有才岂能闲，君达信无疑。
为我谢知旧，所困非衰迟。
尚于吟讽间，畅叙一伸眉。
若怀平昔交，同里今是谁。
立丘眇何地，章泉远莫追。
山风吹雪云，岁月密推移。

我觉日已老，梦寐思故山。
故山修竹多，春流正潺湲。
喜汝调官归，尚得年岁闲。
为我守坟墓，经理田舍间。
四时温饱外，寻幽可怡颜。
出入更择友，势利常怀奸。
因风频寄书，慰此双鬓斑。
潮横渔浦渡，水满龙山湾。
离眼望征棹，形滞心已还。
谁怜辇毂吏，青衫裹痴顽。

驱车吴山道，西指咸阳桥。
南风吹酒醒，何以永今朝。
主人千岁期，双鬓绿不凋。
良集纪初度，鹏翼当扶摇。
京城峙三都，郁乎何岧峣。
勉赋从军诗，铁马鸣萧萧。

岁暮出门去，玉溪城郭深。
故家诚可数，高士亦过临。
坐久狂客来，身老皤鬓侵。
咄咄酒未醉，谐笑方侵寻。

壮士不逢时，失身杂蓬蒿。
出门仰天笑，入门复悲号。
骥𫘧无时无，谁为九方皋。
两鬓空未白，脱落已萧骚。
博文事华藻，驰辨如波涛。
持此可求进，义命畏所操。
虽于交游间，好客时一遭。
握手或对榻，气岸两相高。
奈此穷困何，耕凿敢辞劳。
从渠肉食者，厌薄一世豪。
富哉汉公卿，朝夕醉醇醪。

雅俗岂殊调，今古信一时。
晴雨草木长，摸索皆我诗。
善来子赵子，身世忽若遗。
顾瞻绝代人，乘闲有幽期。
和润见名理，处处清气随。
坐卧泉乱鸣，孟夏凉侵肌。
睡余供茗事，禅榻鬓成丝。
进退出处间，何心玩易羲。

老我成漫仕，世事马牛风。
投身逐毫末，益愧多田翁。
乘春欲东游，肯问行李穷。
溪干富桃李，花光眩晴空。
停桡一举首，壮气犹如虹。
灵山正崔嵬，半在返照中。
行藏岂人定，忠诚本天通。
但顾行未实，奚论报必丰。
君诗多隽永，三年几相从。
山亭酌别酒，舟车复西东。
余情尚酬句，岁月双鬓蓬。
黄发爱玉体，书来置邮筒。

章泉寄我松溪茶，北苑双井未足夸。
盖以人胜茶亦胜，况复二老文章家。
松溪主人未识面，每乡往之而咨嗟。
想见读书坐清昼，薰风两鬓生霜华。
赵晁姻睦久同志，近知往诣情愈嘉。
殷勤包裹得此茗，归来奚忍自啜耶。
怜我于晁颇臭味，一旦拜此忻无涯。
亟呼童奴取活水，烹煎试起琼玉花。
不但爱此琼玉花，茶因人胜无以加。

鬓花臂丝盘艾虎，佳人竞云作重午。
菖蒲细缕来泛卮，快意酒行何用数。
忽忆当年楚三闾，他愁我乐意何如。
不识好恶类如此，世间俗物争奈渠。

不可更禁当，伏阴多夏凉。
体中时作恶，鼻观日焚香。
照眼惊双鬓，支颐待一觞。
诗来相劳苦，边事敢筹量。

邂逅登临胜，从容杯酒闲。
脱身方甫里，满眼已庐山。
此道天能会，端人世所悭。
丹心空磊磊，绿鬓只斑斑。

长哦招隠句，待月坐黄曛。
望望前村雨，行行别渚云。
敢期千里共，常恨一桥分。
鬓影吹凉处，楼高孰与论。

只有心情在，都无言语吟。
子官忻见面，翁节苦为心。
霜雪岁云暮，风雷冬已深。
老身相望处，徒益鬓华侵。

每恨居山浅，扶舆过九峰。
溪清通乱石，路暗失长松。
须鬓时时换，身心事事慵。
雨寒樵牧断，朝暮听鸣钟。

今古山阴道，谁吟雪下船。
久将随俗好，便拟作春妍。
朝市无闲日，山林有瀑泉。
薰风吹两鬓，蚕事欲三眠。

腊向残年去，春从元日回。
急搔双鬓发，浑染几尘埃。
诗话惊频改，杯停喜更催。
椒盘随彩胜，金柳带琼梅。

相送思前日，同吟忆此时。
情亲五字句，意妙一篇诗。
长夏看榴火，薰风入鬓丝。
西湖渺何许，终愧北山移。

秋风过秋雨，眇眇正愁予。
望断嗟何寄，吟成懒自书。
齿摇诚有数，鬓秃恐无余。
几载章泉水，山深只晏如。

门外梅枝晓，人来乃是君。
冲风迎腊日，欲雪动寒云。
禹穴山阴道，西湖处士坟。
我怀何用寄，搔鬓白纷纷。

灯影山窗淡，杯寒道院深。
世尘心力弱，时俗鬓毛侵。
烟莽开幽迳，霜枝堕远林。
地偏愁独往，邻近喜相寻。

病起看儿戏，阶庭闹不休。
觅钱何所用，得果更无求。
转觉童心好，翻令老态羞。
年光正如电，愁入鬓边秋。

惜春惟付酒杯深，不特年龄老鬓侵。
花柳共随人酩酊，轩裳祇觉我{山/欹}嵚。
数家突兀迷深谷，一涧连横出茂林。
行遍东邻与西舍，弄云初日见啼禽。

薄寒中人秋气清，山能高绝水能平。
独怜佳节迫吹帽，谁可东篱嗅落英。
尽道诗家有昌甫，每逢胜处说渊明。
鬓毛垂领萧萧白，应任雨风阴复晴。

转觉春风满鬓华，冷烟寒食动梨花。
年年纵有心情在，处处宁无语笑哗。
涧水细翻晴浪急，园林微转午阴斜。
数声紫燕芹泥湿，又入前村八九家。

柳垂田水浸篱桥，月上苍茫影动摇。
秋不为他人事改，时间徒自客魂销。
歌声感耳如何夕，酒力熏心匪一朝。
推枕觉来风四起，凉侵双鬓发萧萧。

白莲庵下犂春屋，正是吴山大隠坊。
一任车尘飞不到，半生诗卷独难忘。
眼明贵近清樽富，心折交游秃鬓凉。
十里芰荷湖水外，海涛秋浪更茫洋。

垂上甘泉玉笋班，又看均逸贺朱幡。
当涂自是号名郡，近北还知出异恩。
西望雪堂应坐啸，东连锺阜要蕃宣。
名卿所至人皆仰，青镜从渠霜鬓繁。

俯循常调到行都，薄宦犹烦五荐书。
久历男邦虽不较，更临郡县待何如。
春风吹鬓秦淮老，夏日移家越岭居。
且以酒浇君磊块，相逢谁道故人疏。

凋零我亦鬓星星，旧墨新刊百念轻。
诗案自应留笔研，书窗谁不对梅瓶。
赵岐交契身俱老，李汉亲传眼独明。
赢得泉溪春草绿，离离烟水照坟清。

青春深处见挥弦，吟到情时恨更牵。
旧话相逢真梦尔，故人独觉倍依然。
谷城大雅空三叹，云谷斯文已百年。
珍重散庵因一笑，鬓丝禅榻羡同眠。

壮心空使鬓先华，寂寂霜前水见沙。
功尽醉乡元命世，名书文府且成家。
越裳未可轻秦缶，羌笛何知咽塞笳。
老觉悲秋甚无谓，是非愚智不须嗟。

方池小槛养盆花，结子抽枝亦卷牙。
暮色无尘闲灌沃，童心虽在鬓先华。

诗来增我思亲念，愁对秋山气象高。
糁糁黄花惊节物，东篱徒有鬓萧骚。

鬓丝禅榻纸窗西，柏子烟中落景迟。
莫问少年涂抹事，病余那复解题诗。

云白天青怀玉山，应真留影与僧闲。
安得务农息战鬭，老身长子从鬓斑。

雕零四海几人存，一一皆为我所尊。
物色依然赋丛桂，谁知潘鬓老儿孙。

法云宝月自空山，相业都归双鬓斑。
便得人传图画好，百年何有断碑间。

桃花风里鬓成丝，老眼青山百不宜。
犹有中原旧家在，相寻呼酒和新诗。

山间亦有御仙花，瓶插幽窗意自嘉。
笑杀黄尘吹鬓客，只图横带把金夸。

碧叶瑶光发净香，薰风吹我小书房。
日长饮罢支颐坐，忘却浮生鬓发苍。

有时坐起到天明，剔尽残缸数尽更。
冬煖号寒犹可事，生憎蚊脚鬓边声。

屋前流水水边山，山水中间十载闲。
一旦尘埃扑双鬓，薰风吹雨鸟关关。

新凉吹得鬓斑斑，老去身谁似我闲。
尽日微吟吟忽断，但随秋水看秋山。

禅月台边洗墨池，春晴风里看诗碑。
同来不是红尘客，香拂茶烟两鬓吹。

夜凉河汉粲荧荧，灯火天街更不停。
十里珠帘真昨梦，杜郎霜鬓已如星。

片月生林白，沿流涧亦明。
幽人方独夜，山寺有微行。
野处偏宜夏，贫家不厌晴。
薰风吹老鬓，腐草见飞萤。

疆埸未云静，家国疑摇摇。
深乎帷帐筹，公卿日以朝。
虏势固不壮，虏骑固为骁。
强弱士气少，战守民力凋。
荒山涧壑冷，岁暮风萧萧。
百草皆烂死，扑面黄叶飘。
枭鹠互鸣啸，狐豺纷踯跳。
秃鬓祗枯藜，𥩟立天益寥。
恭惟我寿皇，恢复悉有条。
咄哉开禧臣，妄动尤虚嚣。
女贞亦分裂，幽燕乱无聊。
贤愚世运厄，隆替华夏焦。
羌戎汉威灵，河隍唐僖昭。
民老曾何知，但愿归富饶。
中外持论平，致君舜与尧。

岁月如流书似山，岂堪检点鬓毛斑。
贫忧消耗记持少，场屋羁縻展拓难。
事物无穷徒着眼，身心未了只长叹。
直须种种从头扫，扫到和书也不看。

中兴申甫来高崧，卜人吉梦占维熊。
生贤应有造化工，吾家积善庆所钟。
公跨鸾驭从蓬宫，襟怀廓落凌秋空。
居乡惠爱先困穷，谭笑万户生春融。
在官履行洁且忠，此心须信天可通。
福善有道非滥蒙，岁寒乃知柏与松。
从今风虎依云龙，扶摇万里乘长风。
结知丹扆恩厖鸿，金貂赤舄华吾宗。
尊荣安寿仁之功，从教绿鬓宜方瞳。
义方垂教惭倥侗，青毡欲使扬祖风。
勉策驽驾追逸踪，它年乐事来迎逢。
燕山嘉誉难独隆，宴堂清晓祥云浓，槐庭昼永阴重重。
千岁风月谁与同，敬祝王母偕仙翁。

溪山适兴且闲行，绿藓苍苔任点裳。
看镜已侵双鬓碧，忧时每觉寸心伤。
驰名扰扰终安用，浩饮陶陶计亦长。
千古英雄谁可问，累累邱陇水茫茫。

八载江湖甫召还，深言应又忤天颜。
九重不见饥民色，只看先生两鬓间。

不见西湖两鬓丝，湖光如旧不□欺。
画桥各领游船去，密港谁知渔艇移。
绿柳行疏人步隠，翠荷丛浅鸟飞迟。
清风汗漫知何许，小憩招提独自移。

鬓发几星星，风霜抑饱经。
年华轻过鸟，身世俯危亭。
寒碧还相照，飞湍盍暂停。
平生爱山眼，分外为渠清。

村南野老亦多伎，两鬓髼松状如鬼。
嬴颠秦蹶了不闻，一心只向红炉里。
风鞴在手金在镕，等闲变化天无工。
日暮欢呼走妻子，买鱼沽酒歌春风。

熙洽壬辰际，刚明十载初。
祥风开宇宙，粹质产琼琚。
年齿终童右，文章两汉余。
体将时格变，名向榜头书。
多病侵丝鬓，清颜侍玉除。
温恭扶国是，端直屏奸渠。
良月春先暖，丰年日自舒。
潜藩来骑鼎，故里去程徐。
北虏盟方缔，蛮陬孽已锄。
愿言归补衮，敷泽遍坤舆。

书困当檐立，微风动鬓毛。
桐阴遮井暗，鶑语出林高。
执热思时雨，如疲得美醪。
居然吟思起，独步几周遭。

诗鬓晓星星，霜天似水清。
风当窗眼入，冰向砚池生。
已瘦梅枝影，犹干竹叶声。
夜来天地洁，惟是月华明。

晨起风吹面，朝晴野雾收。
高峰多远见，浅水少平流。
世事非难了，尘劳独未休。
今年看鬓发，已变一茎秋。

五字极难精，知君合有名。
磨砻双鬓改，收拾一编成。
泉落秋岩洁，花开野径清。
渐多来学者，体法似元英。

是谁曾种白玻璃，夐绝寒荒一点奇。
不厌垅头千百树，最怜窗下两三枝。
幽深真似离骚句，枯健犹如贾岛诗。
吟到月斜浑未已，萧萧鬓影有风吹。

洪波混浩深无底，分作江河合成海。
由来分合必有源，一点清澄元不改。
皇家德泽在人深，人心已洽天眷临。
爰产真贤佐隆治，南丰昆季玉与金。
南丰先生饱文学，笔端璀璨相参错。
帝制犹如盘诰风，良史不令迁固作。
文昭内翰学于兄，文章余事德业成。
温温气见春日暖，凛凛议论秋霜明。
鲁公拜相谁当笔，弟草兄制光如日。
一家盛事今古稀，千载独瞻门第屹。
常时此瑞分为三，朝论鼎立何巉岩。
乾坤清气有时合，合作星郎青似蓝。
中秋五日玉宇澄，非烟非雾朝盈庭。
天上麒麟千载出，人间蟾桂一年轻。
规模局度尤精粹，望见咸知宰相器。
全闽飞最一年余，丹凤衔书九天至。
知公文字如南丰，爱公德器文昭同。
愿公复取鲁公位，斡补造化通洪蒙。
寿公满满称霞觥，勋业长看双鬓青。
乞与芝兰分玉砌，高歌此颂清风生。

一朵榴花插鬓鸦，君王长得笑时夸。
内家衫子新番出，浅色新裁艾虎纱。

重来春又半，梦寐念归期。
山近衾裯薄，春寒鼓角悲。
晓钟风送远，宿霭日开迟。
客里真寥落，愁添两鬓丝。

携家松底酹虾蟆，椒荔豚肩荐菊芽。
吾父洲中无橘树，与兄庭下有荆花。
和羹莫遂笺边让，破帽无能落孟嘉。
衰老伤怀泪痕冷，年来须鬓白多些。

清风起平湖，白云生涧阴。
佳时惨不乐，羁思苦难任。
客子热中肠，浩然怀故林。
仲夏倏已过，草木郁萧森。
万物欣有托，吾生何崎嵚。
念昔岁甫冠，自许双南金。
只今堕危涂，不如烟际禽。
山水所素愿，利名非宿心。
何当返故庐，啸傲苍崖深。
两鬓岂长绿，勿枉吴霜侵。

十年不到武夷山，几与神仙绝往还。
九曲依然青嶂里，一峰仍插画檐间。
潺湲野水溪随转，缥缈秋云意自闲。
我见溪山浑似旧，溪山见我鬓毛斑。

犯寒不怕雪蒙头，蹋石穿林不暂休。
千首诗成千首意，十分春瘦十分愁。
飞添宫额妆同艳，斜插鬓云香共留。
勉续清吟知笔弱，苦无风度恐花羞。

才出城门兴便浓，晴光野色两俱融。
柳方染得三分绿，桃已熏成一半红。
山涌林峦荒寺隠，湖分港汊小舟通。
相携各自论年事，几度春风一鬓蓬。

西京少年儿，生长豪贵族。
光浮两脸红，春留双鬓绿。
常骑大宛马，多佩于阗玉。
明珠博美姬，黄金酬丽曲。
朝从咸阳游，暮向长陵宿。
朱门人候归，夜夜然红烛。

登顿来忘倦，闲常到亦难。
西风摇短鬓，落日倚危栏。
山迥江湖小，秋高天地宽。
故园何处是，空遣客眸酸。

诗题：谢刘大著寄惠玉笺首句：皎洁分明如我鬓。

东望长安山复山，数峰还出两峰间。
揽衣来即三年戍，引客聊为一日闲。
身似暮云低更好，心如归鸟倦知还。
圣朝倘得收遗物，叹息搔头鬓已斑。

旧闻城北有马塍，聚花成锦常留春。
我家苕水近来到，输他年少寻芳人。
相夸此地百金惜，闲出奇花万钱直。
接贴翻腾费工巧，拣构移将鬭颜色。
园翁爱花如子孙，寸生尺长勤培根。
南邻北邻贫富改，独守养性经凉温。
兄今已得闲居趣，扁舟暂向官塘路。
攀条摘蘂娱性情，对月看云想风度。
歌长词逸不可当，鬓发垂白吟沧浪。

伐鼓发东津，弭楫游西林。
渺看汀渚隔，迥入烟云深。
修庑涧风凉，古殿山气阴。
晨彩发穉竹，夏音转幽禽。
寥寥放逐迹，落落羁旅吟。
奇翰动屋壁，高名照冈岑。
文精公侯小，道胜天人钦。
诚愿息世纷，傥期开士寻。
从之未可得，年鬓上愁侵。

卜宅从先垄，驾言练日良。
飞盖骛玄驷，古柳被龙{巾荒}。
按辔且徐驱，听歌薤露章。
忆昔朱峰仙，浩劫思陶唐。
貂蝉换羽衣，翩然来帝旁。
西车极岷峩，南佩窥潇湘。
高牙开桂林，瑞节照襄阳。
多少经纶业，春风散八荒。
归来不言功，低簪鸳鹭行。
一朝侍甘泉，天渥方对敭。
堂堂山立姿，九尺鬓眉苍。
胡为勇不留，瑶宫去路长。
夫人有令德，威凤趣归凰。
轮摩同入道，未忍遽相忘。
春天渺无际，春花堪断肠。
祇今枫林岗，双玉一时藏。
西南多甘棠，日莫人凄凉。
风月三千篇，烂烂光生香。
佳郎与快婿，门户未渠央。
三者无一憾，呜呼公不亡。

鸡笼峰下万松山，中有游民天地闲。
左架虹腰上玄圃，右骑鳌背度飞关。
幽壑流泉喷三峡，衮衮桃花翻浪雪。
两山对峙锦屏开，嫣紫肥红仍炫白。
十里松风百哢琴，丹书一枕卧残春。
何人共结无生社，冉冉青蜺下玉麟。
九华突兀匡庐秃，幽深全似入盘谷。
怀山一夜鬓如霜，画作烟图入洛阳。
玉境那容凡骨洿，急草天章讯归路。
磨松琢石歌太平，亦表微臣报国恩。

六花萼萼都无叶，万花鬭白都输雪。
缓飘微霰止还集，急趁回风飞欲绝。
山固无愁鬓先老，竹非为米腰频折。
乡来囊萤本同调，今夕风灯不愁灭。
僧窗处处茶烟湿，渔舟个个纶竿掣。
老坡不犯汝南令，粲如晴午裁新缬。
乾坤荡荡无畛畦，比类区区空琐屑。
雾沉云重记葳蕤，雨收风拾书轻瞥。
肯为忠臣六月飞，賸烦太史从头说。
粗人金帐暖如春，诗人布衾冷如铁。

乡来风骚坛，作者肩相摩。
遂使宋嘉定，不数唐元和。
磵泉一官冷，门馆雀可罗。
管中既微露，屡倒名胜戈。
自笑不入时，独对儿女哦。
锦瑟岂不好，弗好如之何。
岂特弗好耳，平地千丈波。
泠泠玉藕船，岂曾翻钓蓑。
归与造物游，坐受醉尉诃。
云月相献酬，泉石供婆娑。
幽芳时自妍，幽鸟时自歌。
遗补南磵书，乐胜东山阿。
怀哉东华门，白玉鸣朝珂。
忸怩避谗謟，趑趄虞𫐘轲。
聊将须臾忍，付与两鬓皤。
听君闲适篇，所得谁最多。
持此寿闲适，金蟆空坡陁。
思君令人瘦，水远山峩峩。
寄声谢鸿鹄，为把青铜磨。
莫嫌俗眼白，且惜朱颜酡。

有生分贵足，足患不自知。
知贵得所止，不止盈益亏。
盘磵隠沦友，图史森孙枝。
闲适寿且康，不止将奚为。
卜筑修竹间，养正是用宜。
惟其得所养，自乐颐之时。
初筮得上九，颐道皆备之。
静默战纷华，燕晦观群蜚。
对月喜秋霁，问柳知春归。
鸣鹤闻夜弦，振鹭惊昼棋。
池宽纵鱼乐，机忘悟鸥疑。
幽草时自妍，歌鸟时自窥。
钓则钩可直，艺则芳可移。
酒酣卧花底，不知吾为谁。
起来飞羽觞，万化同熙熙。
药圃雨新霁，徐步观耘耔。
眉津双解颦，心渊平弗欹。
酡颜渥且丹，老鬓秋不萎。
从它自逐逐，舍蔡观朵颐。

大块噫气一气同，条达万汇参化工。
不教扶摇转羊角，五日一吹零雨蒙。
唤醒枯槁皆蒙茸，假借秋鬓回春容。
后来见说兰台宫，君臣相与论雌雄。
至今雌雄无辨白，几回拟问兰台客。
便从平地欲泠然，结口土囊呼不得。
坐使六月七月背汗挥老农，燥土滴作兰塘融。
赫赫炎炎濯无处，积威蓄锐尽数施玄冬。
一叶东来顺流水，怒号不肯吹船尾。
转船又复投西去，蓬蓬依旧从东起。
试从逆境求诸己，可容不拜飞廉赐。
谨勿颠狂蹈前辙，长不鸣条伴华月。

同流谁往还，终日掩柴关。
壁观少林寺，门风先洞山。
道场随处是，心地本来闲。
指我常河水，都忘鬓发斑。

红树依依古驿西，一声长是报秋期。
新晴忽见横飞过，落晚最伤孤啸时。
阴激英雄增感愤，潜催节物至萧衰。
草根蟋蟀霜前雁，共与愁人染鬓丝。

谷口巑岏狮子山，洞门高掩白云闲。
自惭末裔无仙骨，名利途中鬓已斑。

密槐遮急雨，疏柳带斜阳。
缑岭余音远，苏门清啸长。
附冠金翼薄，横鬓玉钗光。
高洁自天禀，宁同蜂蝶狂。

常羡老莱子，七十亲不衰。
飒然双白鬓，尚服五彩衣。
戏游日膝下，弄物心熙熙。
或时暂仆跌，辄作婴儿啼。
清朝万钟禄，不肯卖片时。
人生有此乐，何暇外慕为。
伊余生不造，才壮苍天亏。
搏膺念之子，叹咏形诸诗。
想象且三复，苦血下交颐。

人在天壤间，共为气躯逐。
岁月自崩奔，冉冉若转毂。
荣乐随云烟，凋零共草木。
亨屯固常物，达者安可速。
奈何此躯骸，未免混世俗。
前年奔大凶，况复堕手足。
零丁旅山阳，逐熟聚衰族。
相逢眼尽白，闭户甘退缩。
左丞镇景亳，相去路重复。
数遣令子来，十里吊荼毒。
子华勇此行，东下甚匍匐。
入门未及言，相向且恸哭。
嗟我颜色枯，须苍鬓又秃。
相别始逾年，世事何反复。
晤言出世表，但觉白日速。
勘书春雨静，煮药夜火续。
襟怀两澄澹，炯炯抱明玉。
时苦外物喧，又嗟别期促。
和风送归帆，盎动淮气绿。
早寄别后篇，微吟慰孤独。

曾携旧书卷，来宿古禅林。
方外求知性，诗中得赏音。
炉开山夜静，门掩雪天阴。
杌上一寒砚，灯前三苦吟。
韵强颜汗落，句切鬓丝侵。
玉就还重琢，河穷更远寻。
穴争探乳虎，沙独拣良金。
字稳天星转，篇终海月沈。
唱酬同记录，得失暗规箴。
木铎不徇路，薰风难和琴。
半生谁引手，中道比分襟。
分野三吴阔，年华二纪深。
师方传祖印，我欲谢朝簪。
岭外烟岚地，湖边云水心。
情悰张翰鲙，梦想陆机禽。
松下莓苔石，何年重访临。

霜威昨夜肃天区，平晓蒿兰一槩枯。
一寤春仁入根本，只凭秋惨及皮肤。
寒锋刺甲过矛戟，皓色禁人著鬓须。
料得西风如未紧，且来枝上作明珠。

塞上逢寒食，郊园此重临。
一时行乐意，万室欲春心。
节物随人好，风光得处深。
只思民尽适，守鬓忘霜侵。

柳际一蝉鸣，停樽忽自惊。
所伤非节物，未立是功名。
默默悲时事，区区徇世情。
不须争噪急，衰鬓旧霜茎。

常虚西馆待高贤，一见襟怀两释然。
且叩真诠期进道，不论衰鬓逐凋年。
顽金在矿须当变，逸骥无鞭亦自前。
相叩屡辞虽未得，已齐朝市与林泉。

诸公皆青云，一士独苦心。
怀哉英雄泪，亦复长满襟。
乡来梁楚声，不贵双南金。
九仞横界墙，余子不敢侵。
两鬓吹黄尘，倦翮投晚林。
渺观酒勍敌，袖手妒病喑。
元龙异姓兄，老凤仪韶音。
秋窗坐欲曙，晓灯挑不禁。
鸰原思寥寥，雁影云沉沉。
东观可纵观，北斗当满斟。
虽无广文毡，亦有丞相衾。
好邻买道南，逸兴追山阴。
唤起方岩翁，共作商岩霖。

弄玉何年堕翠钿，托根便作九包妍。
飞花只合秦楼去，莫与金钗压鬓蝉。

七轴澜翻卷怒潮，九天恩重记前朝。
力鞭觳觫防侵稼，活冩厓{犭柴}恶吠尧。
秋幌囊萤心未老，春风吹雪鬓先雕。
青雷玉立青如削，千载高风不寂寥。

新有吴霜著鬓颠，却无俗驾到门前。
试寻池草生春思，不为楼钟废晓眠。
葵苦易荒鉏短日，豆甘多种廪残年。
家生冷淡尤堪笑，却怕炎炎又可怜。

水际楼居入眼新，傍窗横榻款诗人。
早雕杜老双蓬鬓，晚赏徐卿两石麟。
浓绿已摇三丈线，残红恰有一厘春。
闲情直与眉霄壤，也为春归作小颦。

搀春艺兰茝，采采山之阿。
雪砌拓余地，华风日编摩。
芳洁渐可冀，榛莽常婆娑。
紫牙茁新馥，薰莸相错磨。
引类联根株，图蔓费斧柯。
何补种殖勤，苦心忘鬓皤。
九畹与百亩，恨少不恨多。
薿薿广庭玉，比德元同科。
余光烛槜李，散彩摇清波。
太湖跨三州，如此明月何。

恨霜点鬓讳言霜，谁敢从翁话鬓苍。
每见丹林枫剪剪，只云青女陈堂堂。
所余不足供弹镊，既往徒嗟易断肠。
惆怅行春桥下水，无朝无暮只沧浪。

宁为轻以清，抑为重而填。
重轻惟时中，举辄丽吾正。
诚斋振家学，本末尽诚敬。
所施见伦次，所瞩洞遐隠。
喧啾雄地籁，静胜了天定。
一经早授受，吴霜未侵鬓。
精明紫荷橐，所蕴固未尽。
玉堂与天远，仙槎向人近。
旌旄屋头州，维翰倚东屏。
敛此一道惠，徒引兆庶领。
泉山跨鳌碧，横江秀而整。
吾亲在其下，枌榆接封畛。
家有老吟僧，河海借余润。

山木凌秋似鬓苍，静观浮俗饱炎凉。
唤回猿鹤弹三叠，话到陈隋笑几场。
云度闲情疑路断，草生奇馥染林香。
莫乘残照催归骑，白下留门惯漏长。

春风艺兰茝，采采山之阿。
广庭拓余地，华风日编摩。
芳洁渐可冀，榛莽常婆娑。
紫芽茁新馥，薰莸相错摩。
引类连根株，图蔓费斧柯。
何知种植勤，苦心忘鬓皤。
九畹与百亩，恨少不恨多。
薿薿谢庭玉，比德元同科。
余光烛槜李，散采摇清波。
太湖跨三州，如此明月何。

破舆不窗帘不旌，短长后先白四丁。
旋牵毳衲裹秋鬓，月露点滴垂青冥。
平明驱入三家市，市人惊见左右视。
笑云非病亦非狂，不与人同与人异。
抑非湖海空橘陈，不老不死亦不灵。
不然天台石桥寺，丹碧剥落泥应真。
须臾一棹修门去，却遣破舆归凤翥。
谓言只借此样僧，非此样僧莫借与。

不独甘棠茂午阴，浄如止水照人心。
楼通阊阖天垂斗，云锁蜿蜒鼎篆金。
袖里有春还自乐，尊前无客不能吟。
古菱花里青青鬓，半点吴霜不敢侵。

古意荡不反，古声今亦亡。
一期甜画贵，几个淡交长。
马去有时反，豹饥无处藏。
刘郎鬓先老，犹得访何郎。

洞在深云里，仙畦茂药苗。
偶随山下水，来泊寺前桡。
瀣泠长凝颊，丹轻不坠瓢。
多应久离索，老鬓各萧萧。

百尺楼头卧，傍无一寸梯。
谈知秋鬓苦，豪压暮潮低。
白璧羞瓴甋，青丝老𫘝𫘨。
不能回晚照，相与就刀圭。

云裘未换貂，鬓已几茎雕。
璞美宜穹售，楼成或下招。
生无金润屋，死有玉蕃苗。
欲酹余不土，天浆弗满瓢。

去酌孤山六一泉，吟邀两衲簉诸贤。
郎君拾芥登科后，老子惩奸去国前。
鬓自侍郎班里白，官从天子学中联。
半轮不死峩眉月，还乡沧浪阔处圆。

老我名铜斗，可糁亦可糜。
旦旦数瓶粟，不饱亭午饥。
层冰十万钱，剖蚌黳鬓丝。
宏功厚斯享，毋使宏功隳。

问骨水驿夜迢迢，泖阔风微水不摇。
船似井莲花叶小，不禁吹鬓冷萧萧。

月是寻常月，云胡迥鲜洁。
老火日就灺，尽扫群阴屑。
三万顷天秋作底，连天灏气清如水。
金波炫转光流澌，团团曷若初学眉。
玉虹跨水腰百围，翩然飞佩湖云低。
尺棰缓把单于笞，且复鞭虹随月飞。
月中先枝少年日，老蟾老兔曾相识。
镜里功名两鬓青，却碾冰轮洞八纮。

扁舟两岸依林樾，萧萧两鬓吹华发。
万事不理醉复醒，长占烟波弄明月。

先生虽老正康强，紫绶金鱼两鬓霜。
椿干岂因更节健，松江自饮菊潭香。
方过一百官省岁，尚有八千年寿长。
徼福定从句漏令，丹砂问了却分尝。

鳌头那久幕莲间，国子先生促趁班。
元自胸中有奇观，须教集里富江山。
三年再见虽成别，正月诸生亦入关。
为赋江空岁年晚，功名惟恐鬓毛斑。

长安日下浮云生，故人久作西南行。
沤边两载音讯绝，鬓丝应与秋风争。
苍苔冉冉荒茅屋，愁来忍把离骚读。
惊鸿刚自堕边声，碧嶂那堪遮远目。
青云高处期翱翔，去人岁月今堂堂。
吴钩拂拭霜雪冷，龙光飞跃秋天长。
思君一夜离心折，东楼又送无情月。

驰驱徒步问民饥，似我寒儒负笈时。
偪仄荒村随户到，萧疏几屋有烟炊。
平林带暝投山驿，苍鬓冲寒湿雨丝。
野老不知巡历至，相逢尔汝话家私。

栋宇兮煌煌，鬓发兮苍苍。
羌一言兮会心，驾吾车兮建阳。
车既驾兮遄归，今良是兮昨非。
释众累兮春冰，耿吾心兮夕晖。
斯道兮孔寿，斯人兮不忘。
十载兮重来，泬漻兮此堂。
风撼兮寒松，霜凋兮百草。
佳城兮葱葱，万古兮是保。

三吴豪侠骋轻肥，尽是当年襁褓儿。
鬓发苍苍颜色改，问翁如此复何为。

薄宦思归畏崄巇，从君归去苦嫌迟。
归时绿鬓今黄发，归路平安我独知。

花重朝霏散，鸟啼春意深。
风光自流转，行役负登临。
涧水流新绿，山云卷夕阴。
病容兼白鬓，漂泊此时心。

古人重结交，一诺轻千金。
嗟我与夫子，论交岁月深。
一别三十年，两鬓霜雪侵。
愿言益自强，雁来时寄音。

我方丱角子胜冠，我老君犹鬓未斑。
可但孤生多疾疢，也输华馆富清闲。
交情敢忘鶑求友，野性终便鹿在山。
何日归欤同里社，杖藜来往翠微间。

君住柟溪第几山，我家北渚水云间。
二千里远来非易，三五朝留勿作难。
有子已知头角异，安心宁恤鬓毛斑。
尺书频寄问无恙，共乐生前日月闲。

昔谒三茅君，蹇步穷跻攀。
是时秋已高，爽气薄千山。
三峰敛神秀，突兀超尘寰。
世变逮狂秦，风俗如髦蛮。
舌在不敢语，冥默疑心讪。
咸阳贵公卿，高门拥旗旛。
牵犬上蔡门，回首涕空潸。
积骸草木腥，流血川原殷。
所以三君子，决去披榛菅。
不以寸草荣，易我白日闲。
徘徊兹山巅，放荡紫翠间。
数穷会有归，山空水潺潺。
高风起遐想，往躅芬芝兰。
想此弄明月，想此发清弹。
兹坛梯玉京，兹台凝金丹。
群仙或朋来，洞户敞幽关。
缥缈钧天奏，依约云旗翻。
古涧会流泉，点笔依石阑。
遗墨堕中流，染此乱石黫。
世情喜虚诞，诳记谁能删。
峭壁起道边，雨湿苔藓斑。
剥藓访旧题，岁月犹班班。
当时往来人，逸翮超笼樊。
应期后千载，绿鬓炯朱颜。
御风游汗漫，骑鲸出颓澜。
或乘白鹤归，翩跹从妖娴。
寥寥竟谁成，遗迹空浩叹。
愚生百世下，逐妄笑冥顽。
幽寻昔未极，云卧衣裳单。
杖屦陟层𪩘，此怀今未阑。
矧闻廊庙议，出师锐除残。
将军贾余勇，弭节期白檀。
已觉赋敛频，更恐戍役烦。
圣主哀元元，络绎宽诏颁。
官守孤王明，根节滋吏奸。
拟追三君游，物表寄衰孱。
彼美江夫子，拊字周惸瘝。
宁甘催科拙，不使杼柚殚。
坐令句曲天，忘此世道艰。
傥许占一丘，结庐树墙藩。
渴饮玉井泉，饥挹朝霞餐。
永无垂老别，宁忧行路难。
寄书新过雁，一诺未应悭。

平波浅草横塘路，曾挽扁舟冲急雨。
朱颜绿鬓气崔嵬，欲斥九关挥玉女。
万古功名付汗青，九天光宠生门户。
邯郸一梦两周星，霜压孤蓬日始晴。
风树不停身已老，病容衰鬓鬼犹惊。
东乌西兔自昏晓，北来南征几时了。
海上欲觅安期瓜，山间却值孙登笑。
泽畔殷勤讯渔父，掉头不言吾已悟。
蚤求富贵晚长年，老少不同均计误。
连年旱魃失祈禳，人肝不厌犬豕肠。
今年稻肥家有酒，万事且付无何有。

平波浅草横塘路，曾挽扁舟冲急雨。
朱颜绿鬓气崔嵬，欲斥九关挥玉女。
万古功名付汗青，九天光宠生门户。
邯郸一梦两周星，霜压孤蓬日始晴。
风树不停身已老，病容衰鬓鬼犹惊。
东乌西兔自昏晓，北来南征几时了。
海上欲觅安期瓜，山间却值孙登笑。
泽畔殷勤讯渔父，掉头不言吾已悟。
蚤求富贵晚长年，老少不同均计误。
连年旱魃失祈禳，人肝不厌犬豕肠。
今年稻肥家有酒，万事且付无何有。

君不见山东健妇把犂耕，子美为赋兵车行。
我尝一读三叹息，尚想青天闻哭声。
又不见峡女生涯在两脚，鬓发飘萧不堪掠。
我尝三复负薪篇，亦是子美夔州作。
山东征战苦未平，峡女家贫无{豆斗}升。
吾邦之俗异于是，赋调不苛闾里宁。
八月诗人歌载绩，余暇不如同力穑。
况复樵枯良易易，自昔民生在勤力。
通守于民情最亲，劳农不惮行侵晨。
他日席前须记取，要使深宫识苦辛。

妾本秦氏女，今春嫁王郎。
夫家重蚕事，出采陌上桑。
低枝采易残，高枝手难扳。
踏踏竹梯登树杪，心思蚕多苦叶少。
举头桑枝挂鬓唇，转身桑枝勾破裙。
辛苦事蚕桑，实为良家人。
使君奚所为，见妾驻车轮。
使君口有言，罗敷耳无闻。
蚕饥蚕饥，采叶急归。

自鬻非奇货，强鸣非好声。
法当老山林，松根断茯苓。
朅来长安道，霜鬓迫衰龄。
穷吟无知音，祇觉太瘦生。
公诗妙一世，风雅见根蒂。
比兴千万篇，已作不朽计。
穷达虽不同，嗜好迺相似。

夜雨挟西风，摵摵撼庭树。
浮生堪几秋，青鬓忽已素。
铅刀刲九牛，策蹇望长路。
所操莽无奇，自好徒自误。
改弦调新声，履道易故步。
收功在桑榆，其敢怨迟莫。

故人昔住金华峰，面带双溪秋水容。
故人今住伏龙山，陈陶故圃茅三间。
千载清风徐孺子，门前共此一湖水。
百花洲上万垂杨，白鸥群里歌沧浪。
故人心事孺子高，故人诗句今陈陶。
短衣饭牛不逢尧，何如绣鞍上著锦宫袍。
瓦盆对客酌松醪，何如紫霞觞泛碧葡萄。
豆萁然火度寒宵，何如玉堂夜照金莲膏。
吟成秃笔写芭蕉，何如沉香亭北醉挥毫。
再三问君君不对，目送飞鸿楚天外。
细读山中招隠篇，超然意与烟霞会。
照影湖边双鬓皓，此计知之悔不早。
三椽可办愿卜邻，荷锸相随种瑶草。

一襟忠谊气，数首北征诗。
不许公卿见，徒为箧笥奇。
衔枚冲雪夜，击楫誓江时。
此志无人共，愁吟两鬓丝。

雪中寒力壮，病骨瘦难胜。
温酒拨炉火，题诗敲砚冰。
惊心双白鬓，知我一青灯。
欲误浮生事，思参小大乘。

持节复持节，因循霜鬓侵。
盛衰关大数，豪杰负初心。
宇宙虚长算，江湖寄短吟。
番阳秋水阔，湘浦未为深。

笑傲南台上，东风吹鬓丝。
眼明花在处，春好雨晴时。
楼阁多临水，溪山可赋诗。
留连无尽意，故遣酒行迟。

诗情满天地，客梦绕潇湘。
何处桂花发，秋风昨夜香。
登山犹矍铄，照水见昂藏。
未了一生事，难禁两鬓霜。

秋风梧叶雨，衮衮送秋凉。
一气四时转，几人双鬓苍。
旧游如说梦，久客乍还乡。
欲作安居计，生涯尚渺茫。

结屋邻苍海，开门面翠屏。
堂前萱草绿，寿母鬓丝青。
礼乐陈樽俎，诗书立户庭。
一时勤卜筑，百世享康宁。

有酒何孤我，因花赋恼公。
可怜秋鬓白，羞见牡丹红。
海上盟鸥客，人间失马翁。
不知衰病后，禁得几春风。

今朝当社日，明日是花朝。
佳节唯宜饮，东池适见招。
绿深杨柳重，红透海棠娇。
自笑鬓边雪，多年不肯消。

诸老伤凋谢，凄凉属此时。
相从一夜语，忍读四哀诗。
世事生愁绪，秋风吹鬓丝。
黄花香晚节，说与秀岩知。

忆作齐安别，相逢直到今。
寒温片时话，故旧百年心。
折柳送行客，栽松遇赏音。
尊前强歌笑，两鬓雪霜深。

正朝送迁客，好去看梅花。
此岭几人过，念君双鬓华。
直言知为国，远地莫思家。
韶石叫虞舜，伤哉古道赊。

半月不把镜，羞看两鬓尘。
读书增意气，携刺减精神。
道路谁推毂，江湖赋采蘋。
从来麋鹿性，那作帝乡人。

岂说从来用处难，出乘五马看庐山。
凤凰览德下千仞，虎豹憎人上九关。
持论太高天动色，忧时未老鬓先斑。
平生风节谁其似，汲黯朱云伯仲间。

雁叫淮南欲雪天，倚楼无味抱愁眠。
算从沧海白云际，行到黄州赤壁边。
万事忌于怀壮志，一生穷为耸吟肩。
鬓间白者休教镊，要使天知老可怜。

镜中双鬓已非鸦，身在江湖心在家。
道路飘零如柳絮，山川迤逦近梅花。
客行有债频沽酒，老怕无眠戒饮茶。
昨夜梦归沧海上，钓竿横插雁边沙。

山灵未许到天池，又作西林一宿期。
寺是晋时陶侃宅，记传隋代率更碑。
山椒云气易为雨，客子情怀多费诗。
暂借蒲团学禅寂，茶烟飞绕鬓边丝。

玉关人老鬓丝新，千里长城在一身。
气使黄金结豪杰，手挥白羽静风尘。
山河四望亭中景，桃李一开天下春。
乡日满城骑战马，而今四野尽耕民。

鄂州南楼不可到，到此南楼眼亦青。
乾坤日月与高致，城郭江山无遁形。
把酒纵谈心耿耿，倚栏遐眺鬓星星。
世间万事关愁思，莫使秋风吹酒醒。

马蹄相逐到浮光，客里相宽对举觞。
夜暖试铺新枕簟，晓寒仍索旧衣裳。
樱桃著雨便成腐，柳絮随风如许狂。
连岁经行淮上路，忧时嬴得鬓毛苍。

客里几逢端午节，看成雪鬓与霜髯。
救人采得三年艾，背世翻成六日蟾。
老境可怜归未得，羁怀长是病相兼。
猛思一醉酬风月，笑撚菖花揭酒帘。

宇内何牢落，客行双鬓华。
千山万山底，老眼付梅花。

烂茅遮屋竹为床，口诵时文鬓已霜。
妻病无钱供药物，自寻野草试单方。

轩冕难遮两鬓华，官居虽好不如家。
一心懒上朝天马，要趁春风归种花。

团团堤路行无极，一株一步杨柳碧。
佳人反复看荷花，自恨鬓边簪不得。

四海飘零似落花，十年秋鬓带霜华。
归无驷马空题柱，敝尽貂裘忙到家。
触目半成愁境界，安心旋办老生涯。
可怜持蟹持杯手，小圃携锄学种瓜。

箫鼓迎神赛社筵，藤枝摇曳打秋千。
坐中翁妪鬓如雪，也把山花插满颠。

拄笏西山一笑中，挂帆犹及楝花风。
此身可是屠羊说，余事宁非失马翁。
不问鬓毛成早白，免将痴面发羞红。
故人新寄虔州布，归制吟袍管钓篷。

客鬓萧疏渐秃翁，归来恍与鹤仙同。
山川米老画图上，风月放翁诗句中。
邻圃有蔬羹釜满，私田无秫酒樽空。
欲寻上灶云门路，湖水不多船未通。

君与余皆懒，余如君更贫。
今年再同夏，两鬓独非春。
去棹孤山浪，征衫西府尘。
似闻仍用武，为算立功人。

风掠篷窗两鬓秋，生涯无岁不扁舟。
吟诗本欲相消遣，及到吟成字字愁。

余昔隠屏东，扁舟夹双龙。
浩歌碧云间，万壑生清风。
群仙幔亭宴，玉女双鬓蓬。
夕景落寒岩，照耀金芙蓉。

汉庭诸老尽忠良，何事台头独抗章。
万里还家心似水，三年忧国鬓成霜。
盛时好去金毛鼠，明主应思铁面郎。
圣世工夫须着力，心中一点要明光。

珍重圭璋彦，经纶半世闲。
纷纷徒自黠，默默了非顽。
怀道心虽泰，忧时鬓已斑。
操存期入室，得失讵逾闲。
忽遇风云会，应思雨露颁。
慨言全蜀病，均是一家患。
友爱惟天性，侵牟可厚颜。
未能忘狗鼠，安得及孤鳏。
昔志词何屈，今行势莫艰。
坎离交接地，损益覆翻间。
户外元无盗，山前怎有蛮。
都缘人好事，所以物生奸。
善恶无他道，廉贪是要关。
但令归似水，何用积如山。
问政文而上，论心武以还。
未言齐地利，当念破天悭。
公议尤相傃，愚言殆未删。
君王何必利，孟叟语非讪。

住山境界问如何，女子双鬟鬓已皤。
觌面不逢休更会，白云飞过旧山河。

磐陀漠漠秘苍苔，终日跏趺两鬓摧。
纵使不曾呼唤著，何尝谩得阿师来。

千帆东下势连樯，控带河山自一方。
塞角凄风营戍远，野花湿雨墓田荒。
落霞孤鹜江干阔，去马来牛岁月长。
老我声名无一遂，征衫蓝缕鬓苍苍。

星星鬓发卧林丘，诏使东川作郡侯。
髯叟望公来海峤，瘿兵迎守去夔州。
珍图想挂茅斋壁，巧石应随竹钉舟。
教得巴童歌舞好，侍郎千万却归休。

破晓逗苦雾，客鼻何酸辛。
山中气候异，初日如烛银。
田间石兽多，知是肉角麟。
古苔半皴腹，化作苍龟鳞。
两柱既岌嶪，众碑亦嶙峋。
幽涂得奇观，未敢辞埃尘。
连年抱离忧，百嗟亡一呻。
花委鬓毛晚，草夺袍色春。
愁中书椟失，梦里歌锺陈。
穷愁著文字，屡被同行嗔。
同行不相知，而况悠悠人。

为忆空山雨，因嗟短鬓霜。
幅巾终日仄，侍女古时妆。
乌臼残林外，丹砂旧井旁。
不留禅月画，只踞净名床。
湖镜秋容淡，云庄晓露香。
汲泉须透脉，种果便成行。
使鹤过村店，携孥上野航。
极知秦外叟，全似贺知章。
对佛称居士，翻经悟法王。
自将诗检校，犹与竹商量。
嗟我浑无赖，非公不作狂。
莫移松下石，老子要乘凉。

久要和平福，须宽次第刑。
诸公善调壹，熙祚必清宁。
夹道焚香拜，今知病酒醒。
谩劳双鬓白，何止故山青。
妖纬朝沉彩，非烟夜透扃。
愿同臧获列，齐寿八千龄。

捍环城兮保赤子，归王所兮执弓矢。
虽有妻子兮不如兄弟，嗟全家兮南向而死。
护行殿兮卧旗鼓，统伍符兮莫余侮。
故宫芜兮胡作主，哀将军兮鬓垂素。
气力绝兮委尘土，后来孤童兮不胜测楚。
天阴阴兮春寂寂，曰余兄兮有庙食。
偕友于兮往作配，驾铁驷兮载云旆。
山中人兮望余归，江鼯翔兮花乱飞。

有客凋双鬓，吟秋费几诗。
天高鸟去疾，云薄雨来迟。
日落山川迥，风回草木悲。
追寻十年事，伫立独多时。

老吾元住雪边崖，万事无堪两鬓华。
顷岁西河方借宅，今年东野又般家。
巷深政恐难邀客，地空何妨学种花。
多谢所亲相暖热，新生涯即旧生涯。

元是清都紫府仙，出为名世应半千。
发矢两科俱中的，英名烜赫斗横天。
鄞水富沙典芹泮，黜浮崇雅文风焕。
沙阳之政宽而明，吏不忍欺民不玩。
双飞凫舄造皇州，三台八座俱挽留。
辞荣避宠姑别驾，恬退高节前无俦。
千里提封勤赞理，恕以待人严律己。
一轮秋月照无私，百尺春潭清见底。
须知作善天降祥，俾耆而艾寿而臧。
萱闱朱颜映苍鬓，诜诜兰玉如鸾翔。
匪伊丹诏日边至，策足乌台陟端揆。
年年衮绣舞莱衣，瑶池屡献蟠桃瑞。

訾陬之月如阳春，君臣庆会应昌辰。
虹星牛渚将诞圣，崧高维岳先生申。
日角珠庭辉绿鬓，仙风道骨真宣靖。
才凌铁干四十围，量狭银潢三万顷。
端委枢庭赞化工，制胜谋谟谈笑中。
九扈告成村墅月，一尘不警戍楼风。
勋名元是青毡旧，衮衮名公谁出右。
黄麻昕夕下彤廷，玉带貂蝉辉衮绣。
曈眬瑞日上公槐，宣劝黄封天上来。
賸喜千秋佳节近，需云复宴凤凰台。
福禄固知公自有，不待占星问牛斗。
鲰生只备三千诗，留取年年祝公寿。

石龛金佛一千身，不到支提孰识真。
髣髴钟声鸣翠阜，晶荧灯焰下苍旻。
平生梦想烟霞际，今日来游鬓发新。
踏破禅林秋月皎，水云闲淡入精神。

手提拂子坐胡床，眼似流星鬓似霜。
开不二门长示疾，却将好肉剜成疮。

一身来作吏，白日算徒劳。
尘土侵衣重，年光如鬓牢。
春深禽语改，溪落岸沙高。
柳下垂钓者，吾今愧尔曹。

病不窥园经一月，更无人迹损青苔。
池禽引子衔鱼去，野蔓开花上竹来。
亦欲鬓毛休似雪，争如丹汞只为灰。
秋风昨夜吹寒雨，有梦南游到海回。

或行或坐水边亭，处处春风户不扃。
飞絮伴人衰鬓白，远山学我道衣青。
迢遥更入烟霏去，髣髴如曾梦寐经。
恐是前生林处士，晚年不饮至今醒。

空斋兀兀难消日，况入中年睡亦疏。
洗釜煮蔬留客饭，卷帘移菊看人锄。
秋衣因病全更衲，晓鬓迎寒半脱梳。
多谢贵交芸阁里，许令随意借官书。

又承出郭到贫家，一度分携鬓易华。
自说印书春可寄，独惭阙酒夜难赊。
眠迟古鼎销残火，吟苦寒缸落细花。
羸病不能亲送别，梦魂先立渡头沙。

久在京华损道心，故人谁与念升沈。
春楼卧病燕相伴，湖寺题诗僧为吟。
三月不逢家信至，一茎新有鬓丝侵。
早知谏猎非时节，只在山中自养金。

若人大槐中，不作蝼蚁梦。
春风鬓须绿，文字凌屈宋。
昨朝我访之，杯酒颇自奉。
鱼虾杂淮海，狼藉蔬果众。
妍谭到嘲谑，嘉我一笑共。
末言神仙事，于世本无用。
但可于世人，矫首飞鸿送。
故公所言者，大抵静观动。
胡能更八十，异日亦高冢。
绝怜稽山下，不逐梅笋贡。
堂前谩名龟，堂下或歌凤。
寿公晚唐衣，聊为吾道重。

昨宵予不饮，月下看风生。
不饮竟大奇，识此风月清。
今宵予醉狂，醉眼仍看月。
月落犹未醒，思与枕簟歇。
从来清凉事，果为独士悭。
良月如佳人，解后亦已难。
月色政尔好，友生偶然来。
此乐如此时，百岁能几回。
我眠不在枕，我醉不在杯。
平明视鬓毛，定恐此物催。
四十余一年，侵寻行老景。
人老欲何为，此话当自领。
大块天地宽，酒泉岁月永。
非醉复非眠，快活心下省。

达士养四体，受敌听腹背。
悉意万卷读，往昔若晤对。
日者鬓发改，自恨笔力退。
得句造澹薄，是亦我所爱。

和羹之说昔有闻，岂得不如鲁泮芹。
闻名尚救渴将军，会稽竹箭胡能群。
初花的皪美无度，情事淡泊春空云。
树犹如此人何堪，再三叹息殷仲文。
江南晚生敬耆旧，汲水封植敢不勤。
清霜既降河水涸，笑持双鬓举似君。
人间凉燠易更变，有底寒谷回氤氲。
神奇正尔出臭腐，枯木何怪生奇芬。
诸生径登李杜坛，此老行策伊傅勋。
吾诗称赞愧不足，举止羞涩如羊欣。

田舍东湖隔，楼居北户升。
感时秋鬓白，怀友晚山青。
病不妨书读，闲应养性灵。
敝裘苏季子，四海一飘萍。

仰屋无穷事，甘心未遇时。
雨花明燕羽，风叶堕蛛丝。
农务从人说，光阴类箭移。
早知霜白鬓，那免一生痴。

窗外梧桐树，霜风特地吹。
莫轻初下叶，长别所生枝。
便有青葱见，应无岁月追。
先人移得汝，吾鬓复如丝。

爱酒陶彭泽，能诗陈后山。
浮沉将底用，长大若为颜。
镜面舟一叶，梅边屋数间。
饶君双鬓白，还我半生闲。

捣柏为香炷，煎茶当酒杯。
鬓因儿女雪，心向利名灰。
茅屋湖边住，柴扉柳下开。
残年未归去，排日为公来。

亭上经秋宴，同乡见亦难。
鬓从前度白，枫是此回丹。
句法流传否，交情寤寐间。
重来兴不尽，谁棹小舟还。

同年今半百，同病半年赊。
瘦骨如枯木，残身类晚花。
人言关念虑，书字觉欹斜。
且愿逢灵药，清吟老鬓华。

祖世青毡远，关门鬓欲丝。
犹欣诸子侄，爱觅老夫诗。
贫贱端由此，文章安用为。
勉哉勤所业，须有中兴时。

绿鬓今如雪，陪行万里长。
稍从师北面，重作婿东床。
道义非常重，精神有不忘。
一为天下恸，端复细思量。

老鬓惊霜觉，春容带雪来。
散愁诗数首，觅醉酒三杯。
行店人归少，荒林鸟去回。
高情无与共，自摘涧边梅。

新笋看成竹，春风去不知。
麦天蚕上早，槐日燕飞迟。
褐短偏怜妇，家贫更惜儿。
十年霜鬓白，未必总因诗。

屏迹甘衡陋，驰书捷置邮。
系匏成潦倒，行李当嬉游。
偶往无前约，明知不自由。
米盐嗔妇问，书剑惜儿留。
颇涉湖堤远，旋惊野店稠。
小梅溪侧寺，疏柳驿边楼。
放烧催青入，瞻山揭翠流。
鸡笼从势卓，狮卧得形修。
花面施家说，碑颜蠡庙修。
池冰鱼附藻，县早肉垂钩。
短景中俄昃，孤烟散复收。
数凫将子出，一雁落声幽。
古怪藤妨瓦，湾埼石碍辀。
度危还借步，揭浅更呼舟。
栗大封悬屋，萁香炒贮瓯。
气豪纷驱击，博负几喧啾。
月与星偕隠，云将雪共谋。
拾岩干窸窣，汲涧冷飕飗。
少饭粞为食，无衣纸作裘。
楮艰钱愈瘦，吏墨政仍偷。
桥幻僧伽佛，桁传岭海囚。
舞傩群画鬼，唱牧和村讴。
饤坐初尝蠘，比邻递解牛。
门符矜鸷诡，馆泊佐倡优。
麦种稀稀糁，机罗轧轧抽。
谢媒茶褐袄，迎妇柿红个。
酒味轻疑水，泥途滑过油。
骑都应赴禄，舆哭定包忧。
稍稍更墟市，迢迢隔坂丘。
土风随变易，人语欠温柔。
倚伏时皆有，文章理亦犹。
本原天意觉，去就物情求。
叔世谁青眼，当年早白头。
生涯潘令拙，旅次庾郎愁。
诗好霜侵鬓，谈高雪在喉。
极思闲似垛，只合懒于鸠。
命岂奔波注，官知老病休。
漫云予有罪，寡信彼堪羞。
久矣鸥盟杜，居然蝶梦周。
诘朝才婺女，曷日到衢州。

长安五月火云堆，客子光阴鬓发催。
谋国已嗟无位及，忧家只怕有书来。
榴花照眼何曾摘，萱草惊心不要开。
焉得儿男备征戍，等闲挈取版图回。

雪花梅萼两婆娑，梅雪相催柰老何。
只合孤山访和靖，不应华屋比东坡。
诗情可喜丝生鬓，归意犹须冰泮河。
林下相寻未岑寂，木鱼能拍鸟能歌。

年事依稀鬓复青，看书细字眼犹明。
池边自种桃初熟，篱下曾枯竹再生。
已觉貂蝉除世念，未妨龟鹤伴诗情。
日供薪水门人职，准拟金丹点铁成。

风凄日薄鬓毛新，岁岁年年乐此辰。
多少昔贤留赋咏，大都九日称清贫。
瓮头无酒心仍醉，篱下看山意愈真。
自采黄花供陶谢，迩来嘉兴属何人。

重冈落日思依依，地老天荒阅盛衰。
万古烟萝千古寺，唐朝诗句晋朝碑。
鹤贪清气随僧住，松引寒声助客悲。
十载重来衫鬓改，笋舆回路独移时。

白鸥相见忽相猜，居士星星似我哉。
习懒更无诗一句，浇愁惟有酒三杯。
看梅仿雪行过去，玩月如霜弄影来。
学得平生安乐法，等闲不受鬓毛催。

江湖漂荡旧刘郎，不饭经旬病在床。
起见旧交仍慷慨，绝怜鬓底有新霜。

百年鬓发春风晚，十二阑干落照微。
多事钱塘江上水，送人离别送人归。

九日登临两鬓华，鸥边秋色带风沙。
绝怜当日陶彭泽，依旧无钱对菊花。

舟阁山横水见沙，黄尘为客鬓初华。
江春寂寂归无计，一树临风落杏花。

南宫垂上鬓星星，毕竟襕衫不肯青。
除却乐书谁殉葬，一琴一砚一兰亭。

月样梳横鬓脚倾，弄箫骑鹤上青冥。
归来自摘金茎露，手写黄庭一卷经。

寂寂西岩寺，何人访静来。
重寻旧游地，惟有道师梅。
树蠹应留雪，香清不受埃。
可堪玄鬓改，春已隔年催。

琼花今日多从辩，玉蘂唐人早有诗。
天上神仙曾枉驾，世间草木敢连枝。
无风亦识飘香处，有眼谁看堕地时。
三十年来成一梦，摩挲石刻鬓添丝。

两载试江郡，政拙惭癃鳏。
菖蒲值佳节，雨余尚清寒。
山光作翠黛，环蘸重湖宽。
龙舟从民乐，彩袖奉亲欢。
征帆镇今古，天际自往还。
斑鬓阅世态，心闲如石顽。
怀哉归故园，千竹荷一湾。
足了此生事，哦诗谢尘寰。

足迹抵西邻，耕桑力不贫。
媪翁双鬓雪，儿女一卮春。
水碓春残日，松棚香逼人。
车中名利客，得似自由身。

春晴无十日，秉烛亦须游。
冷笑鲰生面，黐粘蠹简头。
方殚义理乐，蚤觉鬓髯秋。
几欲抛书坐，痴成不自由。

宰县殊无补，初心复负书。
极知通一艺，苦恨乏三徐。
立志期乾健，流年叹月诸。
已拼双鬓白，未必古人如。

少壮成何事，蹉跎鬓欲翁。
尚余朱墨日，可欠芰荷风。
归鹭依山白，新蟾蘸酒红。
晴空无点翳，秋气遥梧桐。

来自昆仑派，全胜庐岳山。
桩云何日息，注海几时还。
翠碧倚锋锷，青冥振佩环。
主人专一壑，那得鬓毛斑。

功名直作千年计，志气不随双鬓衰。
书卷盈怀长晏食，祇烦造物为营炊。

先生道古背今驰，羁丱诗书两鬓丝。
进取不随余子后，文章曾作几人师。
未施天上经纶手，且放胸中玉珮词。
三复荔台佳句法，千年风雅有谁追。

功名有念心常醒，更鼓无声夜更长。
天运乾乾同转磨，鬓毛能不几时霜。

有道襟怀鬓不华，笑谭物物总春花。
挥毫要使锺张避，出句应知屈宋衙。
今日相逢萍聚水，明朝各是客乘楂。
坐中韶濩铿锵作，亦许狂吟杂俚哇。

一榻无尘便觉凉，半生场屋鬓将黄。
而今已办还山计，对卷烧香爱日长。

谩自尘劳鬓欲华，故园空鏁未开花。
年年饱看春来去，输与西湖处士家。

六十堂堂一讲师，平生矻矻鬓成丝。
紫阳道坦行来熟，洛水源深向上窥。
身岂匏瓜常不食，味耽昌{蜀欠}有同谁。
旁人莫笑饥肠苦，回颊甘香胜似饴。

眼前儿辈谩嘈嘈，痒处凭谁着手搔。
堪恨紫阳双鬓白，闭门吮笔自笺骚。

看尽行人两鬓秋，双鬟犹自结丫头。
梳风栉雨常如沐，送往迎来不解愁。

半生胸次著嵯峨，到得庐山鬓欲皤。
列岫但蒙排闼入，一壶未许扣舷歌。
清风六月犹嫌剩，明月三秋不厌多。
拟向清朝新白鹿，结茅深处傍松坡。

奉亲来此别湖山，九日先偷一日闲。
四面平铺苍玉佩，远峰偏结碧螺鬟。
一杯且奉慈颜喜，两载真成短鬓斑。
珍重南风如有意，片帆留滞故相攀。

昔年相见尚儿童，今日同游鬓欲翁。
佳处山川总如旧，见君如见紫阳公。

雅思追期正始音，若将掷地定成金。
年来尘土双侵鬓，赖有清诗时一吟。

衍山先自无尘土，更著飞琼细糁看。
可笑一生缘好事，却将衰鬓敌隆寒。

年来幸得奉仙翁，开口良辰一笑同。
节物催人双鬓水，人生何必慕登瀛。
三方翠𪩘天同色，四面黄云掌样平。
更著回还如蒂白，殷红时暂惬秋容。

二松虽在眼，三径每兴思。
到官未数月，归袖西风披。
雅志不可屈，凌晨骑难追。
视彼嗜进者，宁能无忸怩。
月湖老居士，勇退世所知。
年未至谢事，一疏摅天墀。
卧家不肯出，八年山水嬉。
秀句满泉石，无因寄目窥。
见为我致谢，吾今鬓成丝。
试郡了无术，空餐愧鳏嫠。
行矣还山林，逢人频寄诗。

久叨簪绂裔，初筮帝王州。
祖德期无忝，君恩要力酬。
存心惟敬谨，律己必清修。
千里书频寄，重亲鬓已秋。

平生行止都无著，恰似孤云自在闲。
四十余年倦江浙，二千里外择溪山。
穷愁元不上双鬓，秀句仅能窥一班。
与子暂分非久别，西风时节赋刀镮。

美誉清名世所推，南州曾作几人师。
不迟班鬓登台省，却喜青云得路岐。
节义定高东汉士，文章须复董生时。
郡芳非久霑霖雨，且看儒宫习少仪。

九袠华龄开第一，画堂瑞气蔼葱葱。
彩花宝胜年年好，绿鬓朱颜岁岁同。
五福谁人如寿考，四时何日不春风。
门阑应笑龙钟婿，作吏风尘□两翁。

鸮鸷天生异，鹏抟世拟遥。
轺麾三锡命，省监两登朝。
报国丹心皦，浮生两鬓凋。
受恩知几士，雨泣楚魂招。

前辈凋零尽，如何到月湖。
壮图终未展，正论老尤孤。
两忝官联旧，常蒙朋友呼。
忽闻郎宿𫕥，衰泪倍沾鬓。

华族三台烨，名门八桂芳。
才虽凌贾谊，官不至冯唐。
晚岁逢奇蹇，平生只直方。
青春陪笑语，一恸鬓成霜。

一枕新凉供醉眠，觉来风物已凄然。
山云带雨重重合，宫树鸣秋叶叶颠。
满进一杯酬好节，休看两鬓换流年。
双星回施痴儿等，容我长斋绣佛前。

老无闲事上双眉，问着穷通尽不知。
两鹤忽飞因客到，一牛方病得妻医。
案头几卷阴功录，壁上诸家劝世诗。
见说今年公八十，鬓边财有数茎丝。

老翁八十鬓如丝，手缚黄芦作短篱。
劝客莫嗔无凳坐，去年今日是流移。

霍地春归唤不譍，客中容易鬓星星。
漫山风雨樱桃紫，绕屋烟云薜荔青。
姑恶恨谁能自苦，子规催客厌人听。
闭门独坐难抛酒，生怕离愁到短屏。

诗境园林万柳闲，四围秋草带愁颜。
楼台寂寞鼠成穴，岩石崔嵬蚊负山。
三径昔嫌前辈窄，一区今欠此翁闲。
客来莫怪匆匆去，万感催人鬓易斑。

面皮如铁鬓如丝，依旧粗豪似向时。
嗜酒更拼三日醉，看花因费一春诗。
生前富贵谁能必，身后声名我不知。
且趁酴醾对醽醁，共来相与一伸眉。

忧世心劳鬓易斑，笑颦还与世相关。
秋霜烈日君臣际，和气春风母子闲。
学道期传千载统，献言先办一生闲。
堂堂仰止人何在，独有名如不动山。

念念思归身欲翰，旧题无暇遍寻看。
故人尽入黄泉路，远客空登乌石山。
休起痴心乘九鲤，莫劳病眼望三韩。
神仙未必知吾事，道在何妨两鬓斑。

尽日度仙霞，西风吹鬓华。
乍寒抛白苎，临晚见黄花。
山险全无路，溪晴半是沙。
岭头逢宿处，斜月带栖鸦。

年年客里过佳期，时节难逢莫皱眉。
酒量且为重九尽，杯行不必再三辞。
登高兴懒诗仍赋，怀古情深泪自垂。
纵使西风落乌帽，黄花犹恋鬓边丝。

我堕南来鬓已衰，汝今何得悔来迟。
乌藤{孛}跳还归那，佛祖从教不展眉。

亲去镜亦去，镜还亲不还。
从今磨积垢，终不对慈颜。
明月挂台上，白云生匣间。
洪恩何以报，羞见鬓毛斑。

九秋半矩月团团，琼瑶世界夜气寒。
羽士跃身导阿瞒，麾斥八极青云端。
老柯掷桂香不死，银桥跨空一万里。
飞步抽簪扣玉扃，中有素娥三千人。
绿瞳翦水鬓堆雾，风卷缟袖条脱露。
琅璈云笛广庭舞，笑乘白鸾弄蟾兔。
归裁仙曲作霓裳，天音尽洗凡丝簧。
霞裾星珮罗两行，玉环垂手春风场。
樽前尽日看未足，绛膏泣凤夜继烛。
宫商忽变不可听，马嵬斜谷雨霖铃。

一二三四月如眉，积累如梳截半规。
玉斧昼夜修不彻，修成团镜当空垂。
十眉有样列象几，梳裁春冰镜涵水。
瑶娥睡起拂菱花，扫黛插鬓云绕指。
敛袂亭亭天上妆，环珮隠体璆琳锵。
骖鸾跨鹤舞仙谱，子登弹璈飞琼簧。
天风飕飂冷到骨，银河澎浪溅罗袜。
一轮千古广寒深，折尽桂花应白发。

奔走异轨辙，聚散水上萍。
谁知风月夕，同登藕花亭。
驹隙昼夜𫘝，尘埃鬓俱星。
朋旧半埋玉，念此慨颓龄。
天涯幸合席，相对谈飘零。
昔别君韦布，照眼袍今青。
群儿俨成行，诵书如建瓴。
瞳人纷炯炯，捧斚倾绿醽。
溪茹芹莼美，秋核查梨馨。
开口笑岂易，主人愁罄缾。
命仆更沽觅，痛饮俱忘形。
明日又分袂，眠食加丁宁。

虱形仅如麻粟微，虱毒过于刀锥惨。
上循鬓发贯绀珠，下匿裳衣缀玉糁。
呼朋引类极猖蹶，摇头举足恣餐啖。
晴窗晓扪屡迁坐，雨床夜搔不安毯。
急唤童子具汤沐，奔迸出没似丧胆。
童子蹙頞代请命，姑责戒励后不敢。
念其昔日到明光，曾游相须经御览。

山房高千仞，上与青云齐。
日从二仙游，两耳湔是非。
北窗正齁｛鼻合｝，锋车扣岩扉。
猿鹤竞作色，山人忘我为。
林泉虽云乐，出处盖有时。
平生经纶胸，忧国两鬓丝。
江天炯少微，安得不振衣。

前头无泊处，且住荻花林。
水沸知滩浅，烟蜂花在瓶。
呼童治茶具，有客扣柴扃。
共说山林话，休嗟两鬓星。

虀盐三十载，刻苦战文场。
灯火简编夜，江湖髭鬓霜。
雁声随挂席，秋色欠游湘。
归日无他物，惟诗满古囊。

溪流清到底，十顷浸秋光。
烟重山加色，风狂雁失行。
尘埃双老鬓，天地几斜阳。
何处一声笛，征人暗断肠。

乡里千山月，尘埃两鬓星。
秋声虽是爽，客耳不堪听。
多泪风前烛，孤明竹外萤。
吟蛩更亡赖，终夜几曾停。

门掩斜阳岸，溪横独木桥。
山禽弄春舌，堤柳舞风条。
世事雪双鬓，生涯水一瓢。
似闻邻酿熟，自往不须招。

荆扉终日闭，难得故人来。
欲暖寒须酒，相携手问梅。
艰危惊鬓雪，勋业叹心灰。
子负江湖气，谁怜当世才。

日融风力软，曳杖独逍遥。
蜂去花心静，鶑迁柳影摇。
一年春易老，两鬓雪难消。
客至时留饮，无缘特地招。

是处牛羊下，喧哗走牧童。
霁烟拖淡碧，夕照殒残红。
老鬓日添雪，衰躯晚怕风。
愁来无着处，分付酒杯中。

雁塔同题久，相看两鬓皤。
功名皆分定，安乐直钱多。
绛帐归来后，青山住得么。
时流推老笔，册府欠编摩。

草草清明饮，惠风天气和。
身轻梁燕舞，舌巧柳鶑歌。
但道三春好，其如两鬓何。
升沉付杯酒，由命不由他。

独倚危栏春意远，本无情绪强登临。
一眉晚拂晴山黛，万缕风摇岸柳金。
久负故园泉石约，恍惊老鬓雪霜侵。
两年双脚数千里，奔走尘埃损道心。

陇首多逢采桑女，荆钗蓬鬓短青裙。
斋锺断寺鸡鸣午，吟杖穿山犬吠云。
避石牛从斜路转，作陂水自半溪分。
农家说县催科急，留我茅檐看引文。

高低田水曲通池，小小人家短短篱。
杜宇教唆春去早，阴云遮盖月明迟。
年华只解催教老，公事从来了是痴。
若不随缘强烦恼，谩添两鬓几茎丝。

一身千里叹飘零，鬓影萧疏已半星。
云雁叫愁栏独倚，秋风吹面酒初醒。
尘埃南北何曾歇，日月东西不暂停。
昏暮谁家数声笛，含凄喷怨要人听。

强栽髭鬓较锱铢，眼底精神不解枯。
许我苍颜殿诸老，可能同读远游无。

连夜缝纫办，今朝杵臼频。
买花簪稚女，送米赠穷邻。
宦薄唯名在，年华与鬓新。
桃符诗句好，恐动往来人。

鬓髭渐渐长霜茎，老听山中雀唳声。
九死得生尤可重，百年几日更多营。
自参梵夹机心息，专食藜羹胃气清。
检点依然魔障在，草堂钓艇未忘情。

生平忠胆上摩天，两鬓如丝山水缘。
欲向翠微穷望眼，淮山无数锁春烟。

宿云穿日薄，商略作新晴。
燕子先期社，海棠今日春。
溪山双白鬓，天地一闲身。
无语东风里，飞花乱扑人。

挺挺万人杰，堂堂间世贤。
胸中兵十万，足下客三千。
扬赋希三叹，坡诗和百篇。
锦囊华似衮，彩笔大如椽。
随陆纵横舌，良平左右肩。
两骖公子服，四牡鲁侯畋。
量阔沧溟岸，胸蟠泰华巅。
红坛歌鲁杏，白社结陶莲。
遣币通秦好，求姻托郑{女连}。
匣藏须虎兕，冠饰待貂蝉。
标自龙头夺，书由雁足传。
不侯嗤李广，求使短张骞。
食客希毛遂，茶僧集大颠。
诗材亲子建，字法迈公权。
黄貉蒙金络，青骢勒宝鞯。
伐燕欺骑劫，聘鲁慢韩穿。
周室歌山甫，齐人美仲连。
剑从丰水铸，碑向岘山镌。
有颂褒唐太，无诗刺卫宣。
檄堪传代郡，节可仗居延。
听讼疏淹禁，丰财剔冗员。
策从之反后，鞭著祖生先。
孝有参而已，忠如丘者焉。
春冰同皎洁，秋月共婵娟。
冢宰当钧轴，将军事櫜鞬。
千官视标准，万国倚陶甄。
多士圜冠带，诸侯执豆笾。
山期封泰岱，石拟勒燕然。
禹甸欣环辙，尧氓愿受廛。
明堂歌赤绂，清庙颂朱弦。
台阁皆三益，盘盂记十愆。
片言能息讼，只手可旋干。
公昔尝推毂，吾今尚食𫗴。
闻鸡效刘舞，抱虎笑秦眠。
苏子舌犹在，边韶腹尚便。
牛衣怀白璧，虎节誓青毡。
饮马量淝水，屯兵料汉田。
鬓星飞汴洛，血雨洒伊瀍。
伊五成汤就，轲三孟母迁。
云锄翻楚峤，月缆系秦川。
瓮有扶头酒，厨无缩项鳊。
词源惭子美，诗社感庭坚。
水陆三千里，炎凉二十年。
周田才废井，秦陌已开阡。
夜月琴三弄，春风诗一联。
自称山宰相，人号地神仙。
扣马罹三尺，平戎授一编。
鼠投当忌器，鱼得偶忘筌。
避地思无所，滔天罪莫湔。
梁鸿方北谪，贾𫛳已东旋。
孙刖难谋魏，樊诛莫救燕。
江天驱鸟雀，淮地迅鹰鹯。
日守娵訾分，星流太白躔。
疮痍连四境，煨烬极三边。
淮浪夜翻雪，胡尘昼起烟。
二陵归培𪣻，百□□□□。
自抚刘生几，谁思祖逖鞭。
戍方兴颉利，役莫□□□。
宫昔尝游泮，{陫/土}今谩叹圜。
岂知医国手，变作□□□。
楚客弓虽失，秦人璧幸全。
宦途良可畏，吏鞅不□□。
世变言难尽，民顽令不悛。
一千新楮券，三百旧铜钱。
驷马涎流地，群乌翼蔽天。
人心徒扰扰，王道自平平。
卫女歌淇澳，曹人思下泉。
穷途惟自愧，当路有谁怜。
作俑宜无后，追俘恐不前。
诗成何太喜，舞袖欲褊{衤迁}。

初入京华菊荐香，途中今已过春芳。
十年恰走万余里，两鬓几乎一半霜。
却酒不禁春黯淡，落花愁对月昏黄。
不堪夜半归心切，更被杜鹃啼断肠。

十年忧患客江城，双鬓萧萧已不禁。
多病不逢医国手，感怀徒有济时心。
西风吹梦夜寒悄，黄叶满阶秋意深。
休笑当年杜陵老，白头今亦不胜簪。

樽酒檠窗鬓发新，别来惊见雪霜侵。
几行泪滴风前烛，一片心敲月下砧。
好德未闻如好色，知人安得似知音。
一书欲寄南来雁，江阔天高无处寻。

片云如雨卷西风，绰尽遮阑眼力雄。
远水半连晴汉碧，暮霞全借夕阳红。
姓名未得联诸子，鬓发皤然已一翁。
欲识翠微诗外意，岂徒忧国愿年丰。

虎眼龙须午未干，楚臣遗泪尚潸潸。
梅天有雨金丸重，麦地无风翠浪闲。
蒲解枭风岂枭贼，符能驱祟不驱奸。
一樽菖酒呼天问，何事男儿鬓渐斑。

风烟世事不堪听，勿谓封侯胜白丁。
老眼隔年新旧历，归心连夜短长亭。
一声蜀鸟惊胡蝶，十幅蛮花寄鹡鸰。
更向坦斋夫子道，近来双鬓已星星。

居静心尝乐，愁多鬓不禁。
买舟和月载，把酒对花斟。
白水有深浅，青山无古今。
从兹得真趣，消尽利名心。

莫怪村居僻，村居亦可嘉。
仆羸腰带艾，婢倩鬓簪花。
歌罢蛙催乐，酒阑蜂报衙。
门前少车马，惭愧五侯家。

云鬟烟鬓缕双鸦，一搦宫腰柳带花。
试问行云何处觅，画桥东畔是奴家。

万事关心两鬓秋，柳灰何用苦文羞。
无情霜雪催年少，闲似青山犹白头。

江村水落富鱼虾，半属桥边卖酒家。
莫讶鬓边新有雪，夜来沉醉宿芦花。

朱颜绿鬓富春秋，家世才华三总优。
不用鹤裘兼映雪，天然标格自风流。

菊黄萸紫染成愁，妆点西风两鬓秋。
多少情怀无处托，欲凭归雁问青楼。

暮色千林薄，秋空万里长。
寒蝉鸣晚树，归棹发斜阳。
水远天同碧，风高叶脱黄。
星星老蓬鬓，不觉到潘郎。

近日斗侵寅，南天雪不成。
梅梢动生意，禽鸟弄春声。
鬓逐年华换，身资药力轻。
听传吴蜀事，对酒不能倾。

问讯山阴老放翁，年来心事与谁同。
疏疏翠竹欹明月，落落黄花立晚风。
鬓雪只缘诗送白，脸霞不是酒留红。
君王莫下蒲轮召，万壑千岩正要公。

以君一年长，为我异姓兄。
衡从玄圃玉，出入武库兵。
急手搏苍兕，隽气鞭长鲸。
议论到千古，慷慨吐不平。
汉以初元衰，唐以天宝倾。
附势妾媚妩，避事儿嚘嘤。
颓靡寖成俗，忠良竟吞声。
自谓倚南山，不知坏长城。
君子勇于义，小人罔而生。
傥不饿采薇，远可死结缨。
每闻壮其语，亦尝用吾情。
有余不必尽，尺浑胜丈清。
六经源岷嶓，百家派渭泾。
归求性内学，莫计身外名。
春风两鬓绿，秋月双眼明。
通德拥高髻，勤勤剔寒檠。

杨州倾城出，作远事追送。
诸生更依依，瘦马踏朝冻。
冥鸿去何许，水落霜宇空。
鬓短心绪长，危樯曳清梦。

放脚氛埃表，搔头广莫间。
淮分三代水，江护六朝山。
落日苍烟起，秋风白鸟还。
欧韩呼不起，髀满鬓毛斑。

南楼健目略江皋，淅蔌风沙响鬓毛。
草色不随壕岸断，柳梢恰与女墙高。
碧幢红旆三边帅，羽扇纶巾一世豪。
坐上捷书来猎猎，官军破贼战方鏖。

汴都黍离迷宫堧，金铺兽面秋风寒。
百年大义冷于铁，西湖走马狨丝鞍。
亡秦定必三户楚，况今南北皆王土。
紫髯青鬓祖豫州，威如迅霆惠如雨。
山东井落回生意，收召惊魂高枕睡。
中有虓将来青州，马蹄欲踏狼胥碎。
邦人聚观哄塞涂，和气酿雪苏焦枯。
银城万里轧坤轴，烛龙一色𪸩天衢。
殷殷好语传田间，雪晴又雨直几钱。
翠麰涨天士宿饱，踊跃一鼓空两甄。
中原宿愁无地愬，欢呼从此归王度。
更烦老笔为草檄，读之会使头风愈。

莫恃青春两颊红，年来我已鬓如蓬。
盘洲野处源流在，早挹文名尉若翁。

凉边未放菊花斑，莫作重阳节物看。
就网买鱼风露重，推篷举酒水天宽。
箭头岁月离弦易，局面功名下着难。
惭愧竟陵江上叟，采菰捣黍鬓毛寒。

平生意气压曹瞒，却为夫人鬓作斑。
堂上横刀何足问，五兵只在画屏间。

披苔觅字双明健，倚树商诗两鬓皤。
地划天开今几世，往来人物尽消磨。

巫峡逢初度，平生一段奇。
江山襟抱写，岁月鬓毛知。
神女翻旗下，冯夷叠鼓随。
直须豪举酒，捩柂不妨迟。

岁月双蓬鬓，风沙一老兵。
气惟凭义养，命不与穷争。
鼎正中边沸，舡须左右平。
半筹无可画，空赋洗兵行。

黄奶扶春梦觉来，禅心已堕老黄梅。
沾沾桃叶相先发，寂寂梨花未肯开。
抱案并无钳纸请，索书时有打门催。
人生消得韶华几，两鬓霜根不待栽。

燕子将雏鹿养茸，年华冉冉鬓成翁。
拂开万古瞢腾眼，多少英豪老彀中。

首鼠年来困两端，石屏空照鬓丝斑。
归舟莫道全无物，分得蓬婆小雪山。

剑外风烟老鬓华，归心更切独孤遐。
明知东郭非吾土，苦认西楼是我家。
万古声名供敝帚，九州意气付浮查。
同来蓬沓於潜女，一笑长歌陌上花。

汗青孰与老黄间，能为君王把蜀山。
懊恼秋风吹客鬓，一年三过剑门关。

浅碛苕花紫，平畦芋梗红。
暝收渔筏雨，凉入酒帘风。
客路三年梦，官身两鬓蓬。
谁知龙尾道，却在鹿头东。

灯花太喜酒樽空，客路真成印雪鸿。
出塞曲中迷灞浐，筹边图里认维松。
汗鞮虱胄心犹壮，蓬矢桑弧鬓已翁。
东望只知归计是，轻舠苕霅采夫容。

追怀三五少年时，岁月堂堂两鬓丝。
茅屋秋风归未决，障泥能费几熊皮。

兴州乳臭腥红袍，万马夹拥横磨刀。
奴颜婢舌竞劝进，罗拜狗彘护优猱。
汉家衣冠余两豪，却立渠肯污腥臊。
传呼趣拜声色厉，一已俛首昂其尻。
独君此膝竟不屈，男儿等死轻鸿毛。
群𪫺相顾重太息，我辈天地焉能逃。
安西楼碑字如斗，勋名烂熳官称高。
若为龙州易万州，双鬓如雪风骚骚。
君不见义不帝秦鲁仲连，何曾黄金横带后部鼓吹前骍旄。

弈秋善为弈，轮扁工斲轮。
技惟进乎道，志乃疑于神。
渺渺谁之思，彼美西方人。
襟度倾盖旧，风味千里亲。
世熟血气老，年移鬓髭新。
谓我尚可教，语言去其陈。
云开岩石面，月写梅花真。
𥩟立望弗及，仙凡几何尘。
相从鸡黍约，尚及桃李晨。
我舟亦欲东，赠行为歌秦。

昆丘侍郎南霍仙，身骑於菟雪毛鞯。
芙蓉结旌紫云导，望舒参乘丰隆鞭。
晨朝东华天帝所，班在玉斧茅盈前。
帝矜下土沸螘垤，往哉为洗中原膻。
扶桑五色枝拂日，蔚蓝一碧壶藏天。
祥飚吹衣被发下，轮囷旁薄烟非烟。
泰山乔岳气矗矗，长江大河胸渊渊。
五三六经济世学，尽得庆历诸公传。
丝絇倦踏龙尾道，玉辔直上羊肠巅。
印方趣视已走敌，担未及弛先行边。
黄牛皂郊撤戍堡，左洋右沔闲屯田。
规摹了了入眼底，奠而后发矢脱弦。
长安可到只十日，祁山不出今几年。
甲申有谶为公设，席卷关洛趋幽燕。
命珪相印明骑火，碧瞳黑鬓宜貂蝉。
槐龙不动昼阴永，瑶草无际春风妍。
苍生元气秋叶薄，善类命脉游丝悬。
保兹天子属山甫，愿献大雅烝民篇。

莫为春愁两鬓翁，管愁元不属春风。
深黄杨柳夕阳外，淡白杏花明月中。
大自在身天地并，妙光明性圣愚同。
鸣鸠乳燕相料理，融得从前万虑空。

同是郾城客，对床如弟兄。
秋风双鬓改，落日寸心明。
终古方书在，随时局面更。
公余经济学，讲贯不嫌精。

晨鸡未号霜塞涂，前村后村递招呼。
长镵短篝采葛去，冰满髯鬓风无襦。
频年米贱置不问，高藤稠叶青扶疏。
但闻酒渴欲吞海，一片两片甘于酥。
山深土厚雨露足，造物巧为凶年储。
纸钱挂树跪致祝，地媪发閟何其都。
初疑大泽龙蛇蛰，又疑京观鲸鲵屠。
防风氏骨硕且大，母陀罗臂修而腴。
赪肩下山日未晡，候门迎路讙妻孥。
松明燃火塼地炉，且削且捣投冰壶。
细如桄榔滑如菰，白如人面柔如肤。
和以粉米随所须，餠饵其精饭其粗。
潦田不收野草枯，饥虎借此犹能驱。
蕨萁札耳皆可糈，征自葛始功莫逾。
小儿媚灶愁眉舒，大儿捧盎还嗟吁。
青青之麦何时须，长葛尽矣吾谁𫗦。
呜呼富青州，黄承事，古人有，今人无。
醉摩便腹视饿夫，以腹揣腹心安乎。

山居岁事似羌村，注瓦倾瓷酒半浑。
微麝和饧溲粔籹，芳凫夹荠斫𫗥饨。
阮生朱老情怀密，张丈殷兄笑语温。
帘外东风花信早，更烦吹绿鬓毛根。

故人书断故山离，义重惟穷到处随。
无米胸中元自杵，不蚕鬓底却能丝。
消梅乞与嘲盐贵，苦笋烹来怪醤迟。
亡可柰何安若命，午窗赢得睡便宜。

黑风撼海晨乌青，海怪出没云涛腥。
矫首独立天冥冥，保一以静吾清宁。
椰冠野服双鬓星，抱书自随妙娉婷，眼寒海南蜑家丁。

亿计桥门士，输君第一筹。
文为天下样，行与古人谋。
磨铁素心在，注金苍鬓休。
梅边清绝梦，谁更酒扶头。

万里一天碧，百怀双鬓秋。
凄其占后会，展也企前修。
风露昂藏鹤，烟波浩荡鸥。
书来如觌面，香满藕花洲。

一雨添一凉，秋近暑已远。
菰荷响骚飒，忽其岁年晚。
悁悁我所思，室而偏其反。
燕乳巢未空，蛩吟枕先满。
涉非忘浅深，饮自知冷暖。
黄姑与织女，隔河送凄惋。
南金英琼瑶，不换霜鬓短。

日月磨心绪，风霜染鬓华。
历看新岁草，梅忆旧年花。
浊酒供僛舞，清歌应掺挝。
阿咸多事在，犹问老生涯。

柳汁何能染鬓根，柳丝只解绊愁魂。
年光有底催人急，水牡丹花又上盆。

小儿握固骨何弱，稚子着绷肌尚寒。
岂不爱渠风味好，只应催我鬓毛残。

却扫昼阴永，意行溪上汀。
鬓华年减黑，草晕日添青。
鱼舞新磨镜，鸥飞小画屏。
梨花寒食近，谁与管飘零。

柳亚溪桥几换条，鬓根添得雪飘萧。
清臞自信堪骑鹤，最喜无钱绊住腰。

本期洗眼看伊周，到此华胥只梦游。
烂熳苍苔心事晚，婆娑红槿鬓华秋。
藏头欲效钻沙鳖，扪舌空成噍草牛。
饭豆芋魁浑好在，得归不药病还瘳。

浮湛世事付洪乔，欹枕迢迢度永宵。
雨细无声檐溜滴，香残有烬篆烟销。
翻盆硕鼠全欺暗，绕鬓飞蚊始作娇。
老去易惊寒暑变，几多今夕又明朝。

牡丹骄春醉无力，艳紫妖红锦新织。
鹿解衔花空误唐，楚以姬归竟亡息。
何如野外挺孤操，照水渊然有深识。
昂昂雪鬓颜真卿，何物女子称国色。
主张繁华勿复言，如对雁门二千石。
语君欲识梅花面，好向云岩访拾得。
语君欲作梅花诗，磨尽莲经大千墨。

访梅长与寒角力，两鬓丝丝尚堪织。
吊湘赋𫛳强解事，长沙少年空太息。
酷爱孤芳支岁寒，草木虽多懒求识。
肥遁不为苍帝臣，白贲丘园义形色。
风饕雪虐真养素，笑枕溪流漱寒石。
请翻橘颂作梅赋，倍觉风骚楚人得。
诗翁试为决然疑，谓余非是甘饮墨。

朅来林下破天悭，要使明诗见一闲。
齿屐印苔春纵步，颈壶蒸粟晚加餐。
梦魂飞到味书阁，世路牢封函谷关。
翻笑醉翁犹未醉，黄金白鬓诧腰环。

半生霜鬓飘萍迹，几度风餐系柳船。
舞咏未忘雩里在，去来翻似贾胡然。
先生自是今和靖，林下端能友士贤。
二亩孤山应更好，瘦梅疏影小春前。

萝月禅机莫强猜，如来无去亦无来。
霜凝寒绿归松鬓，春染轻红入杏腮。

朱减颜逾皱，霜添鬓却新。
文章应舍我，富贵不如人。
照破生前物，思穷死后神。
谓宜休仕汉，何必只逃秦。

窃伏西湖雪鬓催，长歌声断鬼神哀。
青天有月无人看，白帝行秋待我来。
近水远山俱冷淡，败荷孤苇尚低回。
今朝欲向青门道，出到疏篱意已灰。

一枕黄粱梦欲残，死生大海浪漫漫。
鬓边白发休除却，时向窗前把镜看。

病起南皋二月时，镜中樗散鬓成丝。
不因雀噪檐间树，春雪春晴总不知。

天和人意共昏昏，飘掷繁霙助客樽。
正会笙歌开醉目，忽惊珠玉得嘉言。
已凌衰鬓争霜采，更拂妖颜上粉痕。
东阁有贤才调雅，愧无优礼绍公孙。

少时所学苦，食蘗日自强。
壮岁从宦清，饮冰中刚肠。
阳安百里地，邈在天一方。
惠政不鞭朴，斯民乐耕桑。
念予昨守赣，与兄会家乡。
兄今岁已满，余遽提蜀疆。
一朝此邂逅，五载忘参商。
且勿语离索，易老惊鬓霜。
且勿较通塞，放怀把酒觞。
上方圣政新，求贤坐明堂。
兄道足施设，兄志弥颉颃。
喜予外祖门，从此生辉光。

山到青城险复奇，地平孤起压坤维。
直通一径岧峣上，俯觉千山迤逦卑。
为访隐贤题古壁，因观幽境过荒祠。
白云深处逢岩老，醉酌松醪满鬓丝。

四十惊霜入鬓新，道光休叹守官贫。
荣涂渐快青云步，宠禄方酬白首亲。
此日文词夸世俗，异时才术济吾民。
功名立去何忧晚，要得相期到古人。

穆陵关望剑门关，岱岳山连蜀道山。
自顾松筠根节老，谁怜霜雪鬓毛斑。
离家讵谓虞私计，过阙尤欣觐帝颜。
叱驭重行君莫讶，古人辞易不辞难。

暂留山驿又晨兴，西望旌麾想旧朋。
三院华簪曾对直，两川兵印复交承。
年光头鬓华如雪，世态心情冷似冰。
境上凭诗驰远意，青泥寒晓入云登。

东南再守二年间，徙蜀何须问险艰。
入觐已违龙尾道，出麾还过鹿头关。
与民共约三春乐，顾我都忘两鬓斑。
岁满乞骸何处好，仙棋一局烂柯山。

言念朋游二纪间，离樽前对鬓丝斑。
告新剑外皆遗爱，道旧台中共解颜。
我固无辞来蜀国，公闻有命镇秦关。
西东接畛三千里，莫厌诗筒数往还。

里人迎候巷居稀，未老先休世所奇。
两颊朱颜公退速，满头霜鬓我归迟。
优游岂顾千钟禄，收拾如终一局棋。
饮食节调资寿祉，愿同山下有雷颐。

霜风双鬓雪𩭹𩭹，物外寻真顿离凡。
子舍若非叨别乘，我车安得到灵岩。
碧窥秋瀑心同洗，红嚼山杷口似馋。
多谢贤侯见招意，数贻嘉咏与珍函。

荣途四纪历艰难，宦政天恩许赐还。
晓起焚香清一室，夜来飞雪满群山。
诗筒远到披邮置，寿斝交行醉席间。
弟妹五人三百岁，喜吾霜鬓尚朱颜。

得请归田弛负儋，满头霜雪鬓{髟/监}𩭹。
高斋屈指呵呵笑，明日新春七十三。

我车出蜀十年强，感旧情怀未尽忘。
有问老衰师为道，心如冰雪鬓如霜。

不到西湖今几时，十年双鬓欲如丝。
难寻和靖题诗处，空见梅花成老枝。

跨浙连淮是润州，好山全对此江楼。
少年志气惭霜鬓，犹忆曾看打阵舟。

袖有新诗如美玉，知君去意十分浓。
山行见草认灵药，午歇就阴依古松。
两鬓已添蓬蔂色，三年判作飘零踪。
羁情夜后更愁绝，深涧断猿溪寺钟。

粉省郎官出把麾，故人何以赠箴规。
孔门仁恕真心法，汉吏循良乃吏师。
听讼莫嫌刀似笔，爱民终见□成碑。
玉麟夜语如相问，为说如今两鬓丝。

往年天压西南垂，妖氛内讧胡尘飞。
枭狐陆梁士扼腕，蜀山惨淡无光辉。
公以空弮婴乳虎，漠漠黄云暗平楚。
直将天理感人心，径斩贼头报明主。
露布东驰人啸呼，京师观者环储胥。
天颜有喜近臣贺，大官高爵来须臾。
中兴以来几变异，宗祏之存如旒缀。
平江羽檄走凶雏，采石鳅舡戮狂猘。
至今勋名满华夷，与公鼎立书旗彝。
公方退然不自居，忧国之鬓纷如丝。
天之生公为社稷，南山不蹇石不泐。
愿公蚤归相天子，赤舄晨朝容几几。

英英蓬省郎，表表秋官属。
剑佩行青霄，扬且鬓双绿。
掉头不肯住，去作新安牧。
班班莱氏衣，粲粲学子服。
归来拜郎罢，堂前问凉燠。
新从天上来，犹带书传馥。
问汝得人谁，袖有两图轴。
骊龙挟风雨，闪电注两目。
甲累独何术，能使同豭鹜。
三十六修鳞，群鲰荡相逐。
亦有曳其轮，中行而独复。
君家名父子，厥理探已熟。
人生宇宙间，亦在适所欲。
义精无非事，虑澹不翅足。
愿明消息几，颐神以养福。
迟子宽我忧，书来寄陆续。

雁声砧杵霜满洲，高桅大舶行清秋。
长安白日误双鬓，故国青山明两眸。
前宵大江半归壑，来岁候虫已坏宅。
无踪天马常往还，不信人间有终屈。

西风萧萧吹鬓急，独立长空倚天壁。
俯看沧海环九州，仰视青云行白日。
夜归蟋蟀鸣秋床，触处万宝西风香。
而余生世竟何事，孔翠兹影蜉蝣裳。
冥心宴坐自探测，善利几微如白黑。
江西夫子最知心，欲往从之后土湿。
忽来诗句悬清风，拱揖孔孟麾瘠痈。
便思载酒巾车童，一夜壮气干星虹。

时事雕壮心，词华误双鬓。
昨梦忽儆予，觉来起孤愤。
五官予所司，此梦乃予训。
是心协蓍龟，是气通祲𪸩。
形骸且不察，理性抑难尽。
晓筇度云壑，疏林露鹰隼。
暮归踏江声，寒流烛蛟蜃。
惕思怀襄日，气势如项陈。
天根忽晨见，卷去不盈瞬。
犹然玩文采，吾果不知分。
饮俊习未忘，依前赋分韵。

落纸新诗万口传，逍遥旧梦记坡仙。
明虹短雨下平楚，老雁长云横半天。
涧底青松不改色，槛前流水谩安筌。
寄声多谢无名子，莫搅诗翁秃鬓眠。

只期玉女是用谏，肯为金夫不有躬。
想见江南两肤使，天涯憔悴鬓成翁。

动是三年别，才堪十日留。
苍头相与并，软语未能休。
祇搅逍遥梦，真成浪泊游。
相期各努力，岁月鬓边遒。

人生偶被浮名误，往往贪程不识家。
醉眼乱穿青草屐，狂心长恋碧桃花。
举头大道平如掌，入鬓韶光转似车。
是乃吾忧今赠子，情亲语直字欺斜。

鬓发成宣面欲黎，逢人耻诵故年诗。
才看震象应知满，未睹干爻已识亏。
止处光明浑在里，偶然显晦谩随时。
风光流转浑闲事，要与知心结久期。

岁月陶镕两鬓毛，坐看时事尔滔滔。
可能只袖区中手，镇在湖亭读楚骚。

荦荦圣门心事长，悠悠客路鬓毛苍。
东南人物寥寥甚，扶植斯文我所望。

鬓边忧绪已千端，谁唤扁舟下濮干。
落日明舡剑如电，勇心触拨到楼兰。

分随猿鹤老隈支，趋诏重来两鬓丝。
解后一觞莫辞凸，能禁二十载差池。

轧轧度空明，怀人梦不成。
蜀天随处见，卮酒与谁倾。
多事鬓毛改，长途髀肉生。
随流浑未定，鼻息满舡鸣。

玉粹金浑好弟兄，向来驰誉鬓双青。
世间贤美宁常有，百岁三亭过一亭。

滔滔今古满双鬓，纳纳乾坤归两眸。
自有江山几千载，颇曾有此主宾不。

见惯不惊如四时，流光任逐鬓蓬飞。
日从南去老龙蛰，火向西流玄鸟归。
荷子感时堂蟋蟀，移书劳我室伊威。
益嗟往日无良友，四十八年成一非。

长雨顽云处处山，浃旬浑不露天悭。
鱼旟未兆心如醉，鸿雁关情鬓欲斑。
月体晦明犹偶尔，酒肠舒惨亦浑闲。
只将愚虑酬佳赠，未必骚情不破颜。

已是秋阴误有年，泰交倏变震乘干。
阿香夜夜惊春梦，推出新悲上鬓边。

九十九峰江上山，乾坤尔阔我中间。
此心顿著秋豪愧，久矣颜衰鬓发斑。

夕阳舂处是吾家，水绕山环路转赊。
蹙蹙四方浑未定，茫茫大化渺无涯。
归来已恨十年晚，老去空嗟两鬓华。
各愿及时崇令德，万锺于我本何加。

犹记仙翁护玉关，版图半壁手提还。
每惊荡潏风波后，多谢经纶父子间。
元是烂柯观已熟，故应当局祇如闲。
几人钱谷鞭中老，双鬓何曾点一斑。

三边头绪正相寻，云气模糊尚积阴。
已喜龙荒通汉使，更须帝梦起商霖。
功名本自于人薄，家国相关此念深。
共指岷峨祝公寿，鬓华未听晓霜侵。

相去无多五日间，两家牛酒贺生贤。
二阳引类临爻长，三寿为朋泰茹连。
析木旁瞻星两两，大椿遥祝岁千千。
相期协力亨屯难，未听丝丝鬓发宣。

三十三年去复还，笋将重踏旧江山。
青衿朋友子当户，绿帻奚臧霜半鬟。
赢得光阴归鬓里，悔将声誉落人间。
圣门事业无穷已，只问君王觅退闲。

金羁玉勒锦笼鞯，重上銮坡鬓欲宣。
自喜晨趋无愧色，更忻夜直得安眠。

闻诏弹冠日，颓然秃鬓翁。
当肩百钧重，卷袂两拳空。
既上供军最，方修给𫗵功。
大钧那可问，曾不憗留公。

区区白屋一生酸，落落朱轓两鬓班。
篆水秋成苍氏富，字江春暖玉人闲。
二千石禄人常有，九秩年华天所悭。
手种芝兰香满室，堂堂归去住青山。

我之外王父，早岁识殷州。
落落双蓬鬓，萧萧一天时四不出。
人事百无忧，事业虽亡试，全归閟一丘。

冰至人犹玩，波颓力不支。
摇摇路旁梗，炯炯日中葵。
学道长身健，忧时两鬓丝。
竟摇天老眼，畀以宁馨儿。

谨厚传燕国，宽和似蜀公。
材猷今世楷，论建古人风。
阅世心犹壮，忧时鬓已翁。
芸芸今有尽，归去得全终。

少学东坡颇爱奇，夜抄灯疏𦶟松脂。
老随年度几弦瑟，愁怕月窥双鬓丝。
蚕市已非吾故国，菜园犹得子新诗。
闲人不管东风闹，麦饭枯鱼著顿炊。

东皇缥仗下层云，来驾和风再浃辰。
勋阀此时生鸑鷟，天家满意抱麒麟。
方瞳的皪辉迟日，绿鬓扶疏受蚤春。
太史谈公甚奇异，老人星即是前身。

儿袍已绿鬓丝鲜，尚爱寒檠对夜编。
里不闻喧钦德重，诗能藏巧得名全。
慈平心是今时佛，隠卧身多晋传贤。
晓奠所亲凝恸处，忆曾持酒寿新年。

自移小隠寄西阛，终是高人性爱闲。
梦到春潮生荻渚，眼看旧友上蓬山。
棋声忽背樵风远，书影空涵櫂月弯。
令子相过犹昨日，不堪衰鬓泪霑斑。

五十知非雪鬓鲜，尚将疏褊谪尘缘。
近来万境心如洗，笑改斜川作浣川。

满廊香雾弄霏霏，欲去还留燕子飞。
酒盏自便秋思早，花枝未怯鬓毛非。
脱巾骂灌从狂醉，剪烛留髠好缓归。
我欲寄君无杰语，安期大枣荐青玑。

抱儿更送田头饭，画鬓浓调灶额烟。
争信春风红袖女，绿杨庭院正秋千。

有愿必从，无刹不现。
鬓乱钗横，金沙滩畔。
稽首皈依，漏卮难满。

昨日午时秋，西风夜转头。
吹来溪外雨，藏却树间楼。
暝带栖鸦色，凉催客燕愁。
一樽吟未了，衰鬓早飕飕。

茅檐夜雪晓开晴，自洗寒衣漉涧清。
如此过冬何不可，梅花休笑鬓星星。

声名早已压人寰，手握枢机鬓未斑。
嘉会宛如鱼在水，远猷直放马归山。
风生帷幄深沉处，春在边陲广莫间。
闻说吴儿眠正熟，月明夜户不曾关。

一笑相逢在眼前，底须尺素付邮传。
池塘生草寻残梦，风雨连床了宿缘。
遮暮雪霜侵两鬓，倚云梨枣出丹。
从今不愿重分手，粝饭团栾满百年。

不论朝市与山林，两鬓难禁白发侵。
物外休论天下事，书中要见古人心。
老来酒债浑无有，公等诗名尽可寻。
吟料从来无尽藏，江湖万里水云深。

嚼得菜根断，诗寒骨更臞。
爱民心雪白，报国鬓霜枯。
仕久衣长破，归来屋亦无。
全家寄僧舍，冰冻折吟须。

宦情薄于水，吟鬓早为霜。

力挽端平疏，追还元祐风。
祇今名未正，自古直难容。
去国身如叶，忧时鬓易蓬。
转输烦计使，镇抚仗元戎。
化寓文章内，人游礼乐中。
五年怀赤子，一念契苍穹。
宠仅优奎阁，言犹简帝聪。
顿忘前席召，虚抱死疆衷。
预决同师鲁，先知即了翁。
至诚存素履，定力见临终。
族党哲人逝，朝家善类空。
我为天下哭，非但哭吾崇。

说经蠡测海，且欲付家藏。
难为越言雪，徒令鬓似霜。
荷君心见许，顾我道非长。
若肯嫔王内，当为时世装。

心事茫然两鬓斑，十年空走利名关。
算来只合苔矶坐，钓不得鱼犹得闲。

生色蔷薇插鬓斜，闲随女伴摘新茶。
回头见客低头笑，却拾残花贴面花。

行行重行行，忆君行路难。
十步九萦折，一峰千巑岏。
空山叫猿猱，老石藏{犭毚}虦。
美人隔千里，西游何当还。
鬓发日已老，带眼日已宽。
孤灯照残梦，雨滴芭蕉寒。
所思不可见，悒悒清夜阑。

忆昔少年日，拜起随父兄。
饭羹集邻里，果粽罗豆登。
坐有白发翁，感叹或涕零。
我时百不解，一饱追侪朋。
岁月忽已晚，半生如飞霆。
鬓影吹秋风，览镜良自惊。
父兄不可见，黍稷恐非馨。
跪拜蒇常礼，苦泪空填膺。
呼儿共饮福，百感心未平。
古今一俯仰，生死同梦醒。
此去宁几秋，况复较枯荣。
收泪且举爵，行行付交承。

久矣闻水乐，邂逅作此游。
林立攒万石，曲迳穿深幽。
谽谺开古洞，下有清浅流。
惜哉非古乐，喷薄皆人谋。
流觞饮山绿，风鬓吹飕飕。
欲归兴未尽，携手湖上楼。
斜阳献万状，浩以百目收。
白鸟去复还，翩翩良自由。
我本山林人，对此多惭羞。
岁月不我与，宴闲其可偷。
便合作归计，老矣安所投。
世事皆漫尔，政恐空白头。

觞豆论交今岂无，肺肝相与古来少。
我今宦游双溪上，一见为僚尽倾倒。
吏尘终日何没没，休澣有盟方皦皦。
点检春事今几何，残红满地纷不扫。
明远奇观雄此邦，倚栏一望云缥缈。
泼眼争光堤面流，伤心不尽天涯草。
文楸得失亦漫尔，投壶成败供一笑。
酒酣耳热声乌乌，语到难言心悄悄。
一切置之姑勿道，四时风月殊未了。
鬓华知复为谁老，我辈心事要论讨。
尚喜后会今有期，谁其识之有鸥鸟。

点检春光向几多，埋头官事暗中过。
萧萧鬓影霜先入，匝匝襟尘镜未磨。
盟会谁令寒晋楚，篇词自幸识阴何。
休文多病风流甚，红药尊前独醉歌。

道机已熟绝防闲，纵步来寻兴里山。
残雪点衣消酒醉，晚风吹鬓带诗还。
妙年羡子欢悰足，走宦愁予乐事悭。
安得相从尘网外，快将如意碎青珊。

尘鬓三年绣水湄，诗怀久矣负良时。
门前喜鹊来相报，知有骚人委色丝。

麦陇吹风餠饵香，桑畦映日茧丝光。
晚春好诵归田赋，问汝胡为两鬓霜。

穷年奔走缭乡隅，暂此凭栏意已殊。
一水光明平处现，四山容色淡中铺。
莫羞尘鬓临冰鉴，自有灵原照玉壶。
浸碧主人应领会，试言此碧有耶无。

炯炯青灯对拥炉，掣铃夜半读边书。
风烟解使寸心折，霜雪顿侵双鬓疏。
已事勿言穿塞马，历官可叹上竿鱼。
勤劳似此天应报，我自锄犁一任渠。

昔在淳熙日，中兴最盛年。
身逢千载运，眼见五朝天。
楚甸当澄按，岷江极溯沿。
经途俱极险，问字始能言。
卫国呼珠帽，阎公着玳筵。
进思红满幄，便室白连椽。
诏趁回衡雁，重听下峡猿。
讲书闻岳麓，论道识湘川。
至治承三纪，康谣沸九{瀍氵=土}。
亲逢尧寿并，继见禹功传。
阶玉骈床笏，籯金课椠铅。
程书仍把学，句读始精研。
白发沈詹事，青云张集仙。
遗经说东鲁，大义指南轩。
古郢十连地，修门万里船。
欢呼瞻玉轪，恭请拥珠鞯。
全盛开京邑，升平沸市廛。
民无买刀佩，士有诵声弦。
去国波浮鹢，炎陬瘴跕鸢。
稍知遗枉白，仅齿与龄玄。
附首丁宁切，垂膺涕泗连。
止樊谗暧昧，皖箦恨缠绵。
奏牒怀留语，慈亲返故泉。
名坊观正献，萧寺饯忠宣。
鼓笈来承学，抠衣接钜贤。
伊濂一宗匠，郑邓两魁躔。
持论闻忠厚，逢时正党偏。
伪名开建上，威焰张平原。
国论几沈痼，初心本怙权。
朱彭承既倒，沈季助方燃。
东阁陪公议，南州返客还。
奋身从百战，垂翅谒三铨。
累载需将冠，中宵叹着鞭。
穷边周障塞，访古涉淮堧。
归抱遗书痛，亲裁逸事编。
䌷藏金匮底，吁直玉阶前。
日射九关豹，风清列辟鹓。
丁时旒十二，乙奏牍三千。
鼙鼓宸心感，丝纶诏墨鲜。
铸佗光裂地，绘像焕凌烟。
狐史无留憾，麟台录奏篇。
贤书虽偃蹇，仓氏尚拘挛。
大幕开丘邓，从军下宿涟。
人谋自矛盾，民命困戈鋋。
已矣椎铜虎，归欤访石田。
哦松期埽迳，荐草又誊笺。
掌庋斯文在，鸣琚大老先。
扈祥才列属，鹤吊复题阡。
甫毕三期制，重登九寺联。
曾因陈战守，尚忆奏蝉蜎。
冯翊菟符佩，华亭鹤羽翩。
弱翁惭美报，季子幸求遄。
兰省频分帐，枢庭恰缀员。
干时繇阃议，问俗许帷褰。
平籴千仓富，防江万鼓鼘。
田畴免捐瘠，闾里仅安眠。
戎监还文石，粮车抗使旃。
龙荒潴庙玺，鸿笔研山园。
为访平山柳，来寻九曲莲。
降胡启胶轕，走檄更喧阗。
位棘珪颁瑞，持荷袷在肩。
登坛委寄重，仗钺便宜专。
间使诛妖福，坚城馘逆全。
万艘争转粟，九府亦流钱。
诗祸兴同列，天游□上元。
闲僧偶传诵，匪石遂铭镌。
学羿招弯射，沤阳厌老拳。
了无虚券证，仅有巧言谝。
幕府门生旧，勋家宿契坚。
反身徒浩叹，齚舌谩思愆。
皇上颁明制，公朝雪滞冤。
复令修甬道，适遇奋空弮。
忧职霜侵鬓，忘餐颊露颧。
粗能供尺伍，何以报尘涓。
忽奉枢机召，难胜束帛戋。
迄孤朝仄席，敢望政齐璿。
误沐便蕃渥，重寻香火缘。
九霄三境近，十阁五云边。
倍惜筋骸老，空惊手足胼。
支离赋囊粟，温饱及华颠。
喘月牛歌戚，嘶风马忆燕。
枕戈悲壮志，揭橐愧空𫗴。
触事常多感，怀安祇自怜。
深山游鹿豕，交友半貂蝉。
北海亡郗渐，南荣偃偓佺。
余生知有幸，世虑盍无牵。
多幸偕癃老，清时释绊缠。
采芝从涧底，策杖又山巅。
止足须关念，沈迷盍久悛。
便须便漱石，勿使诿乘轩。
垤蚁还惊梦，冥鸿愿比骞。
屋闲云可宿，檐曝日常暄。
适性频移竹，忘忧更树萱。
衔杯趁安健，卒岁乐周旋。
往岁当流马，归心听杜鹃。
方眠不忘起，已病始知痊。
鼯技羞穷木，羊肠易折辕。
但令思愦愦，岂厌腹便便。
逆旅还推枕，知音谩续弦。
谁谈少年事，为我写蹄筌。

白发三千丈，斯言若未公。
下梳惊落雪，倚槛且晞风。
自笑双蓬鬓，今成一秃翁。
晨招幸无与，姑免诮头童。

去年今日富池头，浩荡风烟卷雪楼。
湖海百年双鬓老，荆扬两地一萍浮。
河斜左界流清夜，云密西郊望有秋。
通塞随时何必问，明朝又放溧阳舟。

西风送我溧阳溪，终日篷窗祇有诗。
黄篾未妨床着笔，青緺不管鬓成丝。
雁随去讯劳君问，鸥忆同盟尚我随。
想见归舟不多日，一樽牛渚访秋期。

桑柘之利被天下，而不足以芘一女。
鬓蓬手筥，而身不缕。
云织雾组，便疏曲户。
世之类此者，又何可胜数。
是将谁尤，曰本是务。
彼弃我取，维终以无窭。

秋枕竹鸣屋，昼棋松掩关。
雨晴犹湿径，云薄不藏山。
未洗中原恨，谁消永日闲。
西风动征隰，空愧鬓毛斑。

商飚之萧瑟兮，百草莽其披离。
何深林之敷蕙兮，蔼芳华其不亏。
物有生而专媺兮，岂伊人而不然。
閴濬房其窈窕兮，非从夫将孰称贤。
媚璇源之驶浏兮，四仙之峰其{山/截}嶪。
衮衣蔼其硕肤兮，笄珈配之炜晔。
有斋季女淑且明兮，天作之对奚苟求。
懿玉屏之有孙兮，嗣宽闲之洁修。
面嘉命其必敬戒兮，庶几君子之好逑。
歌福履之将兮，咏室家之宜。
敝屣珠玉吾何有兮，佩礼义而服书诗。
顾俗好之骛荣兮，得则盈而失则沮。
媺君子其独不群兮，期百岁而偕处。
夫何孤鸾一朝而舞镜兮，悼亡赋而鬓霜。
念天秩之有典兮，幽明离隔其忍忘。
冷辟邪而烬绝兮，叠旁行其蛛蟊。
耿松冈之夜月兮，尚欣欣以从舅姑之游。
悼人命其孰司兮，参大衍其非夭。
信流芳之未沫兮，岂独华发而曰寿。
苟天理之可恃兮，君子之步其丹霄。
汤沐大国日可冀兮，尚足慰芳魂于一丘。

煌煌帝王都，列第喧丝竹。
林园竞选胜，四匝湖山曲。
谁知南屏下，老叟甘幽独。
忆从古栝来，红颊鬓鬓绿。
王侯争倒屣，交友为属目。
引觞百壶倒，授简千颖秃。
功名良误人，日月如转毂。
侵寻四十年，一往不可复。
浮云玩身世，投老寄僧屋。
坚忍不苟求，趺坐淡无欲。
人生固幻梦，要须有归宿。
买山岂不念，探囊一捧腹。
旧交上连璧，情未忘伐木。
苏台香正凝，宝婺驾已夙。
谈笑百金挥，拮据三间足。
何妨山水窟，就讯高燥卜。
行矣不可迟，片帆浪花蹙。
归来督工师，涓选亟营筑。
开轩纳云水，绕槛艺松菊。
身闲心自平，长把黄庭读。

白苎裁春衫，京尘可得缁。
一麾江海去，何成复何亏。
驰驱两轮朱，萧骚双鬓丝。
所欣岁功就，千里春台熙。
素念耻伐檀，烦政戒楚茨。
同心何自来，邂逅得我师。
金华仙去远，文其不在兹。
诸公竞唐体，颓流谁檝维。
命将骚雅坛，幸子无牢辞。
为我缓节歌，纾我商讴悲。
边尘塞乡国，介鳞语侏{亻离}。
登楼仲宣赋，遣兴子美诗。
怀归自无计，惨戚将奚为。
排云天九重，抒我危苦词。

玑衡斡霄极，裘葛参岁功。
荣瘁均一气，何独悲秋风。
往哲不我待，今俗谁与同。
渥丹易槁木，鬓鬒忽飞蓬。
丈夫秉壮节，自信无终穷。
愿勒羲和鞭，长系扶桑东。

忆昔与君同射策，同舟同馆心胶漆。
万言入奏甘弃置，赖有湖山好看客。
归装濡滞及黄池，半菽寒菹作除夕。
慨慷相与期古人，聊复名场借梯级。
君家三秀立分鼎，太阿觉君锋更颖。
吏行凫鹜哄尘坌，寒露玉壶夐光炯。
五羊仙伯两眼明月秋，荐书万里彻冕旒。
四贤同时一网收，朔风扶柂长江流。
迟顽我自费推激，隠忧百罹霜鬓出。
未能勇决便幽栖，宁免随阳睨残粒。
送君矫翮玉霄去，为我一破胸怏悒。
向来四海李兵部，正色立朝古遗直。
九原凛凛有生气，余愤须与君湔涤。
世故翻覆况多端，沉思使我心胆寒。
谁生厉阶今为梗，涓涓不窒惊涛澜。
不知聚几州铁铸此错，百尺竿头一步底处著。
天位天职特用轩轾人，明眼勘破定何物。
波流何可金石转，鲍肆讵能兰麝夺。
君不见考功望郎谏疏沥忠赤，垂绅满朝皆太息。
信有宗工妙绳尺，梁园我亦尘下客。
法当冗散逃百谪，满意诸贤拱霄极。
谠言正论囊封溢，国势不难一枰活。
正途未易荆榛辟，有谋勿惮时造膝。
救溺拯焚奚可失，海南波宽老龙蛰。
朝朝满涧玩泉石，当为诸贤失衰疾。
我亦三叫喜动色，早愿采薇休戍役。

怀昔三昆皆青春，挥毫翻水惊鬼神。
我方丱角瞠后尘，有如奔林鹿甡甡。
高堂寿朋鬓亸银，时节歌舞彩服新，二十年间存几人。
叔氏终老一葛巾，盆池折花秋中旬。
共房感我双瓜辛，无穷生意根陈陈。
寸卉虽微均我身，壅培涵浸宜及辰。
一气之运屈必伸，子如不信有苍旻。

流膏千里喧笑声，祥心万丈南极星。
祈年未了香火债，馔客肯污刀镬腥。
此心与民同疴痒，出令可忍奔风霆。
仙人飞来丹枫阙，俗眼诧见白鹤翎。
蚁封萦策屈良御，牛軱辍刃烦庖丁。
立谈千仗环铁瓮，倾耳千行颁紫冥。
雅知方寸厚培殖，未觉双鬓轻飘零。
马蹄去踏东华尘，猿吟恐辜北山灵。
賸将石田沃雨露，更为嘉谷除蟊螟。
寥寥宗风特扶起，恳恳善颂何丁宁。
长生秘箓启云笈，紫府丹台元不扃。

去年拜公北定堂，中秋玩月喧丝簧。
长风趣驾溯江艇，恨不初度{奭斗}一觞。
转头玉鉴秋又满，北定风景遥相望。
寸心炯炯千里共，欲往从之川路长。
五年为帝屏南服，扫清塞尘为乐乡。
尽捐岁籴为丁壮，米斛二万饶积仓。
民无箕敛士宿饱，一面屹立如金汤。
平安遥夜飞炬火，燕寝永昼凝清香。
雅知烹鲜不可扰，岂无发硎善而藏。
官闲选胜极旷奥，天巧为公时雨旸。
五峰讲席环子佩，北岩布金开道场。
要将名教植根本，参以佛法芟莠稂。
君不见海观烟涛碧万顷，卫公心眼周八荒。
又不见开福浮屠玉千尺，给事愿力同觉皇。
得如我公志淑艾，未许二老相颉颃。
眇然人物殊乏使，鼎来事会那可常。
维北有斗天喉舌，乃作福星私一方。
何不唤归坐岩廊，五色线补舜衣裳。
拓开贤路旧荆棘，勿遣旄头森角芒。
腐儒忧世心慷慨，百未一成鬓苍浪。
公怜不麾客倚墙，肯借齿颊加雌黄。
颂言我岂知己私，民亦劳止须小康。
岐山之颠岂无巢凤凰，何时口衔瑞图飞高冈。
我亦刷翅相从千仞翔，引吭一声鸣朝阳，请赋卷阿之诗之九章。

忆侍西征幕，丛谈夜达晨。
别来青鬓换，喜见紫泥新。
宸极拱朝帻，晓星看蜀珍。
一朝楼五凤，积愤洗峨岷。

畴昔交诸季，曾闻说长公。
圣涯探窔奥，词藻亦精工。
偶幸趋征诏，方当顺下风。
飚斿无处问，延伫鬓飞蓬。

忧端引起鬓丝长，喜报梁州复故疆。
相约杨园舒野步，频呼竹叶沃刚肠。
飕飕翠筿风生槛，滟滟红蕖水满塘。
剩殖芳荣好看客，春风勿吝费除堂。

屠苏最后釂银杯，岁月侵寻老景催。
离坎新工几铢火，乾坤生意一声雷。
君亲未报鬓惊雪，名业倘来心欲灰。
一笑山头冰万仞，晓晴还见翠屏开。

条风吹转斗杓东，护日祥云一段红。
圣主庆成神玺重，老亲喜动寿杯融。
尘沙自染双蓬鬓，岁月难磨两碧瞳。
斗印垂腰吾分耳，早看儿辈策新功。

外祖怜孙肇锡名，琼林宴匝两周星。
果能冠岁露头角，须信故家犹典刑。
笑问两昆眉底白，喜觇二老鬓犹青。
遄飞借与秋风便，侧耳英声骇震霆。

丝絇趁晓紫宸朝，悯俗超然赋远游。
富贵傥来心止水，隠思不耐鬓先秋。
谁知皓首太玄草，独对青山大白浮。
只恐万牛勤挽致，未须封户橘千头。

人生出处岂前谋，岁一星周再此游。
世故鼎来忧似海，壮心空在鬓先秋。
戎车拥路抽身去，僧钵分香劝我留。
扰扰战争何日定，从前变灭几浮沤。

西洛风流压众芳，十分国艳与天香。
护持翠幕千窠锦，羞涩青铜两鬓霜。
不怕眼花疑保福，且将色相问空王。
书窗不要笙歌杂，茗椀相娱味更长。

业识萦牵岂自由，幸逢此劫在儒流。
昏昏心似未磨镜，役役身如不缆舟。
闻道无缘时已晚，养生欠术鬓先秋。
向平可谓真男子，家事无关五岳游。

万里书来印籀红，慰情何但万金同。
悬丝性命幸存活，扫地生涯甘厄穷。
老去忧心长似醉，秋来衰鬓乱飞蓬。
故园未有西归日，且愿平安信数通。

山路相呼游冶盘，何妨月下更追欢。
情知一夕秋无价，看彻三更酒未阑。
衰鬓侵愁羞自照，回肠索句大应难。
可能散发扁舟去，一到垂虹亭上看。

志士伤心髀肉生，寒儒努力在青春。
课书恨失囊萤聚，览镜惊呼鬓雪新。
岁晚何妨勤秉烛，行迷犹可复通津。
余功剩暖丹炉火，莫待幽人唤孔宾。

冲寒趁幞青绫被，奇事妆成白粉闱。
老怯凭高银海眩，渴因引满玉池肥。
七旬蜀道才通信，两月淮壖未解围。
澒洞忧端深似海，鬓霜争与六花飞。

清莹玻璃水，巉岩石笋峰。
孕才供世用，有道致时雍。
阀阅宋清节，源流唐靖恭。
异时先太史，司匦事光宗。
忠愤排黄闼，忧危溢皂封。
扶颠重立极，涉笔但司农。
余地勤菑获，连城荐璧琮。
羽毛参薛凤，头角半荀龙。
赫奕夸分鼎，铿鍧响大镛。
云霄才直上，时运快遭逢。
袖馥麋丸赐，芸翻蠹简重。
亨衢无龃龉，按辔独从容。
监寺虽平进，班行叹乏供。
赐茶经幄暝，濡笔殿坳彤。
晓陛荷囊拥，春墀革履跫。
时来如邂逅，虑远妙弥缝。
霖雨睿思渴，云山归兴浓。
入辞亲黼座，宣劝滟金锺。
可使安耕稼，无劳访枸筇。
锦衣华故里，茸纛拂遐冲。
龙驾攀无及，乌号涕莫从。
嗣皇初访落，达孝极思庸。
故老尤纡眷，庭臣孰比踪。
威名震滇僰，治体嗣黄龚。
白羽闲春燕，黄埃敛夕烽。
官刑惩纵暴，民气化醇醲。
北定风檐敞，西来雪浪舂。
凭栏聊放目，忧国若为悰。
褒诏烦因任，真祠未许慵。
定知频侧席，胡不趣追锋。
念昔联瓜葛，游谈及菲葑。
驽骀劳剪拂，矿质费陶镕。
冰谷窘寒冻，石田加蕴爞。
摄斋时缓缓，衔感志忪忪。
世论方胶柱，人情谨护痈。
迟公归燮理，为国扫蒙茸。
溯日孤忠炯，飞霜两鬓松。
欲酬青玉案，何有色丝胸。
自笑疏顽甚，犹须砭剂攻。
兔丝虽小草，千丈托长松。

万生宁不念扶颠，涧壑今犹挽莫前。
过眼舜华开落几，功名好在鬓皤然。

诗翁高卧沧江上，几为忧民霜鬓毛。
推枕中宵赋春雨，笔锋如莹䴙鹈膏。

忧患磨人鬓易皤，近来更觉别情难。
霜筠雪柏图坚耐，愿保贞心共岁寒。

麟符久合换貂蝉，又向乡邦拥十年。
眼赤腰黄天宠泽，颜红鬓绿地神仙。
极知昼绣堪行染，见说宵衣正渴贤。
好事还殊门外路，人看四辈下翩翩。

天台邑债今还了，未上清班意若何。
行李比如初到少，鬓丝赢得近来多。
民输界首攀车送，君向城隅枉骑过。
恨满东风不能到，柳边鶑语即骊歌。

日月转四时，团团辗清昊。
人生一世间，轻尘栖弱草。
寒暑不相贷，容鬓岂常好。
嗟予涉世纷，闻道苦不早。
尘劳纵掀簸，冉冉风中葆。
行年将四十，素标已插脑。
星星才数茎，烂熳色胜缟。
耘镊虽暂无，安能遏衰槁。
黄精似可饵，已白恐难扫。
幸有琴心文，真诀堪却老。
华池溉隠芝，青青可常保。
斯理不吾欺，从今勤探讨。
要当验他时，难为常人道。

曾梦乘槎泛银潢，不遇张骞遇东方。
为言神仙事渺茫，仙府不在白云乡。
丹台幻作儒珍阁，蓬岛飞来双笔堂。
鹤车千乘集云轴，玉尘万斛纷雪香。
是中仙翁永难老，尝侍香案近玉皇。
归来手握山水印，傲睨羲昊轻轩裳。
新诗醉墨美无度，奄有元白兼锺王。
身在岩壑心廊庙，丝鬓垂颔颜苍苍。
与公同时一辈人，半随蒲荻零秋霜。
元老崔嵬独山立，岁寒不改雪中篁。
九月十五夜未艾，长庚伴月光煌煌。
台星寿星合为一，今夕何夕见此祥。
翠娥满引九仙酝，菊英入盏宫样黄。
珠明玉润陪笑粲，起舞珰佩鸣丁当。
李蹊森森密无缝，佳句往往溢诗囊。
我于门阑最晚出，瓣香致祷意则长。
如闻郡国事方殷，须起老手为平章。
待教卫武了相业，方许潞公归洛阳。

昔年鼓箧游胶庠，集英同日瞻天光。
金门初开兽环动，曈曈晓日升扶桑。
宫帘高卷开御扇，祥风习习飘天香。
殿庭神丽冠剑肃，巍巍玉几临中央。
银袍七百趋龙尾，拜恩稽首心欢康。
晚从银台出广陌，宝鞍快马争腾骧。
团司涓日叙黄甲，义比天伦鸿雁行。
琼苑宴开慈惠浃，宸章宠锡歌明良。
后来相继随宫牒，东西南北遥相望。
萍开风转有时合，邂逅一见难预量。
非才叨窃愆咎积，自顾补报无毫芒。
朝廷宽大不终弃，领郡尚得来南漳。
下车问政访耆旧，知公辞荣归故乡。
神武衣冠已久挂，冥鸿羽翮方高翔。
遗贤虽为明时惜，承颜独喜私愿偿。
共惊岁月何飘忽，相对鬓发俱沧浪。
至言不吝挥玉麈，妙句屡蒙开锦囊。
已叹高风激贪懦，更敦雅契超寻常。
区区感慰岂有极，聊写一二成短章。
芜音不足继真作，读过幸勿留巾箱。

奇士束科目，炯如金在沙。
孤吟娱草带，几度见槐花。
此举衣才绿，相看鬓欲华。
泥金墨犹湿，已报熟葵瓜。

饮冰食蘗坐穷阎，旋觉星星上鬓髯。
百尺楼中从偃卧，五侯门下任暄炎。
寒花最爱香来晚，倒蔗须教末见甜。
寿相谁知三甲，新年愿得一丁添。

昔共从师未裹头，如今双鬓各惊秋。
我无突兀万间厦，君自昂藏百尺楼。
风雨苦多时事恶，英雄未遇老天愁。
相思一夜不成寐，早起题诗寄便邮。

君正青春我鬓丝，春闱旧梦是耶非。
九方皋马分明瘦，百里奚牛自在肥。
欲去寻盟谈缱绻，又愁钩党起几微。
乘车戴笠俱随分，怀美人兮心奋飞。

同登当日鬓犹青，宦路还如跛鳖行。
莳药山阿非贵相，叩头殿下得狂名。
著书平屋千年记，堆笏盈床一饷荣。
安乐窝中无别法，只将世累放教轻。

盛年忧国鬓毛苍，谏疏端堪铭豆觞。
行或使之苗膏雨，心乎爱矣藿倾阳。
荣华不与群儿竞，名节须留千载长。
试看丹青阁中句，吾宗有此好元方。

别来双鬓忽惊秋，一笑哦诗宽百忧。
草舍绳枢聊尔尔，如何比得碧云楼。

尝于劝耕日，杯酒祝骚人。
年与我俱老，友惟君最仁。
种莲知性静，吟草见天真。
处世安如此，鬓毛应耐春。

诗老相过鬓已星，吟魂未减昔年清。
挥毫不着尘埃语，尽把梅花巧琢成。

上国新行巧样花，一枝聊插鬓云斜。
娇羞未肯从郎意，故把芳容半面遮。

扑面京尘鬓影华，杜鹃声底客思家。
久陪宰相堂中食，五拜夫人庙里花。
和气薰蒸由地主，孤根容易发天葩。
双壶走迸悭琼报，聊寄头纲六餠茶。

凉生秋雨霁，华月上疏林。
因听落叶响，稍知秋意深。
芳岁倏已徂，白发鬓边侵。
故人渺何许，日夜怀徽音。
无由亲兰藻，何以慰冲襟。
云中徒矫首，露下空长吟。

褐衣蔬食苦吟身，肌骨虽清鬓雪新。
栗里未营三亩宅，桃源已过一年春。
也知官职难痴望，化得妻儿不谇贫。
别写新诗寄乡友，峨眉山下独闲人。

却归思去日，十过草池春。
新雪满双鬓，故交余几人。
藏书蟫独饱，借宅鹤同贫。
夜起吟芳什，凉风吹桂轮。

石床久矣卧云林，六十银丝两鬓侵。
海上浮杯心已息，掬溪容我窃棠阴。

茅堂犹未卜，幽兴日迟回。
带雨听昏笛，和灯看落梅。
春风三月近，客鬓二毛催。
忆得初来日，山寒暝叶堆。

谁家有女腰如束，双眸剪水肌凝玉。
褪红香汗湿鲛绡，低压娇花鬓云绿。
春光潋滟春昼长，春风扑面春花香。
一声环珮鸣丁当，自临鸾镜匀新妆。

东南之镇曰会稽，扶舆清淑拱帝畿。
千岩万壑气盘礴，更有寿桧天与齐。
托根后土阅千古，黛色苍皮天一柱。
锺为人杰堪栋国，恰似嵩高降申甫。
君侯胸中百万兵，年未四十俄专城。
精神满腹秋水莹，谈笑两颊春风生。
崎岖赣右三百里，蛟鳄垂涎波浪起。
溯流张胆作风帆，信如王尊乃勇耳。
脱略边幅柔凶顽，解除苛娆绥创残。
唤回和气豁氛祲，事有至难谈笑间。
人口如碑沸传诵，帝曰吾徒得君重。
天风吹下紫泥封，趣入班行作仪凤。
大夫何以假守为，真除属厌民所期。
虎头岌嶪要弹压，凝香森戟聊娱嬉。
璇杓插子日南至，黄锺飞灰雷出地。
崆峒春早梅已香，酿入黄堂寿觞里。
醉来含笑看吴钩，龙光夜半干斗牛。
关河北望令人老，忠臣心与天为谋。
潢池正尔兵不弄，又说边尘时澒洞。
筹边筦钥宁无人，知待人豪为国用。
貂蝉冠高剑拄颐，丹青正与绿鬓宜。
碧油幢下白羽扇，貔虎百万惟指麾。
雍容传檄定三辅，颈缚单于归衅鼓。
手扶銮驾还东都，宫殿千门总如故。
摩挲与问金城柳，颇尝见有此举否。
策勋饮至未央宫，腰下悬金印如斗。
万年觞捧月氐头，虎拜稽首扬王休。
功高福与宋无极，紫枢黄阁三千秋。

袖中光焰吐青蛇，献策军门鬓未华。
岂是轻身探虎穴，要将赤手拔鲸牙。
向来笔研浑无力，此去功名正未涯。
小试柳营新号令，六花排阵寂无哗。

蔡家亭子锦江涯，长约春风作岁华。
拼却百年浑是醉，莫教一日不开花。
称觞随获慈颜悦，问字时容客语哗。
我若有园如个样，肯将双鬓抗风沙。

三年四过子陵台，老我风霜两鬓催。
望见云山心已愧，梦登钓石眼为开。
乾坤清气长如许，钟鼎元勋安在哉。
近百年来几帆过，登临多是觅官来。

客中未醉难为别，别后无书但寄诗。
俗物眼前谁可意，思君无奈鬓成丝。

诗禅在在谈风月，未抵江西龙象窟。
尔来结习莲社丛，谁欤超出行辈中。
我知桂隠传衣处，玄机参透涪仙句。
萧萧吟鬓天风吹，有酒唤客斟酌之。
渠伊放浪真达者，诗成醉卧清阴下。
只恐香名吹上天，不容花底长陶然。

幸无风雨窘重阳，且唤龙丘倒菊觞。
糜样交情愁隔阔，酒般归兴笑奔忙。
郎君足下云霄近，阿母堂前日月长。
若见南闽旧同社，为言诗鬓已苍浪。

七十臞仙鬓未秋，肯来为我说真休。
归欤恐负青山约，跨鹤吹笙挽不留。

垂虹四年别，淼淼来梦境。
今晨整芒屦，柳风吹鬓影。
春光彻重渊，蛟困绿波静。
远帆有无处，小立为徐领。
浩歌翁自得，白发乱垂颈。
一室世谁如，三万六千顷。
平生卜邻意，此际味差永。
翁肯平分欤，吾其办渔艇。

瘦尽芙蓉菊又残，客游怀抱更登山。
秋光老矣归何处，只在愁人双鬓间。

问讯金焦亡恙否，双鳌依旧据寒流。
塔边浪战嵌岩石，木末云扶缥缈楼。
枫叶蓼花新醉雨，山容客鬓两添秋。
海天一镜舟如豆，忘却尘缁季子裘。

故山荏苒失归期，颜尚如丹鬓已丝。
忆昔师门传拙赋，迄今客路懒工诗。
不伤迟暮无豪举，却喜聪明减旧时。
便把蜗庐题退隠，何时买得草堂基。

南华眇弥夸灵椿，八千为秋八千春。
要是循名须责实，人生三万六千日。
世间修短皆自然，造化到底难为言。
一十二万九千岁，更加五百干之兑。
安乐老仙穷象数，三哥笑言讥浅露。
只如三百六十五，天运从来周一度。
太羹玄酒常浑浑，何人于中罗八珍。
八珍向里有真味，未可以天而废人。
神数自一而至十，万物生成由此出。
坤兑无首干无终，阴阳为用常虚一。
颜子闻一以知十，清明气禀不苟畀。
六德六行惟俱全，只向纲常穷所止。
人能陋巷乐箪瓢，践行即是奇男子。
看尽古今为圣贤，底事有经还有权。
纷纭杂扰语不尽，匠斤扁斲惟心传。
道至无言而止矣，此外如何别有旨。
万灵昭灼会寸心，须使爱之若桐梓。
朅来城市辞山林，萧萧两鬓雪山侵。
感甚秋高华晚节，搜枯聊作寒蛩吟。

要路倦登临，渊明径好寻。
卷收名利帜，揭示圣贤心。
月使千家满，霜从两鬓侵。
逃空三峡客，属耳听蛩音。

只是从前瘦病身，官卑活计大清贫。
买来晋帖多成赝，吟得唐诗转逼真。
生拟弃家寻剑客，死当移冢近骚人。
秋风烂熳吹双鬓，目送停云欲怆神。

肘后奇书懒更开，只今年鬓已相催。
但闻方士腾空去，不见童男入海回。
无药能留炎帝在，有人曾哭老聃来。
醉乡一路差堪向，终拟刘伶冢畔埋。

春泥滑滑雨丝丝，一路阴寒少霁时。
水入陂渠喧似瀑，云从山崦上如炊。
燎衣去傍田家火，炙烛来看野店诗。
落尽梅花心事恶，独搔蓬鬓遶残枝。

黄叶萧萧忽满街，独骑瘦马豫章台。
莫将宋玉心中事，吹向潘郎鬓畔来。

兵火间关鬓欲丝，归来聊卜草堂基。
架留手泽书堪看，爨有躬耕米可炊。
畏湿先开通水窦，贪明稍斫近檐枝。
旋移梅树临窗下，准备花时要索诗。

相逢乍似生朋友，坐久方惊隔阔余。
遍问诸郎皆冠带，自言别业可樵渔。
住邻秦系曾居里，老读文公所著书。
十七年间如电瞥，君须我鬓两萧疏。

孙郎痛饮横长笛，玉雪胸襟铁石颜。
解喷清霜飞座上，能呼凉月出云间。
病创冻马嘶荒塞，失侣穷猿叫乱山。
可惜调高无听者，紫髯白尽鬓毛斑。

江上归来两鬓丝，倒囊惟剩草堂赀。
云山有态争呈献，天海无边入指麾。
怪石远从商舶至，名花多自别州移。
寄声独乐先生说，世事而今尚可为。

七十未升舍，目深双鬓残。
病中依佛寺，死处近严滩。
俗薄挥金少，家贫返骨难。
遗言令火葬，闻者鼻皆酸。

旧岁书犹至汉阳，新年梦已隔瞿唐。
西人久苦供军费，南士专营出峡装。
尘暗三边途尚梗，身游万里鬓应苍。
蜀山闻说多仙者，试为余求辟谷方。

犹记垂髫到此山，重游客鬓已雕残。
寺经水后增轮奂，僧比年时减钵单。
绝壑云兴潭影黑，疏林霜下叶声干。
平生酷嗜朱翁字，细看荒碑倚石栏。

舟子初辞去，风吹薄酒醒。
一茎新鬓白，数点晚山青。
潦倒弹长铗，荒凉宿短亭。
邻鸡空喔喔，不似昔年听。

暝色蟠空起，狞飚激地吹。
渐看云布濩，稍有霰纷披。
蔌蔌初飘瓦，轻轻已点墀。
居人朝未觉，客子夜先知。
巧似庄严就，匀如剪刻为。
充庭冰氏喜，缟户染人疑。
洒密苔缄遍，擎多树压垂。
高峰迷顶踵，远渡失津涯。
窘兔低蹲草，僵禽默堕枝。
马难分牝牡，乌不辨雄雌。
倏忽斜还整，冥蒙合又离。
半埋官路堠，乱打寺廊碑。
猛势欺袍絮，寒光照鬓丝。
店荒敲尽闭，桥滑步尤危。
破釜羹霜菜，残炉燎湿萁。
废妆怜妇怯，露骭笑儿痴。
乍起毛皆猬，深藏手亦龟。
犬惊邻吠急，鸡噤野鸣迟。
偏滞南辕路，翻思北戍时。
旌旗鸣雁塞，刁斗乱鹅池。
呵笔堪飞檄，收灯可覆棋。
暮营蒙虎卧，晓猎臂鹰随。
浴铁成何事，披蓑自一奇。
空山吟忍冻，穷巷啮充饥。
授简悲才退，烘衣感气衰。
稍欣茅瘴薄，已觉麦畦滋。
病怕村茶冷，愁嫌市酒醨。
带间三十韵，聊补昔人遗。

自古送行情味恶，君行快似泛仙槎。
新班人少先投卷，下水船轻易到家。
南浦不堪看草色，西湖尚可及荷花。
诸公若问栖栖者，为说吟诗两鬓华。

蛮府参军鬓发苍，自调款乃答渔郎。
从今诗律应超脱，新吸潇湘入肺肠。

弟子成名众，先生独命穷。
广场双鬓秃，陋巷一瓢空。
鸡馔为亲设，牛衣与妇同。
嗟乎犹啬寿，神理竟难通。

策策秋声起树枝，遥怜塞下雁来时。
宁闻中夜荒鸡舞，肯拾他人竹马骑。
短剑旧曾交侠客，小诗犹足将偏师。
无情却是青铜镜，刚照书生两鬓丝。

父兄诲我髧髦初，老不成名鬓发疏。
纸帐铁檠风雪夜，梦中犹诵小时书。

忆冒重围入，孤城赖不亡。
战功何日赏，檄草至今藏。
旧事归诗卷，新寒入箭创。
江边逢杜杲，鬓发各苍苍。

昔饮桥西岁月多，梨花深处待郎过。
垂鞭欲访湔裙约，奈此萧萧鬓雪何。

虽拥朱轓贵，清臞两鬓霜。
判花人竞诵，诗草士深藏。
农饱因蠲赋，州贫为救荒。
公归无愧面，应可见严光。

红点霏霏似撒沙，荒园幻作五侯家。
自怜改尽青青鬓，无力栽花且看花。

小儿胆大说文章，萤火难争两曜光。
侍讲先生今寂寂，龙图老子尚堂堂。
邻无羊仲并求仲，家有元方与季方。
想见瘦梅疏竹下，深衣如雪鬓须苍。

已矣孤知己，颜苍鬓发稀。
虽曾参话柄，终未契禅机。
尚欲扁舟访，俄传只履归。
无因拜公墓，稽首忏前非。

少年妄意假韶鸣，忧患欺人两鬓星。
此去真当盟社友，向来不合诳山灵。
百年如夜何由旦，万古惟天只么青。
若到桐城逢旧友，为言多醉少曾醒。

溪上重来两鬓丝，岂知拙政久犹思。
旄倪欲见叶公面，香火共存朱邑祠。
争劝令君持酒盏，不容老子闭车帷。
谁言俗薄今非古，我与斯民各秉彜。

蹴踘鞋尖尘不涴，臂鹰袖窄样新裁。
社中年少相容否，也待鲜衣染鬓来。

留落而今两鬓秋，暮年出处愧前修。
敢云余补韩公处，极喜君来谢客州。
奇甚宝镡腾紫气，清于玉瓒荐黄流。
后生不作先贤远，便合相推出一头。

九月南州菊未黄，芙蓉取次献新妆。
不妨折取繁红插，四海皆知两鬓霜。

重入修门两鬓丝，延和累疏竭忠规。
立朝颇慕汲生戆，谋国不知晁氏危。
老去故人能有几，古来君子例无时。
传闻近事堪悲慨，说向重泉亦皱眉。

元老登庸晚，同年召用初。
惜哉武公耄，甚矣董生迂。
汾曲庐旋返，平津合寖疏。
空令双鬓白，犹待两轮朱。

曾约还辕访爵罗，几回扫榻伫经过。
待先生敬虽如此，与老人期柰后何。
走马看花消许急，杀鸡为黍误侬多。
吴中故旧还相问，一臂偏枯两鬓皤。

弃置空村饱世情，高轩乃肯顾柴荆。
韩甥殷浩贫亲戚，李益卢纶外弟兄。
两鬓萧疏惊老大，一灯明灭话平生。
刺桐花下逢予季，多致诗人未害清。

古人重言德，初不论倾城。
切莫伤容鬓，犹堪嫁孔明。

鬓边雪映眼中花，更阅人间几岁华。
丁未老人开七秩，尚携鸡絮到君家。

出户询来使，能言别后臞。
病余双鬓改，俸外一钱无。
撰杖陪诸老，篝灯课二雏。
梅天费调燮，善保不赀躯。

老子而今两鬓霜，未应痴绝泥禨祥。
不能木末搴朝露，未免篱边嗅晚香。
便合折来书卷畔，讵宜簪向宝钗傍。
漫山千树方芽甲，肯信人间有早芳。

在野宜赓击壤歌，隠忧不禁亩忠何。
殷生宰相安知否，逸少群贤感慨多。
老觉鬓丝难掩覆，穷惟心铁未消磨。
早知掷却毛锥子，有警犹为国荷戈。

两被宸奎擢史官，曾参豹尾属车间。
不能直笔公褒贬，安敢高谈到画珊。
老有丹心犹恋阙，死无一字可藏山。
儿童忘记翁年甲，但笑颜苍与鬓斑。

鳌顶纶言古，蝇头谏草忠。
予环犹昨日，赐扇忽秋风。
貌肃深衣叟，官同秃鬓翁。
百年会有别，不料许匆匆。

家事从今勿更关，山深林密且栖蟠。
白眉君秀闺门内，秃鬓余惭季孟间。
厚族肯分南舍阮，亢宗何减北州颜。
西山幸有薇堪采，免被人驱去复还。

忆骑竹马已情亲，何况而今雪鬓新。
早日无金能结客，暮年有腻解污人。
忝三品料余宜斥，厌五侯鲭子不贫。
已向榕阴添钓石，傥来溪上伴垂纶。

留滞身犹健，招延鬓已皤。
竟无金实橐，虚有锦为窠。
貂角传空响，蛾眉妒渐多。
向来真率伴，回首半消磨。

昔拥雕戈射铁帘，可堪蓬鬓映冰髯。
金疮常有些儿痛，斗力今难寸许添。
至老安能希骆甲，从初悔不事蒙恬。
莫嗟身上衣裘薄，犹向官中请半缣。

东郭无全履，南辕似转蓬。
自惭老中垒，莫误小林宗。
若见同胞子，为言秃鬓翁。
衰年不堪玩，一病一龙钟。

灵椿难减菌难加，莫笑山翁两鬓华。
不与公荣同饮酒，只留禹锡独看花。
客来稍觉罍空耻，事去方知瓮算差。
归老东陈无可恨，失侯不失故园瓜。

两张遗墨六亲悲，台下黄瓜摘渐稀。
用北辰阡殊不乱，似南柯梦复疑非。
向来岂有葡萄博，末后元无薏苡归。
七十残骸双秃鬓，可堪原上泪频挥。

冠盖憧憧有许忙，直从虚市到球场。
宝珠似得于佗冢，卉服疑来自越裳。
鬓雪难勾小儿队，眼花休发少年狂。
几时游女归蚕织，勿学施朱与约黄。

老厌人间事远游，弇州西畔比台州。
须弥身大安知痛，云梦胸宽不贮愁。
旧友惟君真管鲍，诸生若个是程仇。
跳丸去速还舟晚，独立空山两鬓秋。

持家霜满鬓，誓口铁为心。
兄戴万锺禄，黔娄一布衾。
嘉宾怀截发，孤女感抽簪。
遗庆观贤子，交游属望深。

宿草江边阁，临流发啸歌。
所观得病少，岂在蓄书多。
生子能无贵，居身不可过。
苟图销旦夕，青鬓长如何。

年来吟鬓已星星，鸟石谿边叶又零。
帘下孤灯删草奏，窗间叠嶂读茶经。
瘴乡怕袭山岚毒，野艇嫌冲水雾腥。
天末岂记归去意，白云掩映数峰青。

萱花不须折，安足忘君忧。
青铜莫频揽，适令惊鬓秋。
谢安壮未仕，定远晚封侯。
功名俱磊落，时来岂自由。

蕙时芳夕九回肠，敛袂东窗待晓光。
秦岭树高迷陇塞，楚天云淡隔潇湘。
病余公斡情多咏，秋晚安仁鬓足霜。
休道鲛人落珠泪，微波还拟托陈王。

官职过身鬓已衰，傍人应讶退休迟。
从来蜀地称难制，此是君恩岂合违。
兵火因由难即问，郡城牢落不胜悲。
无烦苦意思诸葛，只可颁条使众知。

白日不堑住，催春去忽赊。
频须倾绿蚁，未忍扫残花。
渐恐凋双鬓，堪惊远别家。
歌台重一望，烟柳数行斜。

儒术精穷久，风尘鬓欲衰。
知音岂易得，搔首独何为。
寓舍思亲处，秋原坠叶时。
乐天吟更苦，笑杀五陵儿。

剑门山势碧摩天，匹马重来鬓已斑。
多赖皇明烛幽远，两川无事得生还。

嵩云草草失前期，佐主无才鬓有丝。
牢落江滩阻风夜，峡猿声里坐多时。

帝乡三十年前别，江外相逢鬓已衰。
清论未穷行计速，为君临水立多时。

莫嗟黑鬓从头白，终见黄河到底清。

四海而今幸晏如，近经周汉乱亡余。
广抄青史藏新阁，多著黄金访旧书。
岁月渐惊容鬓改，膏粱仍恨齿牙疏。
待公朝暮重调鼎，乞取蓬丘到老居。

老去襟怀强坦如，故园迢递战争余。
休思已往曾经事，但访从来未见书。
止水寸心常淡静，乱蓬双鬓任萧疏。
会当悬却车舆后，少室山前别卜居。

从来迂僻寡朋俦，今日优恩岂自酬。
抱病也容居粉署，好吟仍使在蓬丘。
利名场里心尤拙，少俊丛中鬓独秋。
早晚东山拂衣去，愿携鸠杖从公游。

头冠星斗光，七十鬓不苍。
箧有化金方，诗无入俗章。
举步云霞轻，出语芝术香。
约我游罗浮，绝顶天风凉。

近携琴鹤游东越，曾接谈谐气味深。
佛意已知师达了，儒书却为俗披寻。
稽山有雪寒凝骨，鉴水无风冷彻心。
别后相思向谁说，祗应霜鬓暗相侵。

鬓间相似雪，峰外寂寒烟。

相送当摇落，孤舟泛渺弥。
去帆看已远，临水立多时。
别浦寒鸿下，空山夜鹤移。
他年重会面，冷鬓共成丝。

地僻无宾侣，柴门画始开。
谿山寒叶落，江国故人来。
话旧惊霜鬓，论诗滞酒杯。
相留喜同宿，不寐曙光回。

昔年南国看黄葵，云鬓金钗向后垂。
今日林容篱落下，秋风寂寞两三枝。

谪居岁云暮，晨起厨无烟。
赖有可爱日，悬在南荣边。
高舂已数丈，和暖如春天。
门临商于路，有客憩檐前。
老翁与病妪，头鬓皆皤然。
呱呱三儿泣，呱呱一夫鳏。
道粮无斗粟，路费无百钱。
聚头未有食，颜色颇饥寒。
试问何许人，答云家长安。
去年关辅旱，逐熟入穰川。
妇死埋异乡，客贫思故园。
故园虽孔迩，秦岭隔蓝关。
山深号六里，路峻名七盘。
襁负且乞丐，冻馁复险艰。
唯愁大雨雪，僵死山谷间。
我闻斯人语，倚户独长叹。
尔为流亡客，我为冗散官。
左宦无俸禄，奉亲乏甘鲜。
因思筮仕来，倏忽过十年。
峨冠蠹黔首，旅进长素餐。
文翰皆徒尔，放逐固宜然。
家贫与亲老，睹翁聊自宽。

湖山深处梵王家，半纪重来两鬓华。
珍重老师迎意厚，龙泓亭上点龙茶。

岁华今缓昔如流，旧日樊笼可自由。
官事了时无尽极，人生安处且闲休。
愚忠皎皎丹心老，归思绵绵两鬓秋。
纵使海棠时节过，急行须及浣花游。

畏风垂首立，临水侧身行。
更拂悬崖壁，援毫写姓名。
一道来何处，千寻正面前。
时时玉麈下，纷泊鬓毛间。

四十年来作往还，如今那怪鬓毛斑。
凫居雁户得安处，鹤怨猿惊羞故山。
静乐顾子难独享，公忙何日见君闲。
相将嵩少深深处，更共眠云紫翠间。

竹里幽泉荷盖池，主人投绂自相宜。
水风吹面难成醉，山月当头易得诗。
漠漠稻畦翻虎掌，深深花坞结蜂脾。
年来想像清高处，羞愧浮云满鬓丝。

炎天三伏经初伏，火烈石焚疑此时。
钩带已逢瓜入座，扶疏还爱树成帷。
良田广宅富家事，万壑千岩逋客期。
顾念宿心俱未适，但惭种种鬓垂丝。

里中一老妇，行行啼路隅。
自悼未亡人，暮年从二夫。
寡时十八九，嫁时六十余。
昔日遗腹兑，今兹垂白鬓。
子岂不欲养，母岂不怀居。
繇役及下户，财尽无所输。
异籍幸可免，嫁母乃良图。
牵车送出门，急若盗贼驱。
儿孙孙有妇，小大攀且呼。
回头与永诀，欲死无刑诛。
我时闻此言，为之长叹呜。
天民固有穷，鳏寡实其徒。
仁政先四者，著在孟轲书。
吾君务复古，旦旦师黄虞。
赦书求节妇，许与旌门闾。
繄尔愚妇人，岂曰礼所拘。
蓬茨四十年，不知形影孤。
州县莫能察，诏旨成徒虚。
而况赋役间，群小所同趋。
奸欺至骨髓，公利未锱铢。
良田岁岁卖，存者唯莱污。
兄弟欲离散，母子因变渝。
天地岂非大，曾不容尔躯。
嗟嗟孝治王，早晚能闻诸。
吾言又无位，反袂空涟如。

我本山田人，好尚与众异。
平生重交游，所得国无几。
昨者应茂才，西行觑朝美。
时当庆历初，选举实多士。
茫茫帝王州，栖栖远行子。
携钱赁破屋，乞火蒸陈米。
鞍马到即卖，僮仆痴难使。
有时造公卿，努力向廛市。
数步则一歇，长吁乃能起。
衣冠信质野，言语欠婉媚。
阍人顾之笑，将命见而避。
往往得所请，跄跄向前跪。
何能剖怀抱，浪自慕尊贵。
贵人如天神，喘息生云气。
野夫等麋鹿，刍豢非所冀。
归来坐空窗，惆怅夕不睡。
尘埃满须鬓，臭恶入口鼻。
业已辞吾亲，中道岂可废。
僶俛待报闻，愁忧遂经岁。
二年正月晦，闲房适假寐。
有奴来啄门，手披择之刺。
承命惊下床，赤脚误穿履。
从来未识面，只是闻高第。
名显宦且达，见我当何为。
再拜请就席，熟视知可畏。
昂昂貌甚古，崖石掀氛翳。
浑浑气其和，璞玉无芒锐。
高谈贯先哲，雅意在兹世。
昔人相遇间，一言犹合契。
今吾于择之，宁假再三计。
自此习往还，中心蔑疑贰。
如热息广厦，如饥享盛馈。
君授南康守，舟维蔡河涘。
我馆汴之阴，前去路则迩。
时时结帽带，踽踽寻英轨。
众人娇绮罗，相对纫兰芷。
朱弦自三叹，笑杀彼郑卫。
王命有期日，都门一反袂。
君行剧鸿轩，我处近匏系。
旷日及孟秋，皇慈始收试。
崇崇九门开，窈窈三馆秘。
主司隔帘帷，欲望不可跛。
中贵当枨𫔶，搜索遍靴底。
呼名授之坐，败席铺冷地。
健儿直我前，武怒足防备。
少小学贤能，谓可当宾礼。
一朝在槛阱，两目但腭眙。
捉笔析所问，移时数千字。
读书取大者，纤悉或靡记。
炙背虽自奇，宁当至尊意。
龙马腾天衢，驽骀合羞死。
量才与揣命，坦荡更何事。
振衣托归舟，河流迅弧矢。
淮清江且平，逾月在枕几。
及过庐山南，闻君初布治。
船樯既入岸，马首已来暨。
迎我到府署，相见共欣喜。
嫩橘摘千苞，肥鱼斫千尾。
萧晨彻骨清，佳境邀人醉。
高会虽暂欢，故园当速至。
草草成别愁，悠悠渡湖水。
是时东方曙，俄然北风厉。
阳乌畏威逃，江神以儒戏。
气象斗不同，波涛大可悸。
长帆张欲裂，孤舟荡无倚。
或从玉井出，或自银山坠。
篙工敛手立，脉脉无穷泪。
从者闭目坐，嗟嗟不敢视。
我时抚床歌，分作长江鬼。
所恨生劬劳，不孝而已矣。
祸福果无妄，险难行可弭。
脱身得平康，引领望乡里。
厥后过浃日，幸得见维梓。
入门何怡怡，馔具有甘旨。
稚女能纫针，骄儿遍生齿。
芟除闲草莱，疏通旧沼沚。
吾庐可终焉，生计由此始。
郡守方仁贤，学宫盛修理。
踵门致勤恪，命我论经艺。
麻衣何纷纷，乡人子若弟。
不唯务章句，所欲兴礼义。
施为有本末，动静有纲纪。
蚤与鸡同觉，夜与月相值。
孳孳忘饮食，{龠斤}{龠斤}在文史。
时附南康书，或逢北来使。
尺素虽满前，话言难到耳。
殆及三年冬，闻君受朝寄。
名称按刑狱，势可平冤滞。
故人渐大任，贱子差自慰。
轩车日已远，翰墨益难致。
薄命良可伤，降灾浑未已。
是年之季冬，举家缠疫疠。
老母尚委顿，微躯盖蝼蚁。
形骸非我有，魂魄与心离。
权柄在鬼物，功力非服饵。
晓突谁能炊，午关犹未启。
荏苒再周月，幸会天不弃。
春风动枯槁，甘雨浇根柢。
行行夏交秋，吉微凶不替。
高堂何戚戚，疾病日攒萃。
一夕脾脏间，发泄不复止。
诘朝问无言，目瞑口齿闭。
号呶诸儿孙，杂沓大鼎沸。
嗟哉当彼时，诚恐弗可讳。
医师相急热，巫觋两经纬。
药草极酸辛，法术殚怪诡。
薄暮乃复苏，逾旬仅知味。
方兹恋庭闱，旋已对狱吏。
试言其所由，内省亦无愧。
有人同州闾，发迹自徒隶。
窃被儒衣裳，曾亡小材技。
突如游京邑，欲以干明叡。
朝家焉可欺，羁旅谋自济。
乃造黄纸书，便取青袍衣。
乘船归南方，敛板谒当位。
自言章奏奇，因藉宦官势。
诏文降自中，宰府不预议。
既云能占天，且曰善兴利。
江淮一经过，郡府十不啻。
到处争逢迎，莫能思处置。
转运苦爱奇，得之如国器。
故使按坑冶，庶可展才智。
小人靡忖度，假宠愈放肆。
行符索吏卒，圈印发传递。
阎闾望尘拜，州县从风靡。
遮道结缯彩，铺筵塞珠翠。
车骑前后呵，给使数百指。
何者为典刑，独自夸爪嘴。
在昔秦无人，绕朝赠之棰。
繄我非聋瞽，碌碌宁不耻。
作书贻谏官，奸诈患不细。
有诏令逮捕，按验取真伪。
是夫知计穷，诬我以罪戾。
上官犹眩惑，准例皆拘系。
幽幽圄犴中，愤愤争竞里。
周旋二十日，乃克见巧敝。
画地尚不入，业棘曷可寘。
惟兹谢吾母，几不全发体。
教道亦难行，凡庸岂同志。
吁哉养英才，徒以钓积毁。
箧书归敝庐，庠门任芜秽。
去年仲夏后，盛暑若火炽。
郊园有余爽，蔬果聊可嗜。
时复观田畴，毕力奉耘籽。
人生但饱暖，此外皆淫侈。
思君非一日，欲去无双翅。
俄闻迁黄州，又说丁丧制。
古来圣与贤，谁不遭丑诋。
蜀日骇狗犬，夏鼎愁魑魅。
人寿有短长，孝子谩忧思。
灭性经所贬，节哀礼为是。
矧夫王佐才，简在唐虞际。
扬名以显亲，报德岂不韪。
加饭苟如愿，苍生犹有恃。
适时匪我长，不朽乃所拟。
道义果弗充，富贵反为累。
回宪本无官，桀纣焉得此。
俗子但相非，吾心已居易。
近者游葛陂，念君在衰枲。
作诗布幽怀，读之勿嗤鄙。

众人皆锐进，唯我复幽居。
虑远梦多乱，身闲气不舒。
干求非禄位，好尚岂诗书。
日夜又日夜，霜寒鬓发疏。

老树枝叶薄，先秋风雨过。
人间不善事，身外想无多。
理遣诚如幻，悲来岂奈何。
从前短鬓髪，为尔渐双皤。

青紫皆同道，稀曾到薜萝。
感君非我辈，无事每来过。
此别当贫病，何年共醉歌。
人生有后会，争奈鬓双皤。

铅椠辛勤四十年，抟风不上鬓霜寒。
朱门何处是知己，短褐空瓢行路难。

责重忧多两鬓斑，十年长梦赤城山。
何时得似净名子，漱石眠云恣意闲。

在官七百二十日，只为云州不为身。
民事勤劳心力尽，世涂忧畏鬓华新。
离筵欲醉樽前月，美景难留洞口春。
他日相逢应更好，诸君皆是眼中人。

谁书吾姓揭亭颜，栋宇飞腾气象完。
谷口秋风吹鬓发，海东朝日上兰干。
地高顿觉群山小，天近须知六合宽。
三到岩扉殊不厌，异时长向画图看。

吾君旰食念边陲，天下英雄待聘时。
仁义未行真处士，功名不立岂男儿。
卧龙谁识南阳隠，失马何劳北叟悲。
莫向林泉赋长往，秋风吹子鬓毛衰。

孤馆无人慰寂寥，感时情抱楚旌摇。
纵横著物秋声起，早晚连空杀气消。
衰鬓已同潘骑省，壮心犹羡霍嫖姚。
誓江义勇吾家事，不得提戈静虏妖。

几年献赋向公车，四十方为冉冉趋。
昔竞寸阴终蹭蹬，今贪斗粟尚踟蹰。
潘郎毛鬓看将白，陶令田园说已芜。
官满还归省门下，预应搔首重长吁。

吏隠宜春郡，闲思应举时。
端居苦贫贱，徒步入京师。
误宠乘轩鹤，钧忧入庙牺。
功名在何许，双鬓已垂丝。

多病多愁客，新秋百感生。
异乡违土性，孤宦见人情。
案厌留灯读，田思带雨耕。
不堪临晓镜，潘鬓二毛成。

故国逢佳节，登临但可悲。
山川一梦外，风月十年期。
白发飘新鬓，黄花遶旧篱。
乡人应笑我，昼锦是男儿。

洛城春色浩无涯，春色城东又复嘉。
风力缓摇千树柳，水光轻荡半川花。
烟晴翡翠飞平岸，日暖鸳鸯下浅沙。
不见君王西幸久，游人但感鬓空华。

衰躯在旅逢新岁，因感平生鬓易凋。
饮罢襟怀还寂寞，欢余情绪却无聊。
望仙风月晴偏好，抹绿帘栊夜正遥。
对此块然唯土木，降兹未始不魂销。

两鬓星星暮景斜，清狂减似向来些。
短供未至瓶无粟，妖梦皆因笔有花。

堂闭厨荒藓壁颓，重寻陈迹故堪哀。
残僧远避游山屐，饥雀空窥施食台。
鬓换绝无黑丝出，樽空不见白衣来。
千林摇落秋容老，未有黄花一朵开。

裙是千叶榴染，鬓似折枝杏簪。
空问天孙乞巧，其奈君王爱憨。

忆昔鹓行接武趋，与君肝胆素相孚。
孤忠不忍欺明主，健论真堪立懦夫。
公是意林曾续否，退之手注尚存无。
暮年数出交游泪，莫怪星星满鬓须。

阿婆八十双鬓皤，屑麦为餠将奉婆。
小家新妇拙烹调，不觉铛热令餠焦。
高堂日晏婆停箸，小姑诃婢郎谴妇。
新妇敛手前谢过，别就热铛翻一个。

堕落红巾手，崎岖白刃间。
死难令北面，囚尚著南冠。
汉使无金赎，相如与璧还。
都将双鬓雪，换得两轮丹。

羞问胡奴乞米炊，君恩朴断老儋祠。
蚤赓殿阁微凉作，晚课田园杂兴诗。
洛下共游无在者，岩头末句欲传谁。
天公别有相裨补，素发星星两鬓垂。

投不赀躯火宅中，须臾鬓雪换颜红。
暮年颇欲从翁去，共过蓬莱听水风。

鬓发萧萧牙齿疏，耄荒不记兔园书。
有时待月□□榭，蓦地看花命小车。
早慕两龚辞病去，晚从二仲卜邻居。
阿戎解执牙筹耳，嵇阮中间却顿渠。

忆昔骎骎逼要津，迂疏谁遣批龙鳞。
羞为庆历一不肖，妄意熙宁三舍人。
鬼质若非天夺魄，累臣岂有地容身。
江湖社友应相问，为说萧萧雪鬓新。

尚记鸣琴锦水滨，华宗赞府偶同寅。
涉哦松笔规随我，传种花词脍炙人。
潘令鬓毛两堆雪，崔丞诗赋一微尘。
览君姓氏询乡里，旧事关心感慨频。

忆昔分携今再闰，君犹黑鬓我霜颠。
绝怜卢弟真才子，若比殷兄尚少年。
渭北几时重把酒，山阴作么便回船。
未知后会平安否，搔首临风意惘然。

不冻肩山耸，方暄鬓雪浓。
或云寿者相，敢道德人容。
补助无灵药，扶持赖瘦筇。
傍观莫相笑，年事合龙钟。

周章鹤碧朝服，咫尺猩红御袍。
风号先帝陵木，霜著孤臣鬓毛。

忆与诸贤共造廷，暮年屈指略凋零。
颜郎衫色有时紫，潘令鬓毛无日青。
小草自应惭远志，落英犹足制颓龄。
左丞岂识吾诗者，举向村姑倚树听。

眉宇巑岏鬓秃残，愧君模写向冰纨。
削瓜古有形相肖，掷果今无众聚观。
且可夷犹狎鸥鹭，不消夭矫比龙鸾。
去为将相开生面，莫貌山翁骨相寒。

丝切登盘菜，花垂插鬓幡。
老人总无分，回施与诸孙。

冰衔常恁么，雪鬓转皤然。
一事差堪喜，诗多似去年。

过去光阴箭离弦，河清易俟鬓难玄。
再加孔子从心岁，三倍周郎破贼年。
耄齿阻陪鸠杖列，瞽言曾献兽樽前。
磻溪淇澳吾何敢，且学香山也自贤。

丹炉爆裂话头差，揽镜颜苍两鬓华。
不记省中咏薇药，径归韦曲问桑麻。
卿云方荐汉郊庙，郊岛难鸣唐国家。
谁向玄都君子说，有春风处有桃花。

点点新霜上鬓须，深藏谁辨握中瑜。
曾为上寝斜封滥，可使人讥曲学谀。
已作凤飞天外者，安能凫泛水中乎。
近来赠诔多虚美，自考平生合谥愚。

莫放双眉皱，休嗟两鬓蓬。
耆英图里看，若个弟兄同。

荆花开渐少，瓜蔓摘几空。
赖有长头子，相从秃鬓翁。

戏马呼鹰盖世豪，废台千载委蓬蒿。
不愁绛县疑年甲，生怕清溪照鬓毛。
浊酒闷人聊饮湿，小楼携客准登高。
落英果可充肠否，空和陶诗续楚骚。

主人拙樊圃，家贼巧穿窬。
鼠子敢予侮，麟翁以盗书。
空搔双白鬓，不奈一长须。
自笑关防晚，花傍且燕居。

绝出雕虫辈，相期竹马年。
二魁家有样，四世里兴贤。
雪鬓吾还笏，霜蹄汝着鞭。
微疴真换骨，骨换不难仙。

镜中雪鬓数茎新，归作田间负耒民。
仕五十年难讳老，封三百户敢嫌贫。
诸无物实师庞蕴，万苦非真试子春。
到得邢杨遭勘辨，始知铁汉是全人。

闻说朝家念履簪，朵颐安肯学羊斟。
批涂曾举词臣职，芹曝终怀野老心。
晓镜鬓须难染摘，夜檠手口尚披吟。
世间蚓窍更鸣和，未识王孙半岭音。

受学龙图老，于今五十春。
常为惊坐客，不比扫门人。
荐我烦金口，酬公盍漆身。
自怜双鬓秃，扶惫演恩新。

老欠人书债，惟公幸恕之。
不逢斲窗处，即值揽衣时。
胆薄书行诏，才悭倚合诗。
自怜双鬓秃，犹忝属车随。

颜苍鬓秃旧词臣，几见台家局面新。
栖碧山中真大隠，立红云畔是前身。
鲁公昔有书干禄，杨子今无赋逐贫。
纵使未能追绮皓，绝胜赐杖给扶人。

变风而下世无诗，幼学西昆壮耻为。
老去仅名小家数，向来曾识大宗师。
百年不觉皤双鬓，一字谁能断数髭。
诚叟放翁几曾死，着鞭万一许肩随。

腰臂拘挛倦笏绅，笺天乞得水云身。
古书一点心源合，时事千茎鬓雪新。
世重晚香并晚节，史难全传更全人。
岁寒赖有梅相伴，先向南枝漏泄春。

不为卿面作计，转令汝貌不扬。
鬓畔有千茎白，眉间无一点黄。

无春一点到田庐，有雪千茎上鬓须。
昧爽小孙唤翁起，劝簪柏叶饮屠苏。

忆昔端平初去国，署衔窃喜似坡仙。
衰翁鬓雪年华晚，贤季条冰敕墨鲜。
饮马胡儿来杂沓，犹龙老子去翩跹。
何时剑阁妖氛扫，重炷荒祠一缕烟。

惜哉典刑尽，久矣幽明分。
忽梦如生平，握手各悲欣。
素排俗学误，独策圣处勋。
共起淹中𫈵，重理阁上芸。
援琴奏古调，蓄耳所未闻。
骚史多香艳，叔季谁醲熏。
文通笔有色，君苗砚可焚。
精粹轶孟荀，钜丽肩机云。
神交暂晤语，睡觉还离群。
犹记酒边谑，惟操及使君。
太白仙已久，伯业老尚勤。
向也失东隅，兹焉迫西曛。
窗间旧膏火，案头古典坟。
可怜搔雪鬓，无与运风斤。

昔可摧坚阵，今难作选锋。
自怜吾鬓秃，亦笑汝头童。

蚤穿草履行求友，晚闭柴荆病绝交。
古德皆曾经棒喝，今人不肯事推敲。
吟千万首等蛩响，续三百篇无凤胶。
霍地鬓毛如雪色，少年岁月莫轻抛。

书卷交疏觉昼长，田园收薄值年荒。
老而用事独毛颖，何以觧忧惟杜康。
赐帛恩深优故老，催租人至败重阳。
西风烂熳开蓉菊，不管先生两鬓霜。

昔燕见沉香亭，今送老破茅屋。
醉翁之耳虽白，坡仙之鬓已秃。

鬓毛雪尽难重绿，烧地春来又再青。
但出郭门行十里，新丘大半是余铭。

时有吟哦搔雪鬓，别无主掌系冰衔。
宁归南亩称三老，怕守东华趁六参。
跌荡已将经束阁，跏趺聊与佛同龛。
向来麈柄高悬起，旧事何人共可谈。

何待台倾曲沼平，昨朝户牖上丹青。
寒花自拆侍中圃，劫火犹存太祝厅。
托绍遗言那忍负，哭怜哀挽不堪听。
空令雪鬓龙钟叟，秉笔来书宰上铭。

起瞻宇宙尚阴霾，杖策篱东一散怀。
发少可堪乌帽落，樽空凝望白衣来。
插萸兄弟悲终鲜，把菊先生唤不回。
犹倚栏杆搔雪鬓，老无脚力更登台。

端平元禩王正月，我与公同被特招。
甲午英游小元祐，庚申景运再陈桥。
可怜转枕成春梦，犹忆联鞍趁早朝。
若见西山询学子，为言衰鬓雪萧萧。

口惟两齿鬓双皤，百计无如耄及何。
少壮未尝参姹女，衰残始欲养黄婆。
原鸰逝去床谁对，辽鹤归来冢渐多。
客笑侬诗真滞货，太平典册要声和。

彩胜矜时节，其如两鬓皤。
所欣解余冻，已觉扇微和。
牧竖眠吹笛，渔翁起晒蓑。
土牛蹄角赤，休咎果如何。

幪以衣冠类孙叔，被之蓑笠即玄真。
未知这汉为谁子，如客他乡喜故人。
皓白相看双鬓秃，丹青偏写两眉颦。
吾闻四大皆虚假，曾向聃书悟谷神。

宽作三年别，安知四序迁。
可怜容鬓改，人有几三年。

不知捷径在终南，应是癯儒骨相凡。
马负遥瞻隔河洛，牛车蚤已出殽函。
自怜鬓雪今垂领，岂料条冰晚入衔。
望见蓬莱吾足矣，逆风不虑更吹帆。

潘郎鬓岂春能绿，东野肩非雪亦寒。
世外那无仙可学，人间惟有老难瞒。

小窗不复听吾伊，时有蛩声出吻悲。
曲宴无歌赓太液，中痟止酒饮华池。
谁将晓雪堆新鬓，自拨寒灰锻近诗。
未敢热瞒同社友，草鞋尚欲远寻师。

几载庭空雀可罗，朝来忽有客相过。
似知老子条冰进，不道先生鬓雪多。

花奴一双鬓垂耳，绿绳夜汲露桃蘂。
青桂寒烟湿不飞，玉龙呵暖红薇水。
翠靴踏云云帖妥，燕钗微卸香丝鬌。
小莲夹拥真天人，红梅犯雪欹一朵。
鸾锦屏风画水月，䴔{青鸟}抱颈唼兰叶。
刘郎散尽金餠归，笑引香绡护痴蝶。

鬓犹点漆面桃红，乾道淳熙辈行空。
不是修身存养力，自缘方寸与天通。

髯张学书双鬓白，余子百驾终莫及。
晓兔经霜湘竹寒，秋蛇引露剡藤湿。
拙时每向巧中生，圣处更从颠里入。
素鹅春昼厌栏时，绿水波重竹风急。

巷深人寂静，蛩守客床鸣。
夜半后风雨，一灯前弟兄。
愁来无好梦，吟到有新声。
不信看双鬓，萧萧白几茎。

抛抛机中梭，婉婉机中淑。
兰膏媚鬓蝉，笋纤润红玉。
织成锦绣段，光耀绮霞幅。
世无黄锺尺，何以制华服。

苍苍双鬓银，矍铄不惮勤。
背曲行步迟，徐徐溪水滨。
群儿喧南山，踏起南山尘。
翁跣负薪回，换得一壶春。

写字摛文不疗饥，生涯换得颇新奇。
锦心暗织临渊网，蓬鬓潜缫钓雨丝。
落笔易于投饵处，得钱多似出罾时。
渔翁枉占烟波阔，不及君家小砚池。

客路久驱驰，秋深两鬓知。
田家投夜宿，渔灶寄晨炊。
契分灯前影，生涯橐里诗。
遥怜故园菊，荒草没霜枝。

碧玉凉梳落枕边，懒梳双鬓学新蝉。
恩情不及班姬扇，纵是炎天亦弃捐。

廷评满腹贮阳春，笔下从来活几人。
厅小似分幽寺住，俸轻如在旧山贫。
堆书教子犹疑少，倒屣迎宾不厌频。
欲效林宗巾角垫，自嫌双鬓有红尘。

城中破屋妻儿住，自向招提借小房。
壁上碑文皆古篆，案头书册半仙方。
月嫌碎竹遮窗暗，风款飞花入座香。
点检未如僧相处，只多髭鬓几茎霜。

墙头新露一枝红，压尽隋人万彩工。
香艳便栖云鬓老，也胜飘泊晚西风。

伶俐不如痴，从来我亦知。
才吟诗好日，便是命穷时。
鼠笑瓶无粟，蜗嫌壁有碑。
五行修得否，髭鬓已丝丝。

绿野堂边种药成，已斑髭鬓复青青。
谢庭子弟皆英物，汉殿公卿半学生。
争捧溪藤求妙画，竞磨崖石乞新铭。
如何海角孤吟者，文集中间也挂名。

满镜秋霜鬓影寒，此生堪笑复堪怜。
烦君只相看书眼，更对青灯得几年。

老砚磨穿事不成，万书堆里鬓星星。
愿随君去柯山下，收拾残烟写佛经。

荔枝乡里玲珑雪，来助长安一夏凉。
情味于人最浓处，梦回犹觉鬓边香。

碌碌礲硙间，得此一隽石。
磨我三十年，貌黧双鬓白。
渠亦苦我磨，眼穿流泪墨。
老蟾在傍笑，两穷自相厄。

江海归来二十春，闭门为学转辛勤。
自怜两鬓空成白，犹喜双眸未肯昏。
君有新刊须寄我，我逢佳处必思君。
城南昨夜闻秋雨，又拜新凉到骨恩。

又送春归去，幽居转寂寥。
林花皆落尽，鬓雪不曾消。
明日无三月，愁吟过一宵。
更添檐外雨，点点在芭蕉。

满目依然明镜流，无家空折大刀头。
人间动是经年别，客里尤深此夜愁。
牢落关河还出塞，萧条江国更登楼。
不知何处风砧发，添得诗人两鬓秋。

江南见山犹可惜，千里万里行不极。
江北见山绝可怜，三峰两峰谩堆积。
平生未识蜀道难，赖此为余双眼碧。
真人仙去狼不来，突兀与江相怒射。
寻诗更上最高峰，莫叹能消几緉屐。
水光山色只依然，顾我重来鬓非昔。
笑归丘壑横胸臆，别倩东风吹脚力。

极目龙门峻接天，仕涂倾盖便忘年。
太平官府闲吟竹，胜处园林笑举鞭。
松柏凌霜知独后，楼台得月会居先。
老臣忧国谁能识，飞雪飘飘上鬓边。

瘴岚窟里抱琴归，髭鬓青青只旧时。
人道器之真铁汉，我疑方朔到瑶池。
从前日月忙中过，此去山林分外宜。
晚岁栽培无别计，万金良产在孙枝。

提葫芦，沽美酒，人世光阴春电走。
一日得醉一日闲，绿鬓几曾俱白首。
沽酒沽酒有酒沽，生前不饮真愚夫。

清晨闻剥啄，喜得薛能诗。
风月一囊锦，江湖两鬓丝。
寒城吹角夜，孤馆拥衾时。
谁会吟心苦，梅花是旧知。

风吹两鬓萧萧起，全身已是拖泥水。
何人领取钩头意，明明不在鱼篮里。

畴昔花前屡举觞，重来鬓发已苍苍。
未容篱菊成归隠，且向官梅作醉乡。
每约松篁坚岁晚，肯随桃李竞春芳。
东风二月无人惜，片片霏霏雪自香。

正到春归恼客肠，荼{艹縻}架上发孤芳。
刘伶嗜酒名为酒，薛女餐香肌亦香。
人已今朝衰鬓发，花犹昔日淡梳妆。
十年陈迹浑如梦，徙倚阑干到夕阳。

虚亭北眺大江临，江外晴岚出寸岑。
景与齐山俱绝唱，量如沧海且频斟。
地高宇宙双眸豁，人老风霜两鬓侵。
感慨石城勋业旧，侃居夏口峤居深。

忽作清宵梦，非关世累长。
月随花影转，水照木阴凉。
浴露千峰碧，梳风两鬓苍。
明朝须洗耳，秋意过寒螀。

断云送归雁，斜阳明晚枫。
西风洒双鬓，醉倚危阑东。

晚向邮亭立，原荒草树稀。
天随云气变，雨带雪花飞。
客鬓今年白，故园何日归。
知音空满眼，范叔自无衣。

一生贫乐鬓成丝，前辈风流及见之。
道外无营偏爱画，静中有趣只吟诗。
云生茅屋湖山近，秋满荒园橘柚垂。
见说地幽人罕到，自同妻子种江蓠。

鹤隠乍来时，年方三十七。
忽忽十七年，终始如一日。
卜居在邑西，近我读书室。
闲来剧笑谈，友情似胶漆。
笔端备六体，纸上春蛇逸。
两鬓吹秋丝，吟诗纪经历。

倦看冠盖闹如林，梦想扁舟破晚阴。
步月南楼情不浅，卧风北牖味殊深。
朱旗黄纸非吾事，木板青衫负壮心。
游宦半生成底事，鬓丝零落不胜簪。

年来典尽鹔鹴裘，远宦深惭马少游。
痛哭恨无裨国论，偷安终不为身谋。
谁怜饥虎空摇尾，却羡寒龟暗缩头。
但得渭川千亩竹，也胜霜鬓取封侯。

将花作婢那解语，唤竹为奴亦浪名。
雾鬓云鬟休用怨，主翁先有不平鸣。

客鬓风霜晚，离亭鼓角闻。
念君当此去，把袂不能分。
衡霍连秋气，潇湘合暮云。
愁心将落叶，向晚共纷纷。

昨夜江楼月，思君好断肠。
猿声相应发，山色更青苍。
楚塞来书远，闽关隔梦长。
今朝看愁鬓，为尔半成霜。

江西飞鸟外，极目渺离愁。
同侣时催发，征人不可留。
江湖双泪眼，天地一孤舟。
挥棹从兹去，空伤旅鬓秋。

戎马相逢日，那知复此闲。
客愁诗莫遣，世事酒相关。
江上孤舟在，天隅两鬓斑。
更将忧国泪，满袖送君还。

剑歌行，借君剑，为君舞。
自古英雄重结交，樽酒相逢气相许。
爱君倜傥不可羁，与君一见心无疑。
疏眉大颡长七尺，神彩照耀仍虬髭。
雄词落纸走山岳，霹雳绕壁蛟龙随。
如何十载困羁旅，此心独未时人知。
去年从军杀强虏，举鞭直解扬州围。
论功不及骠骑幕，失路羞逐边城儿。
归来宝刀挂空壁，白光夜夜惊虹蜺。
椎牛酾酒且高会，酣歌击筑焉能悲。
百年快意当若此，迂儒拳局徒尔为。
我亦摧藏江海客，重气轻生无所惜。
关河漂荡一身存，宇宙茫茫双鬓白。
到处犹吟然诺心，平时错负纵横策。
海内交游四五人，近来得尔情相亲。
情相亲，两相托，生死交情无厚薄。
别君去，还留连，愿剖肝胆致君前。
人生感激在知己，男儿性命焉足怜。

故人身披紫绮裘，腰佩宝玦骑胡骝。
英风侠气横四海，辞我远向淮南游。
淮南桂树应犹在，八公举手遥相待。
明月高悬五两头，随君千里过淮流。
十年鞍马边城道，又向边城见春草。
春草萋萋路入秦，长安北望空愁人。
荆楚奇材多剑客，感慨相逢思报国。
男儿事业早致身，青鬓须防雪霜迫。
我向人闲久拂衣，白云相伴掩岩扉。
调琴鼓罢清商曲，愁见孤鸿天际飞。

空餐无补负公家，此志虽存鬓已华。
每向客怀红踯躅，不贪郎对紫薇花。
宽心可要流香酒，圆梦何须正焙茶。
手板便还丞相去，吾侪活计只桑麻。

薤露曲，薤露歌，人生如露可奈何。
如公九十鬓皤皤，有子百世名不磨。
排奸直气贯羲娥，教忠蜚奏金銮坡。
制书内出特旨褒，鱼跃白金绯染袍。
径阪之门道日高，葵藿园中翁共哦。
诸孙玉立春室和，生事以礼逾牲牢。
公从诸仙游栏柯，送车千两山之阿。
鸿章伐石质参轲，百年似此胜人多。
翁归如蜕儿悲号，团栾一散顷兮俄。
门人从今废蓼莪，事亲无足可奈何。
事亲无足可奈何，薤露曲，薤露歌。

千金求得自河间，此记尤奇似五官。
文苦聱牙精识少，物穷纤悉辨名难。
牙围以后图方见，口义于今缺不完。
师说幸然无失坠，书成只恨鬓凋残。

应世只愁一著差，少曾苦学鬓今华。
爱牛因见无伤也，喻马还非俱是耶。
工苦从人夸腹稿，发明自我看心花。
蝇头蜗角人间事，回首惊看似乱麻。

精神归阿堵，一点定如何。
问景论蛇跗，吹毛笑鸟窠。
鬓知谁甚似，音比旧尤讹。
但拥维摩几，时时阅贝多。

恰喜长房儿纳妇，兰堦又报送麒麟。
一夔四海名千载，三凤诸孙见七人。
新缀锦绷饶献笑，賸留宝砚要分珍。
太翁从此应投镊，却许貂金映鬓银。

琼筵追补庆樗庵，寿宿荧荧耀斗南。
诗胜卢仝酬马异，客无李四与张三。
颜红鬓白国元老，眼赤腰黄世美谈。
索和多惭供狗尾，公如大楚仆毛聃。

涉世才深误转深，鬓毛赢得雪霜侵。
人多痴到未来劫，禅要空无见在心。
昼暖枕书高鼾睡，夜长樽酒纵狂吟。
花开花落春何意，潮去潮来古即今。

岸帻冲寒嗅雪花，兴随云远到天涯。
月知玉斧修成近，星伴银潢左界斜。
佳客过从聊把酒，浮生聚散似团沙。
新吟何日重商榷，苦学无功鬓已华。

早岁耽诗学乐轩，如今霜鬓作吟仙。
回思同舍二三子，几见生朝七十筵。
竺岭佛来争四日，崆峒人在更千年。
称觞岂必缠头锦，醉舞何妨共醵钱。

清晓奴传事异常，白浮碧瓦遍银床。
正愁炎夏多淫雨，那更阳秋记陨霜。
我为太和思保合，谁知小雅赋忧伤。
中朝定有更生疏，野老空添雪鬓长。

一派清流绕屋长，阴阴古木隔修墙。
枯梅照水横疏影，新竹摇风送细香。
诸老旧游如洛社，百年陈迹有溪堂。
扁题祖笔真奇绝，𥩟立沈吟两鬓霜。

天公时放火前芽，胜似优昙一度花。
修贡𫏐烦铁壁老，多情分到玉川家。
帝畴使事催班近，仆守诗穷任鬓华。
八椀能令风两腋，底须餐菊饭胡麻。

诗来已似风敲竹，饤巧还如雪糁花。
便把菊杯邀酒伴，谁将糕字问吟家。
独怜卷上文成锦，却守琴边鬓欲华。
饱听溪干人颂咏，凫归早早进三麻。

故心人在贻书及，秃鬓翁惭信道痴。
千卷一琴甘隠矣，五穷三揖喜延之。
空山賸拟藏书去，好景祇愁得句迟。
倚杖看云陶处士，乐夫天命又何疑。

涉世才深误转深，鬓毛赢得雪霜侵。
人多痴到未来劫，禅要空无见在心。
昼暖枕书高鼾睡，夜长樽酒纵狂吟。
花开花落春何意，潮去潮来古即今。

曾向山巅望海涛，远村簇簇树如蒿。
炊烟不尽愁不尽，立处愈高见愈高。
追记壁题才一句，同游沤聚惜诸豪。
等闲试足成章在，却叹吟时鬓未毛。

羊肠历尽鬓今皤，官职因才自折磨。
议幕重来还去也，攀辕不住奈愁何。
情知直道能容少，空喜阳岩得助多。
券内功名终久在，非非是是一东坡。

旧留席帽知何在，秃鬓乌巾一任斜。
病发相如空视草，梦迷太白谩生花。
古今来往三千载，文字消磨几百家。
底为藏山痴作计，衰翁笔砚是生涯。

涂抹年深满鬓星，招呼愧莫簉宾荣。
龙门客趁新正宴，鹏路人看第一程。
七字如珠真好语，诸贤似玉要修名。
樽前况有师模在，学得阳岩是德成。

江远孤舟小，悠悠避世翁。
望中留夕照，立处倚秋风。
一叶烟波钓，千茎雪鬓蓬。
短衣难掩骭，独棹似浮空。
人影樯乌并，生涯宿雁同。
得鱼随贳酒，醉卧荻芦中。

一叶孤舟小，生涯在钓筒。
群飞看雁阵，独立是渔翁。
浪与头俱白，颜因酒暂红。
片帆烟渚外，瘦影夕阳中。
蓬鬓千茎雪，芦花两岸风。
烹鲈吹荻火，隔岸呼儿童。

吾舅虽潜德，人间两玉人。
眼高俱迈俗，鬓秃共娱亲。
场屋因缘薄，诗书趣味新。
少公谈颇胜，伯氏奕尤神。
门外相过少，樽中自酿醇。
荆花同伴老，竹叶满怀春。
寿秩皆逾七，堂封亦与邻。
赠车伤作梦，华屋怅今颦。
甥老头如雪，山空骨已尘。
前年松下酹，语不尽酸辛。

多门嫔贵族，何事喜摩诃。
清比顾家妇，达如凌行婆。
再来邻曲媪，独见女中娥。
委化虽云乐，潘郎鬓柰何。

三为一疏凤鸣阳，去国投闲两鬓霜。
早有重名居豸府，晚因同姓误君王。
恰还使事逢新政，已峻卿班入太常。
止尼不知何物祟，清时竟失鲁灵光。

碎剧更尝久，跻攀鬓已皤。
题舆嗟命啬，制锦得名多。
铭好传千载，梁摧付一窠。
书丹惭钝笔，回恻甚于苏。

名在江湖久，青袍鬓已霜。
苕人师凿齿，莲幕客君房。
甫为思芹去，还遭撼树伤。
清朝公道厄，埋骨竟凄凉。

云鬓登堂老，论文四十年。
忆曾同宿处，说到未生前。
精妙无双手，赓酬共几编。
耽禅生笑我，去作海山仙。

恋阙心逾赤，乘轺鬓未霜。
祇家将六学，综国札三章。
眷近花明路，风驰锦过乡。
临分不成饮，相对独凄凉。

经年多病少逢迎，投老归来称野情。
闭户且教防俗客，拥书终自笑浮生。
怪人鸿雁呼群起，浴水䴔䴖傍母轻。
几点疏萤独来往，鬓丝禅榻落花声。

虽拥朱轓贵，清癯两鬓霜。
判花人竞诵，待草士深藏。
农饱因蠲赋，州贫为救荒。
公归无愧面，应可见严光。

风落叶间残点雨，月窥窗下不眠人。
秋清一片无谁领，并作诗愁入鬓新。

客里还来此，寒灯耿独吟。
一官江国梦，十载草堂心。
木落秋声小，蛩孤夜思深。
驱驰空自许，冉冉鬓霜侵。

君为丞处是吾乡，门对烟霞竹绕墙。
于越城荒云树暗，代阳溪近水苔香。
的知左宦心应折，未必东归鬓便苍。
若过藏山山下寺，松楸凭与问凄凉。

采桑东陌头，日出红光流。
采桑南陌头，和风满桑钩。
采桑西陌头，日落乌飕飕。
采桑北陌头，明月照歌楼。
携篮敢惮远，手胝足成趼。
蚕饥恐归迟，一日三四返。
昨朝蚕三眠，灯前微合眼。
梦中见征夫，短衣供筑版。
庭树啼霜鸦，梦回自天涯。
小姑报蚕起，蓬鬓忙梳爬。
相望万余里，那敢兴怨嗟。
出门还采叶，细雨湿桐花。

孤寂久杜门，莓苔未尝扫。
风吹别离颜，少日鬓已槁。
靡靡岁月逝，清霜散幽草。
君去赠一言，岐路归直道。

博山飞香霭空绿，大菊杯心凸金粟。
百幅罘罳障夜寒，歌台小妓吹横玉。
兰堂画烛如椽粗，楚腰魏鬓娇相扶。
四筵高谈遏花漏，犀盘杂遝罗天酥。
杯行过手如飞箭，座上愁无系欢线。
晓鞯驮月朦胧归，东家又报开春宴。

云揭繁阴雨乍收，吴王故国悄如秋。
春光物态千年在，草色人心一样愁。
香径有时迷野蝶，帆泾无处觅沙鸥。
桃花欲谢清明近，两鬓霜丝感昔游。

国色久在室，寒女不自知。
安得长不老，为君玄鬓衰。
我有古时镜，一照一回悲。

强梳蓬鬓整斜冠，夜听步虚山月寒。
缩地往来无定所，洞天谁道却归难。

不作科场梦，尘愁鬓亦衰。
每于明月夜，多忆少年时。
朗抱花空识，清贫镜独知。
秋来大江上，件件欠君诗。

积雪满松岗，兹行为悼亡。
本非求吉地，祇欲近禅坊。
外物心如水，流年鬓已霜。
只应双卜宅，永此礼空王。

男儿铁石肠，遇秋多凄凉。
节物遽凋变，今古堪悲伤。
西来白帝风，暗惊万叶黄。
拼与舞零落，此意付夕阳。
堪叹远行子，只影天一方。
佳人去不返，苍烟冥八荒。
对此一黯然，两鬓沾吴霜。
自顾蒲柳姿，眇在烟水乡。
晚汀慨鸿雁，夜浦羞鸳鸯。
何当从宋玉，问路游高唐。

有客东北来，翩然袖青蛇。
掀髯石壁前，人间日已斜。
前望罗浮山，千峰如排衙。
鱼龙吹海水，洒雨行天涯。
何处安期生，种枣大如瓜。
见说蒲涧中，尚有九节芽。
后来葛稚川，亦得饭胡麻。
自汲水帘洞，笑咽黄金砂。
海山冥古今，缥缈烟月赊。
急呼南海神，采采扶桑花。
我欲骑天风，去归五云家。
整衣谒紫皇，及此鬓未华。
嗟彼红尘人，还如兔在罝。
胡不学飞仙，白日升九霞。

海岸孤绝处，晴沙露远汀。
潮花人鬓白，山色佛头青。
夕照雌黄笔，秋烟水墨屏。
天空杉月冷，鹤梦几回醒。

不分庭前柳，长啼月下乌。
半生嗟命薄，中夜正心孤。
勋业看双鬓，歌吟在数须。
从今闲草马，休得更江湖。

浪萍风絮客他乡，喜者青春鬓未霜。
到处烟霞成莫逆，如今山水已相忘。
子还真个为仙尉，我定终身作懒王。
何似着鞭铅汞事，笑骑云外鹤翱翔。

一点秋光寄画图，秋来吟鬓似枫疏。
晴烟染树看何足，缺月梳云状不如。
暑退凉生蝉有语，水长天远雁无书。
此心直欲鹏南举，不学蜘蛛结网居。

人情不似吴笺厚，世路常如蜀道难。
两鬓已将沾雪白，寸心尚自炳枫丹。
君还有意凭谁说，我亦无言把剑看。
相对一窗风打雪，通红榾柮谩烧残。

笑把青藜出武夷，不辞千里访幽奇。
吐吞风月一壶酒，拈弄溪山万首诗。
道过星河骇双目，万灶清烟缠华屋。
老岩峭拔森翠屏，大江东去流苍玉。
樵人弛薪指似予，中有玉洞藏仙都。
楼阁参差美轮奂，神仙隠显知有无。
夕阳挂树暮山紫，行行到此欲脱屣。
门前三径绿苔深，浩荡春风醉桃李。
子然放步成蹊庵，其一仙翁乐笑谈。
苍髯绿鬓两眸碧，霞标芝宇清岩岩。
青牛人去几千载，源流尚有玄孙在。
身里蓬莱十二楼，杖头云水三千界。
大隠从来只市廛，年来教法况萧然。
先生驻锡庐山下，混俗和光四十年。
琅庭琛馆五云起，五湖四海来如蚁。
天下三百六十洲，未见堂宇高于此。
自非先生真栋梁，安能玄阃颜辉光。
烟蓑雨笠捘入门，琴佩剑履充其堂。
先生何年创丹室，宝篆灰寒门牖密。
明窗浄几一炉香，何人会此真消息。
先生何日结草庐，读尽丹台紫府书。
有时瞑目坐蒲团，闲即汲水浇园蔬。
妙南老人画真迹，一枝薜荔缠寒碧。
莫问当年老沈翁，先生默契真端的。
竹锁庵边炼药台，鹧鸪啼得百花开。
归去武夷向人说，也曾亲诣同原来。
先生此功与此德，不须语句碑诸石。
铭在诸人肺腑间，闻者欲见不可得。
斩新花竹旧烟霞，十洲三岛共一家。
有人问著长生事，默默无言指落花。
璚山道人懒成趣，勉强搜索此数句。
明朝铁笛吹一声，直入千山万山去。

君不见武夷九曲溪之东，三峰号为玉女峰。
当时嫁与大王峰，至今栉雨而梳风。
又不见庐山三叠江之湄，大姑小姑凡两矶。
小姑聘与彭郎矶，至今波眼而浪眉。
湘夫人寂寞湘水滨，巫山女窈窕巫峡浦。
亦有有情者，亦有无情者。
鬼物托物以为灵，俗子谓之山石精。
吾来丫头岩下坐，已觉此身本非我。
朝云暮雨或有之，年来心下已无火。
两峰相并各鬽崒，对人长是娇媚色。
过者见此如双鬟，云鬙雾鬓苍苔发。
我来适值天方秋，孤怀暗抱不能愁。
岩下行人几回老，此岩依旧唤丫头。

方瀛山上风飕飕，五月六月常如秋。
松花落地鹤飞去，万顷白云空翠浮。
夜半蟾蜍落丹井，琪林深锁寒叶暝。
满天白露点苍苔，蛙市一散万籁静。
三树两树啼断猿，树冷栖禽夜不眠。
数点飞萤恋沙径，山腰石润悲寒泉。
锺声隔断华胥路，不知蝴蝶蜚何处。
摩挲两眼折纸衾，人道今辰正端午。
晓雨初霁梅子肥，龙孙脱箨新燕飞。
山居萧然无一物，摘荠捣麦充晨炊。
忆著往年五月四，葛巾羽扇鸾溪市。
龙艘破浪桨万枝，钲鼓聒天旗掣水。
纸钱飞起屈原祠，行人往来如蚁移。
桐花入鬓彩系臂，家家御疫折桃枝。
庭前绿艾制绿虎，细切菖蒲斟绿醑。
羹鹅鲙鲤办华筵，冷浸水团包角黍。
今年寂寞坐空山，山雨山风生晓寒。
默庵令我休噫气，作诗略述山居意。
安得两腋生飞翰，与君飞上泬寥间，免使在世赋辛酸。

憎却堤边柳，青丝复尔长。
自怜愁里鬓，不觉暗中霜。

仙翁栖紫霞，颜童鬓不华。
客来问玄机，笑指菖蒲花。

隔水人家似画图，鬓边香露缀成珠。
日高丈五云犹宿，乌鹊已归三哺雏。

插花临水一奇峰，玉骨冰肌处女容。
烟袂霞衣春带雨，云鬟雾鬓晓梳风。

破袖悬鹑鬓{口聿}苍，山前山后乐相羊。
三更月影如酥白，一树梅花似雪香。

临水皤然两鬓丝，山烟凝翠入鹑衣。
横吹铁笛且归去，懒把渔竿立藓矶。

倏忽僧千兔，寻常涸百蠡。
眼光摩日月，足迹遍山河。
赤壁聊化鹤，黄庭浪换鹅。
秋声归款乃，云影映婆娑。
夜后调焦尾，风前舞太阿。
待藏班婕扇，却援鲁阳戈。
点尔言其志，虞兮奈若何。
道缘宁择地，世事总随波。
万象由弹压，千篇在切磋。
酒徒从狎至，诗客听相过。
辍我芒不借，就伊金叵罗。
峰巅餐地秀，霞外挹天和。
拍手僛僛舞，忘形踏踏歌。
力辞金殿客，高应玉皇科。
八桂招六逸，九疑哀两娥。
清漪驯绿鸭，列阜拊眠驼。
逸韵应无敌，清名到不毛。
樵仙分我席，力士污吾靴。
风沈腰何束，霜潘鬓谩皤。
怀丹医病鹤，寻饵钓神鳌。
为问六国印，何如一渔蓑。
清飚茶腋爽，韶景醉颜酡。
且啖藕如臂，从教晷似梭。
推蓬延月桂，引襋玩烟萝。
君已人登泰，辞皆水导嶓。
蘂官清缥缈，云阙郁嵳峩。
未到桑田变，疑将铜狄摩。
谁知天不管，敢谓世无魔。
觞政驩无忤，骚坛今太苛。
玄谭时脍炙，杰句肆吟哦。
大道真溟滓，浮生但刹那。
玉天还有诏，应是典风骚。

我寻屏迹到猿啼，云满山前花满溪。
高峰壁立七十二，风生两腋天可梯。
炼师两鬓东风黑，绀天不流月光白。
檐牙咬雨昨已晴，松幄张空夜瑟瑟。
兴浓抱石玄以轻，得意七弦横玉绳。
膝头指弄响玲玲，灿然夺目三十星。
初如雨滴芭蕉夜，久坐梧桐猿啸罢。
宛然幽涧听鸣泉，偶杂修篁戛清夏。
先疑易水渡荆轲，已转似劝无渡河。
美人金帐别项籍，壮士铁笛吹孟婆。
不然双雉两南北，或者妇牵苏武服。
弦中何似湘妃怨，指下为甚明妃哭。
又非林下感蟏蛸，更匪胡笳叫晚秋。
自然雁声下遥塞，忽觉蝉噪过南楼。
君休弹终我畏听，满怀今古兴亡病。
苍梧云愁虞舜远，鼎湖云出轩辕冷。
一声一声复一声，不管世间银发生。
弹尽天涯夕阳影，又向山中弹月明。
胡长卿，去已久，韩飞琼，无此手。
玉帝闻未曾，人间空白首。
柳花霏霏满江城，城外海棠红泪倾。
恐君余思更未已，为我春昼闻晴鶑。

惊秋镜里鬓边星，到处溪山皆洞庭。
怒雨打莲欹沼绿，颠风掣竹过墙青。
趁船紫燕辞芹渚，缩颈白鸥眠蓼汀。
荷笠欲寻懒翁去，带些爽气入疏棂。

禅禅万万千，眉插鬓，耳垂肩。
千花影里，百草头颠。
或时虚空里钉橛，或时旱地上生莲，引得寒山子笑掀天。
吟得新诗一两联，足成三百篇。

著书不就便相抛，远向襄州谒故交。
里舍千头无旧橘，客程三脊有荒茅。
买鱼村渡捐孤剑，沽酒山城解弊袍。
双鬓岂堪禁岁月，眼看归鳦又成巢。

衣裳单薄鬓萧骚，独凭危栏首屡搔。
出壁乱云分片段，隔江飞雨见丝毫。
庭前断续蛩争响，檐外轻便蝶鬭高。
多少好山俱在眼，愧无短屐共游遨。

离离双鬓似秋蓬，惯逐沙鸥与断鸿。
漂母矶头春水阔，扁舟何处系东风。

元龙湖海士，豪气卧大床。
著书不疗贫，仰面看屋梁。
昔从诸老游，须鬓未老苍。
雄篇掩众作，声价如琳琅。
谓当奏赋时，给札香案傍。
不然如谪仙，布衣登玉堂。
岁月忽已迟，驱车去潮阳。
昌黎强项人，断碑字字芳。
当年骂佛表，正是护法章。
大颠亦神奇，世岂有此郎。
往者不可作，怀古多慨慷。
有书寄新诗，无书勿相忘。
善保千金躯，岁晚天雨霜。

儋州秃鬓翁，老气凌汗漫。
金銮岭海等游戏，尽倒银河洗忧患。
山村荷瓢感慨欹，买酒独赏春梦婆。
酒酣忽转商声急，龙君悲咤波臣泣，锦瑟无端弦五十。

云暗初成霰点微，旋闻蔌蔌洒窗扉。
最愁南北犬惊吠，兼恐北风鸿退飞。
梦锦尚堪裁好句，鬓丝那可织寒衣。
拥炉睡思难撑拄，起唤梅花为解围。

人物依然元祐中，鶑边系马亦金狨。
相君惟忆刘夫子，学士须还儋秃翁。
翰苑鹤天双鬓雪，玄都燕麦几春风。
老来始得文章力，前有欧公后益公。

破衲褴襂两鬓霜，耳边谁管俗雌黄。
自骑馿炼推敲字，不与人知安乐方。
五柳传中寻靖节，孤桐声里见嵇康。
深山敢叹无知己，饥食松花死亦香。

千骑丛中旧拥旄，丹心犹在鬓萧骚。
汉庭重少冯唐老，晋士趋卑张翰高。
静看棋枰争胜负，闲驰笔阵寄雄豪。
抢榆击水公俱乐，却是旁人叹不遭。

铃斋去岁念民饥，鬓雪凋疏带减围。
史册千年循吏少，江湖万里散人归。
儿童不信夷齐溷，党论尝攻韩范非。
临别祝公坚晚节，受恩何敢望留衣。

山气晓常雨，晚晴溪见沙。
荒园闲柳色，斜日淡梨花。
访隠行过洞，思亲梦到家。
十年此来往，今度鬓将华。

鬓毛萧飒已成翁，奇怪胸中尽扫空。
尚要俗人传好事，岁残乞米送卢仝。

死别日益远，年衰梦亦无。
忽开旧诗卷，泪洒白髭鬓。

貌与心俱古，岁寒松桧苍。
学高眸炯月，吟苦鬓先霜。
能赋秋宾早，收功晚节香。
满门弓冶趣，有鹗待云翔。

八年于外与民宜，遍历穹台阃又麾。
襟度乾坤无忤物，鬓髯霜雪却缘谁。
宽平到底人怀去，廉靖如初帝简知。
受善如流闻义勇，真诚端以古求之。

彭绍之墨玄又玄，问谁得法托之仙。
凌烟胶漆有三昧，鲁直之什曹洞禅。
我欲大振狮子吼，直恐惊翻龙象筵。
纷纷是事但且置，一言为语千金廉。
唐人五字魂遶天，箕敛四大归新篇。
空余句法落寰海，豆萁不觉相熬煎。
中原可复墨可黔，鬓丝白发知何年。

试携杖屦作山行，一夜秋风桂子生。
犀曳千章稠黛绿，鹅兼万点簇云英。
长哦宾客珠玑句，敬仰濂溪日月名。
我亦黄尘吹鬓者，频来心迹觉双清。

豢成凋郡力难任，雪上加霜两鬓侵。
四五更头猿鹤梦，数千里外鹡鸰心。
老来倍觉光阴促，休去方知意味深。
陶白邵诗消遣具，晚窗无事且微吟。

烟霭晚将合，湖山景致嘉。
谁为千里别，客负一年花。
心事违春事，年华上鬓华。
扁舟何日发，回首水云赊。

荆溪惠子鬓鬅鬙，义理钻研到粹精。
允以名堂由意实，漫云从仕但心亨。
一窗春草无穷意，四壁秋蛩不断声。
若向此中能领会，始知持敬造存诚。

五斗驱将五岭来，萧萧老屋枕岩隈。
风高松子和钗落，地暖梅花带叶开。
短鬓吟边从似雪，壮心客里渐成灰。
官身纵使多尘事，亦许偷闲踏径苔。

僦居初不恶，门巷接溪湾。
有谱曾评菊，无钱可买山。
吟驱生计拙，愁积鬓毛斑。
远示诸名作，闲题驲寄还。

岁杪携家客桂林，乡山万里楚云深。
瓮留腊水供春酿，梅著寒花伴晚吟。
自笑老来贫不减，谁怜鬓底雪相侵。
俸钱用处清无敌，半打崖碑半买琴。

鬓发如霜心未灰，尚营活计待将来。
岭头尽日敲松子，犹向山园空处栽。

深岩有老翁，庬眉须鬓雪。
夜半呼我名，授我微妙诀。
字画古籀样，体势讹复缺。
双眸忽烱烱，须臾竟披阅。
至今得其传，心会口难说。

六月炎炎苦旱灾，斯民何罪守非材。
炉烟未断浓云合，神物潜驱好雨来。
苗槁复苏青易见，鬓愁虽喜白难回。
也知慰我三农望，膏泽应须遍九垓。

禾兴望金华，东西渺天涯。
西园堂上翁，鬓影霜欲欺。
如何二十年，昼夜梦见之。
归荣岂不乐，旅琐宁频归。
我来惠而好，鸥浪相追随。
青灯几言话，白云每翻思。
昊天鉴中扃，少惬平生期。
贡帏秋扬舲，监学春舞旗。
趋庭问先及，喜色开霜眉。
寿日长至初，百拜迎春祺。
香罍金翠行，画烛舞绣围。
桂枝茂纷纷，椿树阴迟迟。
君才天下选，一日千里驰。
八咏赋平远，双溪照清漪。
来来快着鞭，了此一段奇。

去年花开春日和，行嗅香蕊攀柔柯。
今年花开烟雨愁，坐见落英填污沟。
世事翻覆故应尔，天工卷舒亦如此。
曷不长教四时好，却令二月春草草。
墙头锦红一花梢，人间雪白几鬓毛。
东家儿女喜鬭妍，西邻老妇羞頺颜。
亦有对酒高阳徒，零落山丘空画图。
悲来乎，悲来乎，花开花落胡为乎。
把住东风聊自娱，明年晴雨知何如。

中秋竟夕佳月色，万里光芒霜雪白。
人言阴晴一瞬易，不料清辉连永夕。
有情傍我书几多，书中今古旧应识。
玉华婵娟彻鬓眉，冰澌的皪莹肝膈。
风流似与仙娥俱，缟衣练裳新洒涤。
酒酣颠倒欲结交，灯火希微疑避席。
出门露气已半销，轻风西来荡虚碧。
中天镜悬见本真，一点灵明透八极。

天地黯淡疑古初，远近依约垂冰壶。
楼阁突兀撑蘧庐，林阜参差自萦纡。
极目似接沧溟虚，流水迤逦随城隅。
客舟飘飖帆影孤，紫幕半罩推蓬图。
须臾四面云糢糊，舞风片片细和麤。
带雨点点密更疏，阵复一阵低匀铺。
梅腮破红笑卷舒，柳眼含赤窥荣枯。
水鸭飞去投平芜，野雁鸣来落寒芦。
巷妪追逐携双姝，巧花入时压鬓梳。
艳歌逸响龡笙竽，酒酣意气高阳徒。
莼盘快斫松江鲈，茶鼎渐融女墙酥。
驾言旋返日已晡，马骄不羡灞桥馿。
人言雪瑞庆农夫，况此连雪祥可符，黄土耕桑拱行都。

欹枕小春雨，虚屏半夜风。
病惊身是客，愁恐鬓成翁。
窗曙逗微白，灯寒带浅红。
归期倩谁卜，心挂浙江东。

等闲日月任西东，不管霜风著鬓蓬。
满地翻黄银杏叶，忽惊天地告成功。

我观天壤间，何处无此月。
对月两心同，正自欠此客。
月清人更清，心景两相迎。
平生负此约，鬓影今星星。
我有一句话，愿与月同盟。
清光无晦蚀，与德时时新。

初向坡头下，风霜入鬓毛。
味长濡竹简，焰短沃兰膏。
家与人俱瘦，年随气转高。
朱颜无药驻，窗下勿徒劳。

鬓毛不患渐成霜，有托琴书子一双。
既乏长才康盛世，无如高枕卧南窗。
明知筋力难为强，犹说云山未树降。
多谢故人相爱甚，辙鱼幸免困西江。

世态其如与愿违，必须言进是无知。
遍将底事闲思处，不若西街极论时。
设有奇才能动世，柰何双鬓已如丝。
天边新月从来细，不为人间爱画眉。

相招相劝饮流霞，鬓乱秋霜发乱华。
所记莫非前甲子，凡经多是老官家。
共夸今日重孙过，更说当时旧事呀。
言语丁宁有情味，后生无笑太周遮。

六老皤然鬓似霜，纵心年至又非狂。
园池共避何妨胜，樽俎相欢未始忙。
杖屦烂游千载运，衣巾浓惹万花香。
过从见率添成七，况复秋来亦渐凉。

几何能得鬓如丝，安用区区镊白髭。
在世上官虽不做，出人间事却能知。
待天春暖秋凉日，是我东游西泛时。
多少宽平好田地，山翁方始会开眉。

秋来望月如水犀，忽有香风鼻观吹。
遍寻不得见花面，若得见花敢轻贱。
徐徐步转墙角来，草色芊芊一径开。
俨然嘉树奠南服，环佩锵锵万圭绿。
阳艳多情不敢媒，平生偶与西风熟。
皇天清则土方真，耿耿谁如受命独。
三闾愁兮洞庭波，辛荪兰芷方并蓄。
只有淮南招隠句，攀缘千古资膏馥。
希夷雅好异于是，万斛清香金一粟。
曜灵西征易侵寻，绿鬓朱颜不待人。
秋花不比春花早，开到秋花也是春。
吟花弄叶何时足，年少须臾成老宿。
一根生意贵栽培，力到自然文郁郁。
君不见岩花独步秋叶中，穿天出月莫敢相过从。

挺挺长松施女萝，平生能得几相过。
穗帷远辱双絇临，泪眼犹瞻两鬓皤。
曾未经年成契阔，至今一恸竟蹉跎。
吉人已矣难重见，山口凄凄薤露歌。

忆昔登堂兮拜淑仪，小子丱角兮勤将携。
夫君念我兮力不遗，岁月滔迈兮鬓成丝。
西望紫翣兮清魂飞，缄哀千里兮空涟洏。

昨日新闻未忍听，忧时赢得鬓毛星。
归休高卧西江上，祗恐川原草木腥。

宇宙双蓬鬓。

一千里外鬓斑斑，枉被微官夺笑颜。
酒后稍知寒力退，闷中尤惜世途艰。
丹砂药剂宁如健，钟鼎功名不似闲。
何日五湖深处住，四窗烟雨纳青山。

功名会底不为难，莫把登科作等闲。
豪杰岂容忘矢石，行藏只要识机关。
天连芳草千家雨，月照长芦四面山。
但是辟书休自懒，偏亲绿鬓已成斑。

又作淮南客，边尘压鬓毛。
夜长蛩聒聒，家远雁忉忉。
把酒天徒问，推篷月正高。
英雄四方志，休恋故人袍。

轻摇风桨过焦山，山色相留半日闲。
万顷月波秋雨后，一篝烟翠夕阳间。
城依铁瓮心尤壮，酒对金峰鬓惜斑。
愿得淮头来好语，吸江亭下且怡颜。

直上昭文便乞闲，貂蝉鬓底未全斑。
静看世事千年后，总在梅花一笑间。
松菊主宾虽自得，君王休戚暗相关。
更须正笏岩廊上，整顿皇家若泰山。

但知猿鹤伴闲居，不觉忧时鬓已疏。
对客怕言今日事，挑灯重读少年书。
楼迎山色诗堪画，门对梅花月共锄。
相业累兴明主意，先生只恐自踌躇。

男儿心事少陵诗，不与英雄说又谁。
衰鬓未甘无用处，壮怀图见太平时。
休惭夜雨挑寒灺，喜听春枰改旧棋。
一信暖风花万蕾，孤根应发冻梅枝。

杜鹃声里立东风，山色应怜鬓已蓬。
二麦晓寒新雨后，一年春事落花中。
醉斟浮蚁邀仙客，笑揖飞鸥问钓翁。
檐外万竿君子竹，虚心能得几人同。

笋轿冲烟落翠巅，白岩山里借床眠。
饱听溪水云深处，笑索梅花雪后天。
几世世修三世福，万灯灯是一灯缘。
吾生误读磨崖颂，落得吴霜点鬓边。

自与君相别，骎骎已数年。
一缄书不寄，千里梦徒然。
雨店花新长，风棂月几圆。
岭梅无恙否，愁满鬓丝边。

秋天一饷晚风凉，笑语人传早稻香。
楼上醉时帘半卷，愁添客鬓两苍苍。

不为鲈鱼忆故乡，只缘心事近重阳。
鬓丝添得三分白，空被黄花笑一场。

髀肉丰腴鬓发疏，将军健饭待何如。
七禽不了中原事，羞读君王问劳书。

着意功名四十年，柳花空满鬓丝边。
男儿无补朝廷事，有愧饥餐困即眠。

淡傅粉，浅画眉，鬓边休插桃花枝。
白面郎君马如箭，回头再盼情依依。
文君未识相如面，朱弦声里犹相恋，风流胜事千古传。
宁如文君当时深深深处深庭院，临邛亦免王孙怨。
佳人佳人休卷帘，门外落花春正甜。
绣床午困语声寂，博山篆冷香频添。
佳人噫，佳人吁，今人安得人人思秋胡，黄金不认真丈夫。

别子若为久，于心终不忘。
一杯评旧雨，两鬓对新霜。
客里春行早，愁边夜坐长。
明时成摈弃，无语及淮乡。

半世持竿笠泽滨，鬓边留得几茎春。
近来白发无公道，暗把黑头饶贵人。

节序暗推移，清商渐戒期。
旅怀{萘示=虫}早计，凉信柳先知。
万事到双鬓，余生消几诗。
最怜梁上燕，巢稳又归时。

夜登车桁昼耘秧，怕说风伤与水伤。
历尽艰辛双鬓白，今秋方觉稻花香。

春到棣无色，风来松亦悲。
细看云起处，不复雁归时。
忆汝九京隔，嗟予两鬓衰。
寥寥今古意，独许杜陵知。

寄意南丰一瓣香，愿公耆艾炽而昌。
历经七甲鬓浮绿，带锡万钉眉映黄。
疑是函关逢老子，岿然鲁国有灵光。
阴功更说燕山桂，留与时人作义方。

春事又如此，犹人欲老时。
绿稠烟外树，白紧鬓边丝。
天道有还日，吾年无返期。
从今安适境，莫放酒杯迟。

抵掌论文酒易酣，岸巾风外鬓{髟/监}𩭹。
十洲所有今之一，七步而成尔乃三。
桥压平堤波卷绿，烟封远沚草舒蓝。
闲边得侣评佳境，留与他时作美谈。

江湖千万顷，小艇熟烟波。
无梦世情薄，有吟春思多。
百年空反复，两鬓暗消磨。
钓叟同吾志，鸣榔柳外过。

鬓边惊雪点，腰下欠金围。
已绝功名想，甘为耕钓归。
浮生醒亦醉，往事是耶非。
独有楼前景，年年霞鹜飞。

未惯秋情绪，客中方觉难。
酒悭疏旧识，衣薄怯新寒。
雨过浮云湿，风来病叶干。
倚楼搔短鬓，一雁掠阑干。

枝头红白乱飘零，又是风光入柳汀。
自笑半生成草草，不知双鬓已星星。
贪吟为有诗磨勘，戒饮从教酒勒停。
旋学禅床诸衲子，蒙头相对一函经。

山为君兮水为臣，水为臣兮象为兵。
君有定位兮兵无定形，知山知水兮知君臣之性情。
不知师不知比兮又奚知用兵之精。
余经山之外兮睹山水之杳冥，佳气葱郁兮或天香而龙腥。
烟云变化兮或狗状而人形，风涛汹涌兮或崖立而天平。
或夕阳兮渔歌，或晓霜兮钟声。
或雪下兮雁叫，或夜半兮鼍鸣。
或仙人张乐兮霞珮之𫐌𫐌，或神丁从驾兮车骑之辚辚。
冬寒春暖兮湖草几番之青青，今来古往兮人物几代之废兴。
嗟余行役兮顾鬓影之星星，无由登山临水兮与鸥鹭盟。
北风吹袂兮又将之荆，徘徊不忍去兮聊以歌而行。

赢得萧萧两鬓秋，山城斗大转多忧。
人间纵有万钱鹤，身外何如十具牛。

明日琼幡遶鬓飞，土牛才出草痕肥。
送寒正不关渠事，雪不来时未肯归。

得摇牙处尽摇牙，底用鸣声遶鬓哗。
政自为渠眠不熟，西风吹叶打窗纱。

残鬓萧萧不满梳，秋风椎髻立庭除。
日明照见崚嶒影，自是山僧不是予。

红薇滴露护轻寒，微鬓香丝卸玉鸾。
只道春风庭掖秘，外间已作画图看。

雪寒月瘦鬓成丝，缘底天家圣得知。
从此江山尽驱使，小民奉敕遣吟诗。

邂逅治聋酒，春风免破除。
燕来双鬓雪，花覆一床书。
野碓生茨草，山盂饱饭蔬。
宰平无此手，自觉老怀纾。

山房秋藓滑，吾亦为诗来。
家远雁初到，边寒菊未开。
贫知心事古，老觉鬓毛催。
能共清谈否，呼童急洗杯。

二月寒如此，君胡不少留。
夕阳随水去，春草泥人愁。
江上三年别，诗边两鬓秋。
折腰贫尚尔，天地一扁舟。

吾亦爱吾贫，樵山采堕薪。
百年双短鬓，九职一闲民。
秋蔓茶僧老，春泓酒母淳。
两生谁可致，此外不关身。

场屋峥嵘气，虽平岂易干。
江湖双鬓古，师友一灯寒。
戍柝犹传檄，渔烟自钓竿。
极知书有种，吾道未凋残。

买屋湖边住，湖光入酒卮。
向来多说剑，老去只耽诗。
时序宽衣带，年华上鬓丝。
肯收湖海气，了事觉儿痴。

江雨正冥冥，江鸥聚晚汀。
云深城阙丽，潮落海门青。
宇宙双蓬鬓，江湖几驿亭。
不须关卒逻，吾亦厌铜腥。

物华无处不东风，只恐东风笑此翁。
双鬓不随春草绿，一尊聊借老颜红。
棋声未急雨声急，眼力无穷脚力穷。
穿径本为行散计，却将篮笋上空蒙。

痴书到底成何事，只有穷愁上鬓丝。
铸错空糜六州铁，补鞋不似两钱锥。
谁欤莫逆溪山我，幸甚无能诗酒棋。
依旧挂书牛角去，笑渠到底是书痴。

无复花生拙笔头，一生长负剡藤羞。
过门尽是陈惊坐，得句今谁赵倚楼。
社友书来烦寄语，山翁鬓已不禁秋。
老干仙去吾宗冷，有继华星一字不。

舴艋舟轻暖欲酣，鸬鹚杓重老何堪。
风霜两鬓五十五，杨柳几番三月三。
禊帖又逢今癸丑，兰亭仍是旧东南。
死生政亦寻常事，却笑诸贤苦未谙。

半生湖海老元龙，不肯函书问子公。
蓬鬓此来真潦倒，荷衣久已倦迎逢。
春风期集几年梦，夜醉比邻一笑同。
已洗从前筝笛耳，岂堪奉缶杂倕锺。

藓石阑干一欠伸，垂杨无力不禁颦。
清明此去几何日，燕子未来谁可人。
病起不知双鬓雪，雨中老却一分春。
西山云卧蕨拳紫，待约溪翁饱食新。

鸥未寒盟傥可寻，归与雅不负登临。
江南山作故人面，云北雁知游子心。
淮海三年双鬓短，乾坤万里一杯深。
秋风正惬莼羹腹，松菊犹存月满林。

二月江南柳正花，扶携贫病又天涯。
愁予夜雨莼鲈梦，老却春山笋蕨芽。
太白有芒兵未歇，杀青无补事堪嗟。
书生迂阔多如此，不为吟诗两鬓华。

重阳却喜无风雨，野菊迎人亦自花。
年去年来秋又老，江南江北鬓将华。
离骚如此那无酒，羁旅虽谙不似家。
但得东篱堪种菊，尽容吾子岸乌纱。

钓寂耕闲老病身，何堪附翼与攀鳞。
山中是处有诗思，天上自来无故人。
岁事共知双鬓雪，梅花又过一年春。
晴妍已有溪村兴，牛下柴车或可巾。

初信东风入彩幡，自挑雪荠饤春盘。
土牛又送一年老，野鹤不知三迳寒。
筋力尚堪耕绿野，鬓毛并欲挂黄冠。
无人共跨南山犊，便作寻花问柳看。

山蹊一色轻明玉，遮尽青青印屐苔。
元夕不知今日是，春愁政用此时来。
年华鼎鼎双蓬鬓，身世悠悠一酒杯。
好事断无人问字，竹门隔坞不须开。

池塘燕子旧人家，杨柳春寒一迳斜。
夜读自生书带草，朝饥曾对米囊花。
侯谁在矣山如昨，今我来思鬓已华。
舍馆不知何日定，竹舆鸣雨又咿哑。

天与之愚竟不移，经年兀兀槿花篱。
拙于生事可无粥，工乃穷人赖有诗。
只恁么休身是客，知何以故鬓成丝。
寒欺雪屋青灯夜，六十犹痴始是痴。

不肯诸贤季孟间，归来云月尽跻攀。
谁憎命达昔工部，未必诗穷今巨山。
两鬓雪霜多是病，一蓑烟雨可曾闲。
花前得酒微成醉，欢颊春红觉顿还。

杜宇声中鬓欲华，春风将绿又天涯。
欠随江夏无双士，共看扬州第一花。
想像烟云人跨鹤，淋漓诗句字栖鸦。
蹇馿不管唐衫湿，醉兀归鞍暮雨斜。

种田尽办瓮头春，倦矣风波谩损神。
万事不偿双短鬓，百年等是一微尘。
祇今蜗战谁知误，凡我同盟人认真。
梦亦妄生颠倒想，何如明月自由人。

晚寒闲袖挥毫手，曲角栏干倚断云。
丘壑尽容诗独步，江淮相望月平分。
艰难鬓葆成霜茁，冷落梅花带雪芬。
酒不能平诗磊磈，杯行到手已醺醺。

索米长安鬓易丝，向来书剑亦奚为。
无诗传与鸡林去，有赋羞令狗监知。
两戒山河饶虎落，五湖烟水欠鸱夷。
喜无光范三书草，此段差强韩退之。

倦客京华鬓已疏，诗颠草圣了无余。
别离菊酒才秋晚，流落椒盘忽岁除。
东阁士应羞哙伍，北山人有绝秦书。
草芦十具牛如办，却是求田胜本初。

扬州二十四桥月，莫作灞桥同调看。
诗果位登银色界，酒风流倚玉阑干。
六花比似琼花巧，一岁翻成两岁寒。
明日屠苏催短鬓，过从更觉欠袁安。

生无燕颔可封侯，贫有牛衣可省愁。
老矣江湖双短鬓，悠哉天地一归舟。
野夫畴昔友麋鹿，人世是非风马牛。
口角雌黄吾岂敢，并忘皮里有春秋。

老我不解事，束书别溪堂。
宁知十日雨，换此两鬓霜。
苔滑螾争席，云蒸蜗篆梁。
移床夜避湿，仰见天隙光。
长安亦何好，肯堕声利场。
人情爱吾庐，对此良自伤。
蚤知一官误，悔不三迳藏。
沙觜竹万个，屋头木千章。
晴当相与屐，雨亦可以觞。
毋令{圭/黾}黾曹，张王喧我傍。

嗟哉蠹书鱼，生死文字中。
向来阿房赋，谁奏明光宫。
长江一帆雨，半世双鬓蓬。
酒边得吾子，擘蟹谈秋风。
江南有茅庐，山色相迎逢。

呜呼吾与汝，生世何不辰。
每思十年事，雪涕时沾巾。
方予第奉常，堂有未老亲。
当时尔父母，绿鬓犹青春。
乃各不待年，拱木号苍旻。
祸予不自殒，降丧无太频。
骨肉才百指，踵作松下尘。
乃今所存者，欲言鼻酸辛。
我父惟我耳，尔父惟尔身。
绵延仅不绝，一丝引千钧。
所以叔侄间，不啻父子真。
岂不念尔孤，聚族守一贫。
曰惟门户故，恋恋官仓陈。
雅欲携尔俱，守舍无可人。
向来恶少子，覆辙那可遵。
譍门故自佳，尔学忧荆榛。
索居寡师友，则与不学均。
老夫本无似，嗜书如嗜醇。
少时共灯火，往往夜向晨。
但患业不精，宁往父母嗔。
尔今既婚冠，不与儿童邻。
一念及泉壤，于何敢因循。
此身所系重，安事予谆谆。
俚谚亦有之，一日计在寅。
岂伊拾青紫，声利双朱轮。
胸中无古今，几何不凡民。
嗟予父祖曾，百屈不一伸。
寸累望吾辈，诗礼俱彬彬。
奈何泉始流，遽以捧土湮。
契阔未可期，为吐肝轮囷。
幅短气则长，此纸共书绅。

石亭老入维摩室，三尺流泉长挂壁。
云寒夜半山鬼号，十年两耳秋萧瑟。
村溪水落寻山房，颜如渥丹鬓未霜。
麻姑大鹏不胜载，挽住且与歌沧浪。
菊近重阳破青蘂，犹带潘郎旧风雨。
弹冠政自不须弹，我欲挂冠神武去。

月出未出山苍苍，明毫倒射生寒芒。
光摇林彩已奇怪，月时犹在青山外。
一杯两杯呼出来，仰天喝云云未开。
冰轮碾上何人推，天凉如水青如苔。
不知今我何如哉，冰撑雪拄胸崔嵬。
欲飞上天{奭斗}斗魁，手取蟾蜍探泼醅。
醉眠老兔秋毰毸，下视茫茫青作堆。
今人不见古时月，古月长照今人哀。
繇来今古一丘貉，安用老滴成琼瑰。
如此佳月能几回，搔吾鬓已霜皑皑。
李白如在三百杯，与骑鲸鱼游九垓。

南州高士心如水，夜雨炉亭岁欲环。
朝迹只如初到日，州麾犹在两年间。
秋来竹屋多归梦，天与莆人一破颜。
馆下诸生能恋恋，眼中循吏故班班。
相传士子多于鲫，共喜府公清似山。
庆历谏臣书在否，乾淳文赋笔追还。
郎官红熟海风静，通印子肥春网闲。
心事太平儿女语，诗家尊宿鬓毛斑。
欢迎骑竹来何暮，赠别垂杨不可攀。
办与老夫同一念，不忧吾道久间关。

适禁乐令春哑，先办秋治社聋。
银胜鬓毛班白，琼丝菜缕青红。

寂莫空山久掩扉，残书谁与解重围。
推豗时作橐驼坐，恍惚化为蝴蝶飞。
春事已归双雪鬓，生涯尽在一荷衣。
夜寒扣角悲声壮，但得牛肥道亦肥。

戍角吹将短鬓华，此情付与酒生涯。
两淮无事山如画，九日明朝菊未花。
有客敲门缘问事，无田负郭却思家。
雁来不带江南信，带得新愁落晚沙。

黄州不识春风面，哙伍漫山桃李枝。
银烛夜深妆额褪，锦屏睡足鬓丝垂。
半醒半醉凌晨酒，几雨几晴寒食时。
莫怨家人多命薄，缘愁却入老坡诗。

当年意气亦堪悲，岁晚胸怀只自知。
十有九分天不管，百无一遂老如期。
灯寒夜雪渔蓬屋，春共梅花野竹篱。
衰白东风那解绿，底须苦向鬓边吹。

五载琴堂奏未央，乌纱紫绶鬓苍苍。
三鳣已集弘农兆，五柳仍分彭泽芳。
廉石一车归吏部，清风两袖付中郎。
山间甲子君知否，好向关西卧夕阳。

神清风韵高，鬓绿云鬟小。
赚尽好郎君，法华都诵了。
到头姻娅不成双，金沙月影空相照。

徒整春风两鬓垂，子规啼遍落花枝。
龙门上客家家是，锦鲤携来卖与谁。

三年三中秋，月作一样奇。
清贫不设客，老倦不吟诗。
今年更凄凉，儿孙锁秋闱。
独坐南窗下，兀兀如孤罴。
追思欢娱地，无如少壮时。
尚记壬辰岁，鹤山靖州归。
八月十五夜，月华散前墀。
诸父秋山阁，群从幽芳池。
赋诗各分韵，醉墨纷淋漓。
鹤山读我句，终夜相嗟咨。
明朝操纸来，倾倒里中儿。
一往三十载，坐念心生悲。
前辈已雕谢，诸兄亦无遗。
奇孤一身在，流落天之涯。
明月如昨日，而我鬓成丝。
天人固异分，何烦涕交颐。

相公列屋芙蓉城，烟红露绿千娉婷。
朝回迎笑拥前后，忽遭唾弃嫌膻腥。
汝曹面作死瓦色，争似平康坊里人。
连眉倒晕双鸦鬓，临春璧月阳台云。
西湖喧天歌鼓闹，列坐长筵未狎宾。
紫衣中使天上至，黄封百榼罗前庭。
海螯江柱堆{山/畾}峞，猩唇熊白争鲜新。
微哉何曾食万钱，陋矣杨家送八珍。
酒酣自有娱客具，非丝非竹非歌声。
呼卢一掷数百万，刘毅酸寒何足陈。
此时相公眼生缬，平康一笑华堂春。
鸡鸣钟动却归去，相公手自与金银。
恩缠爱结无与比，何意一朝遭怒嗔。
偶缘病起思破闷，亟遣花使传丁宁。
谁知青鸟不解事，还报从人嬉水亭。
立驱百骑捽而至，判司姓贾如弟兄。
同游七吏俱簿录，一日得钱千万缗。
大书明梏令湖曲，苏堤扫迹无蹄轮。
风流宰相推第一，但恐稷契羞同伦。
腥风霎霎塞宇宙，万年遗臭何时泯。
要当壮士为一洗，我老无力覆八溟。

春日垂霜鬓，江村乱水中。
偷生长避地，愁坐正书空。
乞米烦佳客，应门试小童。
布衾冷如铁，长夜岂堪终。

十年随牒访三高，不觉星星上鬓毛。
尚忆齑盐形夜梦，聊因椒柏荐春醪。
文盟再会知何日，臭味相投属我曹。
总是虞庠旧培植，致君当不愧夔皋。

欲暮多羁思，客行悲故乡。
背关余古木，落叶堕寒霜。
驿树收残雨，柴门掩夕阳。
此身南复北，双鬓易苍浪。

旅泊依村树，高吟似得邻。
斜风吹败叶，落日照行尘。
扰扰成何事，飘飘任此身。
客心君莫问，赢得鬓如银。

宇宙双蓬鬓，升沉尽听他。
僧居随处好，身事逐年多。
异国逢佳节，流光等逝波。
无谋长委命，言命欲如何。

此地是何乡，悬帆兴甚长。
山光分首暮，草气入林香。
断岭云归白，栖鸦噪日黄。
他年重会面，玄鬓莫疑霜。

客子愁无柰，年来鬓已秋。
尘埃自衮衮，勋业转悠悠。
岛雾沉晴树，山鸡舞画楼。
惠连有新作，一览病应休。

寂寂相思际，遥焚一炷香。
雁飞云杳杳，笛引泪浪浪。
明代谁招隠，穷游我自忙。
他时解颜笑，宁免鬓毛苍。

志业不得力，寂寥常掩关。
交疏贫病里，老疾去留间。
涉世心犹壮，经秋鬓自斑。
平生怀古意，欲语泪先潸。

衣弊履穿不讳穷，篱门和竹夹西东。
闲栖已合称高士，发兴真成继庾公。
人世鹤归双鬓上，丹霄路在五言中。
却须袖取经纶手，深入芦花作钓翁。

上得孤城向晚春，其如衰病只伤神。
鼠肝虫臂窥前辈，虹旆星车委后尘。
两鬓已霜难讳老，一机何处定非真。
愁来只有贤从事，千里相逢如故人。

可要栖身向薜萝，闲门空掩半庭莎。
天寒日暮游人少，花落僧禅覆地多。
六尺屏风遮宴坐，数椽月屋爱岩阿。
我今客气浑消尽，无奈千茎鬓雪何。

海内艰难各饱更，鬓毛宁与化工争。
春宵思极兰灯暗，晓角初吹客梦惊。
壮思不逢韩吏部，绝交益愧孔方兄。
到头诗卷须藏却，薄饭粗缯老此生。

盘陀石上少从容，秋色偏宜晚望中。
欲赋胜游无杰句，独搔蓬鬓立西风。

中年养病只吟诗，心迹悬知两崛奇。
莫笑吾侬耽此癖，镜中赢得鬓成丝。

{山/欹}巇世路九回肠，两鬓年深一镜霜。
身事龙钟应是分，谁知贫乐异寻常。

每惭疏散为吟诗，说破当知未大奇。
似此误人多少事，如何两鬓不成丝。

笑杀人来断杀肠，可怜赢得鬓成霜。
人情易变乃如此，祇有江山不改常。

夜雪合三更，昆仑兵密渡。
常时喜慨谈，此夕若亲睹。
杯行数已长，谈辩气掀举。
微酣上篮舆，迢迢向归路。
出门林尽白，飞雪正零舞。
苦寒嗟仆夫，鳖跛良窘步。
北风恶打头，灭烛失四顾。
平生功名心，每作艰危虑。
小试应危机，却舆自行去。
脚力幸未衰，乘之酒力怒。
踏雪如踏云，了不见辛苦。
尚奚畏泥涂，宁恤双靴污。
仆失莫余追，瞥若肘生羽。
鶱腾甫登桥，健翎已逾兔。
还归坐中堂，长啸默不语。
丝鬓且勿生，未谓余不武。
夜雪向桑干，立勋期晚暮。
凛凛金石心，捐躯事明主。

卖明镜，怕明镜。
从来面瘦两高颧，况复星星添鬓影。
世间万事只宜晦，明镜何须炯相对。
镜明卖却昏不磨，从教双鬓雪婆娑。

卖明镜，怕明镜。
从来面瘦两高颧，况复星星添鬓影。
世间万事只宜晦，明镜何须炯相对。
镜明卖却昏不磨，从教双鬓雪婆娑。

解鞍小憩索胡床，五载重来两鬓霜。
庭下幽花迷蛱蝶，屋头乔木弄笙簧。
棣华喜遂团栾乐，柳絮从教上下狂。
明月浮丘访仙伯，径迷芳草马蹄香。

江南三月春事浓，人间处处熙东风。
山阴亭下羽觞举，长安水边箫鼓从。
衣冠酣燕太平久，干戈浸钝铁钺朽。
神州风景虽慷慨，已付新亭一杯酒。
皇天佑宋当此时，乃眷畴作邦家基。
水晶宫里毓奇瑞，翼日生此神仙姿。
平时功业在学术，治道边防讲明出。
遂将姬旦勤劳心，一洗吴人侈奢习。
襄阳自昔天下雄，形势今处常蛇中。
彤弓玈矢自临牧，轻裘缓带惟从容。
鸡鸣而起夜无寐，切切安危以身系。
四维盘石罔遗虑，千里毫厘尚深计。
一民未饱公足食，一兵尚寒公以衣。
苍颜皓鬓已若瘠，黄童白叟人其嬉。
瞻言二十三郡国，根本其蕃赖封植。
农知奠枕士超距，岂但边人戒生隙。
几番河檄动汉关，折冲随出精神间。
平淮既敌江汉盛，救邢况尽春秋难。
往时国未一兴役，动以千金大农给。
自公边用足幕府，不费中朝一毫力。
往时馈饷识调师，粟殆不及期年支。
自公留屯上方略，粒米狼戾如京坻。
规模宏大有如此，古犹其难况今撽。
朝廷宿望四海重，中外先生一人耳。
我闻文正腹有百万兵，西贼闻之心胆惊。
胸中武库今十倍，一尘宜弗轒辒侵。
忠定昔年镇全益，一信五年方做得。
况今终始一勤字，十年之间未尝息。
噫嘻楚人申讨无日休，越人生聚几岁周。
规摹止俟机会至，社稷固赖封疆谋。
史毋比公仅羊杜，雅毋咏公止申甫。
昌唐安得十元吉，平蔡惟须一裴度。
黄扉紫闼深帝思，衮衣赤舄行公归。
愿公寿躬寿王国，牛马下走亦作寿域之黔黎。

我尝采石山头见蛾眉，且看浓妆淡抹两湖宜。
何物老妪生此儿，又睹双髻尤为奇。
五丁刻画盘古时，黛绿常假山灵施。
春风阅尽不肯笄，素螺头立鬓不丝。
梳云沐雨容为谁，相逢婉娈是似之。
古今知几经品题，我困暑役何能诗。
祗疑前山月鉴故半亏，嫦娥妒吝耶焉知非。

天风吹我上高峰，上到山头日未中。
便可高眠莫归去，人间易得鬓成童。

忆昨相从戎马间，屡披锦诰慰苍颜。
烟尘历遍疆陲役，风雪同谙道路艰。
子负此名心已白，我成何事鬓徒斑。
一杯握手无它祝，归为移文问北山。

弓剑相随几历年，鬓毛斑剥饱风烟。
可怜芦叶胡笳地，又过菊花新酒天。
耳听骅骝还紫逻，梦随白鹭过青田。
家僮久问谋归未，想笑吾顽不可镌。

半世崎岖鬓已凋，元知官职忌之招。
几番恶梦觉已晚，一片好心磨不消。
枕上岂堪思往日，樽前更莫计明朝。
此身若也填沟壑，犹有来生答圣朝。

多谢孀娥得得来，肯陪绿鬓映黄台。
剪成绛蜡灯间艳，移向青油幕底栽。
万目竞拼通夕看，两眉赢得片时开。
祗怜人亦牵丝戏，任向当场弄几囘。

几载星轺惠汉关，埴培寿脉一分宽。
数丝鹤鬓因民白，一片鸥心为国丹。
绿野高风虽独慕，黄花晚节正争看。
勋名麟阁清芬在，且伴松椿傲岁寒。

两星相比映文昌，戏彩蹁跹戟卫香。
鬓底公因民事白，眉边人卜诏书黄。
五千文字为家计，百万阴功即寿乡。
要学元和同九老，未夸耆旧传襄阳。

心已灰如鬓已皤，迫人桑荫疾于梭。
更尝万事不为少，恍悟一身犹是多。
田里乞身斯可矣，功名到手竟如何。
公余幸喜边烽静，且对樽前浩浩歌。

北帝东皇竞化工，六花吹满鬓毛松。
谁令霓卫铺张晓，来与牛鞭断送冬。
宝历明朝新纪凤，珠宫昨夜起骊龙。
驱寒乞取酒泉郡，何必荆州万户封。

壮年游戏宝峰傍，梦觉黄粱鬓尽霜。
旧俗几家罹变故，远人千里叹清扬。
酆南松槚烦君访，剑北榛芜动客伤。
赖有柳州诗唤起，莫言安顿便思乡。

古戍春归叹寂寥，老槐阴下鬓萧萧。
正愁雨久人情厌，且喜天晴物意饶。
歌吹遏云传白苎，旌旗拂日翳红蕉。
月边休听啼鹃恨，只把诗篇与酒销。

才听鸣蜩叶底声，倏闻振羽草根吟。
物情感我千丝鬓，时事萦人一片心。
读易床头新课业，回文机上旧光阴。
客怀休用嗟畴昔，更老那知得似今。

落帽寻盟鬓久皤，今朝于此上嵯峨。
云收谷浄山新霁，风定沙平水不波。
对菊使人怀古尔，思莼如我感时何。
明年把酒知何处，归到东篱更莫它。

冬当月初后，天欲试霜时。
永夜绝人语，新寒听雁知。
壮心忧国在，老计入山宜。
莫作邯郸梦，萧萧鬓已丝。

八年不见此山青，一见殊增老眼明。
鬓发已从霜露改，翠屏只在水天横。
纤尘不染皆秋色，久间相于若世情。
朝爽夕佳常领略，去来争似钓舟轻。

虚檐索笑几逡巡，不得春风不肯春。
忽睹冰肌傍官道，相逢霜鬓在征尘。
怜渠孤迥犹寒畯，慰我漂摇类故人。
犹赖东君不捐弃，枝无南北一番新。

冰霜染得鬓毛深，又复钩辀听岭禽。
老马已非筋力旧，好山重见面颜今。
地饶风物皆春意，天念尘烦为午阴。
转首十年成一梦，龙蛇满壁富新音。

强健南游抱病还，鬓毛剥落足蹒跚。
喜观云衲酬前约，莫听家僮说旧官。
幸免如陵羞在陇，将期同愿老于盘。
当家公案师拈出，更向三山石上看。

试子玉簪笔，他工总不如。
毫长宜贮墨，管净可抄书。
汝自夸淮兔，吾犹注鲁鱼。
鬓毛斑白尽，心折正缘渠。

古今题品几词人，莫怨边风两鬓尘。
不是丹青曾汝误，琵琶到老一宫嫔。

行尽青山路，楼居傍石安。
环云疑世隔，弯沼倒涵山。
瀑近晴如雨，岩深暑亦寒。
道人弄刀镊，怪我鬓毛斑。

团团堤路行无极，一株一步杨柳碧。
佳人反复看荷花，自恨鬓边簪不得。

也曾勘破到风幡，坐得形枯鬓早斑。
衲子指为真铁汉，江神幻出小金山。
华亭浪急翻船入，葱岭云深挈履还。
香烬未寒行道处，萧森翠竹护禅关。

羡公博学今扬雄，未许蜀珍专瑞蜀。
喜公奉使今鲜于，又见福星来照福。
我初敬公因谠疏，万言批鳞折五鹿。
我转敬公缘清操，高吟放鹤孤山麓。
今兹仗斧更仁厚，庭草不锄生意足。
忧时两鬓白发增，爱贤一念缁衣笃。
衰予归卧西河上，都骑时来寻涧谷。
清言竟日无尽藏，想见胸中几天禄。
若人盍置论思地，垂弧定有锋车趣。
去年五言称公寿，今年笑指湖山绿。

吁嗟肤使襟期厚，来顾陈人老鬓班。
席地樽开樵舍畔，停云兴在玉柯间。
不知天上皇华贵，也共山中半日闲。
好向金门领名胜，独留一叟弄潺湲。

一从醉别画堂前，鬓乱钗横语笑颠。
最是恼人肠肚处，借婆裙子拜婆年。

南溟未击水三千，涸辙心难一息安。
拟向伊吾驰马武，并于易水吊燕丹。
拳拳空自鼓齐瑟，落落真成适越冠。
半世辛勤成底事，星星鬓发渐成皤。

缘空宝镜一轮新，何处纤云更敢侵。
四望孤城连远塞，几声哀杵间寒砧。
月明飞鹊无依地，夜静征鸿有过音。
报国寸心空耿耿，可怜鬓发已侵寻。

帘卷黄昏月似眉，瘦梅淡月两相宜。
樽前况有人如玉，鬓畔疑横竹外枝。

布衫裁就短平腰，两两三三步小桥。
粗态撩人在何处，山花鬓畔露村娇。

受风蓬鬓三千丈，何日金钗十二行。
逆旅相逢成白眼，可怜空学捧心妆。

马上风沙乱鬓蝉，膻乡同地不同天。
琵琶何用弹深怨，出降乌孙更可怜。

蓼滴辛盘色鬭鲜，已将春到酒尊前。
金幡不用吴娃祝，自唱新词插鬓边。

賸欲收神省费心，三生痴癖本来深。
典衣寻访晋朝画，折简借观雷氏琴。
帖字逼真尝细拓，诗联敲稳每长吟。
镜中一笑成何事，鬓影秋丝日见侵。

十年客路叹飘蓬，历尽风霜鬓欲空。
睡少半疑茶作祟，愁多全觉酒无功。
数蛩厌静鸣秋雨，一叶惊寒落晚风。
惆怅故园归未得，草荒篱下菊花丛。

新营一榻养天和，独喜身闲鬓未皤。
药性不谙缘病少，花名惯识为吟多。
移书晒日防留蠹，写帖临池拟换鹅。
不到玉峰今两载，故人情味近如何。

血汗文场日未东，秋香压倒万花丛。
几年豹隠山中雾，一息鹏抟海上风。
魁业正须期远大，微官岂足论穷通。
龙门有客来相访，为说忧时鬓已翁。

旧日重阳，今日重阳，篱菊披金浅浅黄。
休讶去年蓬鬓，今岁半成霜。
喜得同人相访，那边风景，此间风景，且莫论量。
相与对花赊一醉，高歌大笑，手舞足蹈，听教人道掣颠狂。

凤帏晓起鬓{髟/龙}松，枕肉初生酒晕红。
一把柳丝挪在手，沉吟无语对春风。

占断淮南势，西风入鬓毛。
一江流不尽，多景最为高。
斜日迷烟树，孤帆送客舠。
兴怀人物少，今古等秋毫。

吾今两鬓已成丝，每每逢春独自悲。
最恨秋千无力上，风流不比少年时。

落落功名鬓早斑，蹉跎心事十年间。
看来只合归湖上，渔钓丛中尽日闲。

吟轴卷还开，行歌兴尽回。
买花浇换叶，开径扫苍苔。
巾学凉纱样，衣从薄苎裁。
潘郎羞鬓白，多是为秋来。

无言情脉脉，美人久相隔。
道阻修且长，春草几番碧。
凤钗冷鬓云，鸾镜轻云羃。
昔为比翼鸟，今作孤飞翮。
愁绝寄郎衣，腰瘦裁宜窄。

日煖梨花雪，风吹杨柳绵。
春逾三月半，梦忆十年前。
诗借鶑声和，书无雁字传。
东君还似旧，吾鬓叹皤然。

落落功名鬓久斑，重游京国又何颜。
早知寸禄荣家晚，悔不当初便入山。

姚黄魏紫恼人看，罗袜成尘俛仰间。
蜀魄声乾花有血，湘灵泪尽竹无斑。
年光冉冉趋双鬓，暮雨霏霏失四山。
老里情怀天地窄，莫教一日酒杯闲。

古寺沉沉昼日长，泠然清响发僧房。
昭君别去颜如玉，苏武归来鬓已霜。
山水无端言尔志，炭冰何事置吾肠。
老来却爱虚檐外，雨滴梧桐一味凉。

相逢已恨十年迟，买酒吴山一夜诗。
明日送春仍送客，柳花风飏鬓丝丝。

雪花风细拂春旗，一色云边漏暖曦。
群吏守文行故典，长官书祝致新祠。
土牛底事遭身碎，彩胜随时把鬓欺。
争似野人闲可睡，枕边搔发自吟诗。

早起看花露，西风把鬓欺。
心清多在道，梦好亦成诗。
过但思求己，生无事皱眉。
功名缘底事，到手却如迟。

可怪轻寒薄短衾，起来搔首傍灯吟。
百年易老风前鬓，万事难侵水样心。
雁叫云天秋渺渺，虫鸣露砌夜沉沉。
朱丝自写无人识，一曲寥寥太古音。

帘底临鸾惜岁华，鬓云慵掠宝钗斜。
落梅香断无消息，一树春风属杏花。

早起看秋意，山前深未深。
水香飘远渚，晴色上平林。
风雨一双鬓，江湖万里心。
何期来此地，时作短长吟。

彩胜飘春上鬓蓬，倚栏一笑问东风。
青青柳眼梅花面，才染阳和便不同。

才出城门兴便浓，晴光野色两俱融。
柳方染得三分绿，桃已熏成一半红。
山涌林峦荒寺隠，湖分港汊小舟通。
相携各自论年事，几度春风上鬓蓬。

知君肺气如少陵，十年鬓发秋风生。
九韶山前石锺乳，坐致不得心峥嵘。
玲珑鹅管截玉肪，黄金铛里然枯桑。
连明更仆百万杵，朔风卷海凝朝霜。
清诗浊酒桥亭别，此日身心等瓜葛。
为君一涴书院胸，要看笔尾生长虹。

春日长，长安贵游踏春阳。
游龙八尺黄金装，狎客沈宋交金张。
真珠结屋贝作堂，锦裀七十二鸳鸯。
吴姬赵女罗丝篁，熊蟠豹胎桂为浆。
主客一饮累百觞，帏风幕日绮绣香。
白昼铜盘飞蜡光，行乐未足光阴忙。
恨无长绳系扶桑，何曾得知春日长。
山中腐儒鬓欲霜，蜗牛庐中狮子床。
二十七种饭瘦郎，过午一枕无何乡。
起来煎茶竹风凉，半丝不挂万虑忘。
从渠门外尘如马，落絮游丝相枕藉。
斜阳窗户一编书，日长只在茅檐下。

纷纷卜肆深五行，子以逢掖能知星。
儿时上学眼如烛，夜夜仰面看天庭。
埃风{土盍}雨彤云里，日晏肠鸣市无米。
百钱下帷学君平，窗户中有吾伊声。
亦知东坡磨砚厄，梅荒孤吟鬓霜白。
安知神奇亦有臭腐时，不见春秋书陨石。

兰枝蕙蒂交西风，北湖欲秋莲子红。
金精山前种荒客，骑马又逐湘云东。
三年湖上招秦七，醉墨题诗秋露湿。
老蛟起舞听吟哦，幻作青童傍船立。
仙人吹笙调凤凰，引手赠我青瑶章。
黄心木断海尘起，山鬼无路啼幽篁。
慈恩玉槿飞晴雪，龙居镜泉漱香月。
佳人归去暮雪深，白鸟飞来新雨歇。
子城鹤语楼头烟，平分风月今吟仙。
石桃花映彩衣发，橘井笔倒寒蟾干。
半生辨君床下拜，昔日裹头今鬓改。
世无此乐三百年，为君起舞秋风前。

黑猪渡河天不风，苍龙衔烛不敢红。
一缾何处马背倒，芰堘藕荡漫西东。
西风佳时数重七，乾鹊桥成云□湿。
兰膏香冷梦初回，花馆月寒秋又立。
岐山千岁无凤凰，玉帝夜行龙虎章。
九仙拍手一佛笑，橘花多处开笄篁。
卓剑泉深酌晴雪，叉鱼亭空倚寒月。
秦郎椽笔玉虬飞，雪壁流云香味歇。
三年两鬓吹蛮烟，浪说梅福能神仙。
金精秋寒木鹤瘦，银湾水落芝田干。
乞身归去望云拜，蓬莱浅清风物改。
停云有赋应年年，相思起立梅花前。

去年君上西湖船，白纻如雪春风前。
今年君上天街马，柳汁浇袍生色画。
人生穷达那得知，宰相正用时来为。
爱君负大积者厚，万里转轴辞门畿。
蹇予食籍闽州饭，书桉尘深鬓丝短。
西风一夜入山城，南雁无情秋梦远。
宏斋老师鲁灵光，乞身不许犹周行。
老臣政尔仗经济，世道亦复关行藏。
零陵千官闲言语，重见笺诗出乌府。
瀼西白石渡头船，且唤漫郎听夜雨。
一官局束为人鞿，宇宙风物皆危机。
短章醉墨江南路，却爱当年未第时。

冻雨年催尽，羁愁梦作归。
风尘双鬓短，宇宙寸心微。
长此忧危集，终然计虑非。
甲裳生已免，未得怨无衣。

雪意苏寒瘴，云阴失夕阳。
微官远兄弟，愁鬓入风霜。
故国梅花梦，新年竹叶觞。
不眠应守岁，灯影隔邻墙。

畸客残僧寺，匡床独夜身。
乾坤为正统，獦獠尔何人。
梦破惊秋短，愁多入鬓新。
望霓空感慨，赤日雨如尘。

我尔梅花国，书来岁月深。
熟知生世理，老尽别时心。
雁信边声落，霜空海气沉。
鬓毛相对白，可惜不同吟。

吟得秋痕入鬓髭，梅花窗下一编诗。
梅花奇处君知否，不在春风烂熳时。

别久重来有此亭，鸣球敲筑碎风棂。
却怜客鬓垂垂白，不奈霜枝冉冉青。

旧嫌诗被西湖隔，一笑谁教却此同。
为有简书闲不得，不知吟鬓又秋风。

月过阑干客睡迟，官河桐叶学鸦飞。
鬓丝不了三千丈，也费秋虫促夜机。

急景自忙人自闲，小窗趺坐对南山。
雪花到地无寻处，都在诗翁两鬓间。

六宫粉黛谩三千，妃子椒房宠自专。
应恨长门锁秋鬓，君恩也赐洗儿钱。

两山不隔一层云，金鲫池边夜打门。
袖有新诗期短鬓，室无奇字枉芳樽。
客程怀抱仍春潦，人事间关可梦魂。
离合悠悠自生理，别情吟恨不堪论。

四方上下忽相从，君信西来我信东。
剡雪不乘清夜兴，军山依旧梦魂中。
合离有数机如发，岁月无情鬓欲翁。
斜照一林云百树，吟筒翻作递愁筒。

金鲫池边伤晚风，莲花峰下倚长松。
水程半月孤蓬雨，客饭浑家野寺锺。
心事岁寒诗眷属，鬓根秋色老形容。
片云影里湖湘隔，莫爱新吟寄短封。

坛下松声江上潮，坛前天近北风高。
山腰洞黑藏丹灶，云顶秋深落石桃。
逆理偷生虽世论，离群独立亦人豪。
仙家尽有青精饭，不与吟翁绿鬓毛。

混辟无穷运以刚，积阴打底有微阳。
驱驰道路年光晚，收拾身心意味长。
三日南风天不雨，一编周易鬓微霜。
乾坤只在梅花上，梅不能言心自香。

压脑文书坐得牢，偶然散诞此江皋。
一春冷雨鶑花老，十日新晴麻麦高。
鸟迹窎留仓颉字，草香撷出屈平骚。
不知何许缫车动，又送新丝入鬓毛。

攽春过了雪犹勍，枝北枝南开未曾。
风雨闭门人守岁，江淮断道士椎冰。
说三生梦溪桥酒，抄一年诗纸帐灯。
世事正长双鬓短，客床无寐曲寒肱。

天亦何曾忘此翁，颊红留待醉春风。
剩吟诗在何妨老，只欠官称未是穷。
五夜月痕云一角，十年风物鬓双蓬。
□□□□□□□，倘有江船吾亦东。

洛社当年留样子，客中正可饮亡何。
樽前聊复会真率，殿上相期侍馺娑。
事意旧游忘鬓改，坐分前席觉年多。
西风管取都长健，更插茱萸上嵬峩。

此日旧无灵运屐，参差今有盖头茅。
自怜后死罹兵革，枉有闲愁上鬓毛。
泪尽不堪怀故国，诗来端喜得同袍。
梅花夹雪无饶景，惜许吟情与病遭。

参差曙色走归云，落月犹高欲近人。
客鬓已随时事改，风光犹逐世情新。
孔方不是折简客，白堕真成入幕宾。
忽有微吟生眼界，山光遥映雨如尘。

人日才过春日至，薄醪生菜旅亭头。
慈亲鬓发垂垂白，应看诸孙弄土牛。

偷得湖斋半日闲，有梅此地即孤山。
瘦边似我腰全沈，白处怜渠鬓亦潘。
惟有竹君同所好，岂容蝶使戏其间。
调羹莫作儿童语，老眼相看在岁寒。

殷勤天女供，那复一尘生。
质淡全身白，香寒到骨清。
常留雪中看，遮莫鬓边横。
万古月宫桂，犹吾异姓兄。

到得芳天闹众葩，相思一夜鬓成华。
阆风归去无消息，梦寐犹应见此花。

鹤发童颜两鬓星，一经庭训已成名。
倏惊南岳长庚堕，怪底西岩暮日倾。
爵锡九重恩正洽，骨埋三尺土犹馨。
贤郎连步从阶上，次弟褒封到墓茔。

束担出荆扉，征尘染敝衣。
人怜双鬓改，我悟半生非。
抱璞今谁诉，知音古亦稀。
寻思无一可，吾道欲安归。

贵客宁知拂征琴，郢人漫倚引商音。
那堪岁月化双鬓，空有悲欢寄寸心。
囊底有方餐白玉，床头无术致黄金。
抗尘走俗曾何补，却羡鹪鹩托一林。

派溪有水碧无瑕，结屋临溪钓隠家。
穉子敲针依柳树，扁舟罢钓泊芦花。
子陵辞汉千年远，尚父归周两鬓华。
祇恐客星难障掩，一竿未足了生涯。

客里厌芳尘，凄凉又问津。
向南人去远，归北马嘶频。
野水荒城暮，孤舟海树春。
故乡非久别，已觉鬓毛新。

回首郡城东，春残碧树中。
落花千点恨，疏雨一帘风。
白雪侵新鬓，归心逐断鸿。
茫茫事如此，何必怨途穷。

角送重城月，微风入夜凉。
身轻长是寄，吟苦未应忘。
坐久灯成烬，愁多鬓欲霜。
百年还老去，谁可继余芳。

愁极鬓成丝，沧江梦未归。
鸟啼山雨急，春尽故人稀。
晓润侵吟壁，寒云绕竹扉。
向来诗满束，应是与心违。

阖门烟霭外，地阔水城高。
蜃气蒸吟鬓，霜风入缊袍。
数程秋岸雨，一饭野船蒿。
若问当时事，人夸有二豪。

天涯身尚寄，何日向东州。
一夜霜欺鬓，连朝雨送愁。
梦多吟作祟，闲极懒为雠。
若问浮生事，无心即是谋。

江湖寥落转飘蓬，归梦年年逐去鸿。
吟鬓一番春又半，杏花无语立东风。

依栖崇儒里，咫尺鸟名山。
奈以红尘隔，因之举步艰。
穿花晓漏彻，何如桑者闲。
廿载为形役，今得拂衣还。
自酌龙湫水，照映鬓毛斑。
山灵应诮我，对之发赧颜。
题彼双脊令，饮啄就清湾。

倦倚柁楼闻鹤唳，半生此地一经过。
机云故月荒凉宅，湖海新秋浩荡波。
晓{舟定}红莲商客市，夜窗白苎女儿歌。
吟边冷被沙鸥笑，衣化京尘鬓亦皤。

京国逢除夕，栖迟鬓欲霜。
春声生竹爆，岁色动椒香。
戒睡听鸡早，占诗探茧忙。
烛花频送喜，儿女笑烘堂。

瘦策松间日又斜，更过东崦吃僧茶。
丹青岭树明寒叶，水墨江天噪乱鸦。
付酒一杯真乐事，读书万卷是愁涯。
更尝世故知闲味，河水依然鬓自华。

何事笑痴儿，看山秋正宜。
三年三到寺，一度一题诗。
蜗篆避书壁，松钗落砚池。
夜寒砧杵动，归思鬓先知。

绿稠红欲尽，架竹引酴醾。
葳蕤晴雪艳，汗漫春风枝。
燕鶑相见晚，蜂蝶正忙时。
芳辰似历块，乐事犹残棋。
可怜香骨销，但有绿鬓垂。
春归恨难挽，浮絮盈芳池。

病眸犹远眺，惟恨鬓霜侵。
稻色云连亩，桂香风满襟。
野桥横落照，晚磬出幽林。
牧笛数声外，明霞衬碧岑。

此月才过禊事修，芳辰冉冉逝如流。
牡丹开了寒应尽，燕子归来春又休。
衰鬓难将新绿染，颦眉岂为落红愁。
劳生扰扰何时足，已拟抛家理钓舟。

逸气飘飘似欲仙，不论茅舍玉堂前。
众芳无此风神秀，十友推为行辈先。
佳实尚堪为世用，香名更喜有诗传。
萧萧白发差同色，也欲拈花上鬓边。

希年七十又加零，渐脱尘缘万事轻。
冉冉壮心随岁减，萧萧衰鬓与霜明。
愁倾白堕嫌无量，老对黄花更有情。
欲写秋容到寥廓，却惭健笔欠纵横。

两溪浮玉浸晴空，万井楼台一苇通。
舟过恍如蓬岛客，人行疑在广寒宫。
青山迎送犹佳友，绿鬓往来成老翁。
遐想坡仙莘老辈，迩来那复有遗风。

鬓雾鬟云衬脸红，嫣然一笑倚春风。
直疑倾国倾城魄，聚入此花颜色中。

怪得寒灯昨夜花，五更归梦倏还家。
多情儿女伤离别，争挽征衫问鬓华。

西风日夜起，江上枫叶赤。
可怜未归人，复送行远客。
相见鬓毛改，转觉世路迫。
他日慰相思，岂必在书尺。
薄俗能移人，出处当自力。

苦无住山资，千里远为客。
兄弟会面难，双亲鬓毛白。
故园书不来，愁绪日夜积。
满庭枯草根，忽复化新碧。

逝水尚东流，白日易西没。
悠悠天地间，二物何飘忽。
促迫于生人，绿鬓成华发。
昧者不自知，终朝常汩汩。
利欲沈厥身，其本已先蹷。
孰若缮真性，以自固灵骨。

一身素贫窭，四海长为客。
客涂不可穷，老去少筋力。
贱者人多弃，风霜变颜色。
归来旅亭下，倚杖三叹息。
只字不堪煮，万卷亦徒积。
未如田舍翁，耕桑了衣食。
身世蚁旋磨，日月驹过隙。
百年竟何为，鬓发空皓白。
乾坤渺难冯，倦羽复奚适。
一枝愿深栖，庶以避弹射。

世路饶风波，生平有终极。
东西苦漂荡，鬓发非旧色。
倦鸟怀安栖，老马思故枥。
万类虽不齐，彼此各有适。
富贵亦偶然，何须置胸臆。

逝水向东流，前后浪相续。
尼父达机兆，川上叹不足。
人生天地间，百年诚短促。
菁华草头露，光景风中烛。
两鬓成枯蓬，萧萧不再绿。
那知今日欢，不是明朝哭。
所仰唯圣贤，亦复归鬼录。
而况顽冥者，厥身沈利欲。
随流不知返，终世常仆仆。
大化一朝尽，腐灭同草木。
岂若黄绮徒，居然在空谷。
于焉自逍遥，其人美如玉。
吾生千载余，犹知慕遐躅。
寤寐斯不忘，耿耿在心目。

东西南北人，寂寞住岩涧。
年衰鬓凝霜，客久衣绝襻。
何须念粱肉，且复饱藜苋。
犹患有吾身，身死即无患。

一舸寒江上，萧萧两鬓华。
不唯伤道路，终恐委泥沙。
宿雨添山霭，秋风起浪花。
故人应念我，梦里劝还家。

几岁远辞家，劳生讵有涯。
客居终不稳，诗鬓独先华。
扫叶江风厉，侵床山月斜。
念归归未得，清梦入烟霞。

少年为远戍，两鬓已{髟/思}{髟/思}。
百战功谁赏，空闺信不来。
乡关成梦境，边月是愁媒。
听彻胡笳曲，寒声转更哀。

客涂方浩荡，岁物正萧条。
相见江城暮，俱伤鬓发凋。
阴云将变雪，寒水不成潮。
明日还为别，离愁未易消。

荒烟迷小市，细雨隔遥津。
麦浪农畴晚，桐花客路春。
几番时序换，两鬓雪霜新。
唯有溪边鹭，相看似故人。

盛德方为贵，虚名底用高。
异时游荡子，今日儗萧曹。
红粉催身朽，清霜入鬓牢。
势穷人事改，槐棘等蓬蒿。

客路何当极，家林久未还。
只今明镜里，又觉鬓毛斑。
夜雨添春水，寒云没晓山。
彊吟无好思，佳句也应悭。

空中窴至理，彼我两俱忘。
自有心如铁，宁嫌鬓似霜。
清泉随涧远，古屋入云长。
此是吾安处，陶然乐未央。

晚来闲步阅秋光，田上人家尽涤场。
远浦寒波浮雁鹜，荒山落日下牛羊。
客鬓已非当日黑，菊花空似去年黄。
因听翁媪言音异，又复令人忆故乡。

又看景定新颁历，百岁还惊五十过。
忆昔壮怀多旷远，只今衰鬓已蹉跎。
飘零世路饶荆棘，展转归心念薜萝。
春草夕阳江上去，不堪回首一长歌。

一生踪迹任浮沉，两鬓何为雪易侵。
不可破除唯道义，最难凭托是人心。
清溪路口闲云合，白版门前落叶深。
老子衰年懒酬应，若非同伴莫相寻。

禅翁八十鬓如霜，冷坐云边旧竹房。
唯放此身长懒散，更无余事可思量。
飞流激石泉珠迸，斜照入林松影长。
即景成诗疑未稳，更寻樵父为平章。

西风吹鬓鬓成霜，变异无端那有常。
交友后先同昨梦，老人八十尚他乡。
书空雁字行疏密，泣砌虫吟韵短长。
尽是客中秋意绪，谁能对此不凄凉。

荷叶似侬鬓，荷花似侬妆。
夫婿常别离，羞见双鸳鸯。

故居抛水石，客路厌风霜。
衰鬓从教短，余生不愿长。

垂老飘零两鬓华，重阳又复对黄花。
明年决定谋归去，免使禽猿有怨嗟。

秋中唯此夕，雨蔽月圆时。
握管沉幽思，临轩失旧期。
孤灯花谩落，良会信成亏。
宋玉悲潜长，安仁鬓亦衰。
檐声愁里滴，星度暗中移。
到晓休临鉴，霜髯只自欺。

寒月照沙头，轻风引客舟。
挂帆重旷望，举櫂复夷犹。
地势连吴越，星躔次斗牛。
雁烟萦别思，渔火点乡愁。
双鬓谁怜白，单衣自怯秋。
明朝定相忆，独上水边楼。

空山一草庐，住来忘岁月。
孤身同梦幻，两鬓任霜雪。
纷纷蛮触争，颇若大琐屑。
予虽知其然，不欲有分别。

世独休分渭与泾，鸿飞祇合自冥冥。
也知鬓发变霜雪，终爱山光来户庭。
蟆傍花阴窥蛱蝶，蜾归筠管祝螟蛉。
从今万事都抛弃，尽读香山一藏经。

萧萧两鬓如凝霜，险阻艰难曾备尝。
少年气节尚奇伟，老来事业成荒唐。
盗贼纷纷安衽席，衰翁秋晚犹𫄨绤。
明月皎皎星宿稀，夜静入门徒四壁。
四海知音今已矣，仰天太息悲风起。

老去无成鬓已斑，纵心年几合清闲。
如何得意云山外，更欲游心诗酒间。
大字写诗酬素志，小杯斟酒发酡颜。
春雷惊起千年蛰，笔下苍龙自往还。

时时醇酒饮些些，颐养天和以代茶。
无雨将成大凶岁，负城非有好生涯。
身居畎亩须忧国，事委男儿尚恤家。
人问老来何长进，鉴中添得鬓边华。

六十残躯鬓已斑，缪称仙术有□□。
时来孺子成功易，势去圣人为力难。
虽则筋骸粗康健，柰何情意已阑珊。
著身争处明开眼，三十年来看世间。

得处亦多矣，风前任鬓班。
年过半百外，天与一生闲。
莹净云间月，分明雨后山。
中心无所愧，对此敢开颜。

庚星一点光无涯，日来飞入江东家。
江东江左旧声气，叔氏得之真差事。
归来瑞光凌九霄，叔氏喜亦迎眉鬓。
家人惊起偏物色，袖中却得真英物。
螟蛉须信逢蜾蠃，莫惜丁宁长类我。
他年解有速肖时，会振风流旧江左。

桐江㧑袂蚤三年，把臂重来讲旧篇。
陌上风尘成底事，鬓边霜雪但悠然。
虬蟠我亦思沧海，鹗荐初方上碧天。
忍把离杯又抛掷，别愁纷泊满春烟。

予年四十四，发白成衰翁。
非有高盖车，曷与贤者同。
嗟予出寒远，家世尝力农。
十九登科第，圣彀参英雄。
十年出吏选，校书蓬陼中。
天子投采拔，谓有谏诤风。
既叨言责地，蹇蹇思匪躬。
窃不自度量，语剡奸邪胸。
一毫抗千钧，摈落无流踪。
同时皆骧首，金紫班著崇。
唯予守长乐，幸就禄养丰。
八年江海外，再上螭阶东。
四十入西阁，宿仇司化工。
蒙锦投机阱，唯赖天听聪。
代言游禁密，侍从多从容。
寻行京兆事，系断露铦锋。
是职非所好，辄以死竭忠。
愿辟大幽都，为君囚四凶。
愿拂四省堂，为君延夔龙。
愿舒泰山云，甘泽成岁功。
愿回太清日，晴景破阴蒙。
愿跻万人寿，夭扎终不逢。
愿令编户富，食衣无困穷。
群臣走率职，陛下居法宫。
文彩成礼乐，筹略羁夷戎。
意言亦良苦，精神庶潜通。
短步趋远道，心健力不充。
早衰鬓已华，忧伤乃自攻。
我知古人心，生德贯上穹。
何为论贵贱，贵畏非大公。
南归虽云乐，此念殊忡忡。

江南寒薄春尝早，花卉入春先自老。
嗟予衰病不及时，出见池园半青草。
纵有余葩在叶间，行看落片随风扫。
寻春已过索莫归，重忆欢娱耿怀抱。
虽然妖艳难再得，但只逢花须醉倒。
二月中央寒食朝，墙隈忽见梨花飘。
开门四顾粲然白，传催翠帟宾朋招。
长吟环遶不知数，渐值明月临清霄。
谁翦轻云成碎蕊，天留密雪封枯条。
重重尽挂珠缨络，簌簌初呈𫂆步摇。
傍花行酒发新唱，满座例举黄金瓢。
西都姚黄高一尺，扬州宝髻分双翘。
幽香绝艳信尤物，设欲置之千里遥。
壁门写生亦名画，未免五彩涂鲛绡。
莫如此君慰人意，相对一笑开无憀。
古来英豪多感激，坐使绿鬓朱颜雕。
劝君且作梨花饮，慎勿称量别流品。

丈人几八十，岁晚益穷经。
阴阳判九六，天地环丙丁。
初若发泉穴，渐已澄沧溟。
所宝非世有，愿充天子庭。
问我久京国，鬓发何星星。
无乃矜才能，吐论生风霆。
不尔负洁修，扬眉自娉婷。
昏翳本来性，憔悴百岁形。
子知大方家，真精潜杳冥。
万化一相遇，起灭如秋萤。
而于须臾间，计较罍与瓶。
膏消见远照，水烬闻余馨。
唯公恳恳诲，敢怠拳拳听。
追思响践历，愧汗曾未停。
决然趋所适，金刀贵发硎。
去矣汴流驶，薰风送扬舲。

仲春一浃，我生之辰。
纪岁之行，五十有五。
慈亲是时九十二，称觞献寿于膝下。
曾孙满前侑以词，慈颜强饮至酒所。
我今鬓发白垂丝，挥拂莱衣辄起舞。
愿亲长年无穷已，愿儿强健典州府。
不富不贫正得宜，如我奉亲难比数。

缕缕青阴拂去鞍，雨花狼籍颤春寒。
年光别绪侵入鬓，莫向离亭子细看。

霏霏细雨勒梅黄，一望春容十断肠。
平芜古柳青青遍，独使潘郎两鬓霜。

江上行人空自愁，壮年双鬓已惊秋。
不知风里千重浪，何事无情也白头。

二十五年间，三回共往还。
那知临白首，相失向青山。
想像音容在，侵寻鬓发斑。
平生多善行，应不下尘寰。

佳友相辞去，西游卒未还。
单车行数月，万水与千山。
雨雪年华晚，烟尘道路艰。
莫教音信绝，添我鬓毛斑。

两弯弓月眉端照，一朵松云鬓畔归。
欲默不能言不可，娇心无著凭青衣。

少年贱生理，嗜书彊解事。
长怀希南风，趋数惭北鄙。
乾坤双鬓改，日月寸心死。
誓从鹿豕游，乃复叨一第。
两年三作别，云雾生马耳。
临平二月春，花事归桃李。
独寻处士梅，三肃湖边水。
一官未得仕，畏首复畏尾。
旁观未知羞，自愧已无地。
悬知簪绂禽，扰扰事万起。
终当绿雾中，友彼乘龟子。
南柯不世勋，仅足雄众蚁。

半月陪杖屦，此别情讵忘。
平生两知心，踪迹长相望。
兹游天相之，檐雨对夜床。
旅行得心朋，在客如家乡。
如何遽此去，泛彼天台航。
知君爱奇观，赤城有霞光。
傥逢五百尊，问我今行藏。
诗骨瘦未改，双鬓尘已苍。

几载辛勤有此堂，芝峰直面丽谯傍。
千章山木朝烟合，百尺楼阴夜月凉。
物我本于仁上一，居诸偏向静中长。
衰年烛武知何用，空有忧时两鬓霜。

身世漂流付等闲，向来感慨鬓毛斑。
唤船载梦西兴渡，借屋盛书北固山。
开到黄花风渐锐，照残清野月频弯。
江流送我东来了，何日潮头送我还。

岁除明日是，心事落梅边。
节物催双鬓，情怀欠少年。
桃符依帖写，竹爆应声圆。
椒颂无人献，酴酥亦自煎。

失脚江湖久，忧时鬓欲皤。
壮心驰北阙，痴梦绕南柯。
万里关山远，一春风雨多。
穷檐茅屋下，忍听扊扅歌。

地隔马牛风，村居野兴浓。
宦情随蝶梦，吟鬓觉龙钟。
竹外琴三叠，梅边信一封。
怀人不可耐，山水几千重。

怪得檐前溜，原来是雪消。
山枯空有骨，水涸不成潮。
寒雁鸣沙碛，饥鸦啄柳条。
物情总如此，吟鬓任萧萧。

竟日延荒寺，秋声不可歌。
磬中闻午至，石上见寒过。
野鸟心常肃，孤僧鬓已皤。
欲归情不尽，门外夕阳多。

寒谷有春意，南枝向北山。
自经题品后，落在是非间。
林外竹相亚，篱根鹤伴闲。
折来休用插，恐点鬓毛斑。

未了江湖债，风霜鬓欲华。
吟身长是客，旅舍不如家。
山色笼晴昼，湍声漱浅沙。
不因缰锁絷，来此老烟霞。

晚趁归舟醉复醒，一湖烟水淡冥冥。
自怜吟鬓新添白，强学游人去踏青。
足迹未经龙井寺，梦魂常绕冷泉亭。
何时携手同登览，花满乌纱酒满缾。

星星吟鬓已成翁，万斛尘埃一笑空。
自是黄花留晚节，肯将憔悴怨西风。

鬓蝉雕落柳眉颦，惭愧三郎不见嗔。
一病早知尸解去，定无罗袜堕边尘。

绿蜡红纱满路新，翠眉蝉鬓往来人。
榕阴门户香如雾，十二天街无此春。

蒲团清夜话，吟鬓任鬅鬙。
瀹茗迟留客，焚香静对僧。
岚蒸侵砚版，月冷逼禅灯。
万籁俱岑寂，呼童亦不譍。

抚字及催科，三年鬓已皤。
公心如日月，浮议任风波。
父老颦眉说，儿童拍掌歌。
归装无一物，空有绿旗多。

天与之愚竟不移，经年兀兀槿花篱。
拙于生事可无粥，工乃穷人赖有诗。
只恁么休身是客，知何以故鬓成丝。
寒欺雪屋青灯夜，六十犹痴始是痴。

崇冈峻岭欲凌霄，鸟道行边去路遥。
客里恰逢三伏暑，程头方到九秋桥。
不堪流水鸣呜咽，赖有诗篇慰寂寥。
但得此身强健在，任渠皤鬓自萧萧。

当日曾弹贡禹冠，悬知出处独今难。
宁将退翮翔千仞，谁肯模棱持两端。
风雨笔头犹老健，江湖吟鬓未凋残。
十篇话破平生事，留与时人作样看。

江湖岁月易销磨，振锡归来鬓欲皤。
性懒吟编多散逸，门闲俗客少经过。
虚檐破处悬蛛网，落叶空中见鸟窠。
一片师心谁会得，半窗竹影绿婆娑。

雪后湖清浅，令人心眼开。
林疏知寺近，冰合碍舟回。
寒色欺吟鬓，斜阳入酒杯。
山行已清绝，况复是寻梅。

石磴手难攀，林深去复还。
人行啼鸟外，僧住白云间。
野兴平秋水，吟魂绕暮山。
马头风作恶，潘鬓任阑珊。

道人神貌古，双鬓欲垂肩。
坐席容三尺，浮家住一船。
养生凭佛果，持钵信人缘。
早泊桥梁下，蓬头起白烟。

行藏自有意，非命亦非时。
洗耳笑心褊，折腰惭悟迟。
荣枯花上见，寒暑鬓边知。
独立衡门下，悠悠千古思。

鬓丝千缕去冲寒，酒放诗豪强自宽。
天下英雄从古少，人生遇合至今难。
婚姻债里抛吟屋，雨雪声中起客单。
造物与君强健在，归囊知有暮年欢。

新种黄精助晚粮，生涯小小拙何妨。
春风吹鬓不重绿，白日笑人长自忙。

百指忍贫需远次，壮心销尽鬓丝知。
身如韦素居常泰，官被声名折得迟。
束檐喜闻千里戍，出山唯有十年诗。
兰亭风月应须记，人物依稀似晋时。

因缘还是范湾边，干巽峰高四应全。
千古青山逢具眼，数茎秋鬓近衰年。
倒骑黄犊循来路，贪看行龙下远田。
惭愧邻翁为指说，传闻此地产英贤。

扰扰利名役，鬓髭霜雪侵。
要知充此性，即是悦吾心。
有道境常裕，无营味最深。
纷华安肯羡，出见更酣沈。

青春无复驻年华，几度江梅暗忆家。
惆怅新愁添白发，鬓边如雪映寒花。

长安二月春正浓，长江二月风正急。
城头杨柳雪絮飞，道傍黏雨沱潦湿。
邯郸谁家侠少年，上马意气挥金鞭，下马扫笔大如椽。
兴来一石未能醉，剧饮数斗口流涎。
玉山跌倒扶未起，金鞭留当酒家里。
隔楼仿佛画眉人，相邀夜宿鸳鸯被。
睡魔不醒五更钟，笛声吹断相思泪。
嘐嘐鸣鸡将度关，欲去未去踟蹰间。
道逢项庄把剑舞，楼上美人歌玉环。
划然掣电蛟龙怒，便指南楼问归路。
二千三百里更长，尔备衣粮我屝屦。
青衫著破不堪典，典到青衫共谁语。
世上岂无虬髯汉，散财结客千千万。
岂无燕昭万黄金，筑作高台礼瓌彦。
秦坑汉骂不肯收，自是一番遭薄贱。
唐人科举更糊名，天下英雄消沮尽。
生儿不学去封侯，锥毛弄秃成霜鬓。
世无荆轲樊於期，只今谁复是男儿。
我闻兵凶战危事，愁杀天上蚩尤旗。
人心承平易思乱，中原块土急驱汉。
蔡城未下辟未诛，机来一发不容间。
三边未即妖祲清，天河何时能洗兵。
送君不作断肠客，三尺一骑君西征。
临岐酌酒再三语，今日君王自神武。
此行投笔事班超，不必区区问儿女。
上流夜夜雨如箭，下流炮火惊淮甸。
襄师重屯郢州北，淮师未解长江面。
劝君莫赋横槊诗，楼头正要筹边算。
军前一著天下奇，夜斩楼兰无人知。
露布直到天子墀，六宫懽动龙颜怡。
维清象武献太庙，未央前殿称玉卮。
搴旗斩将不足道，运筹帷幄果谓谁，曰何功第一参次之。
噫吁嘻，帝命我公归衮衣。

酒醒残月明，欹枕听锺声。
风露秋将晚，家山梦辄惊。
客尘侵老鬓，官职借虚名。
却羡僧无事，此心如水清。

忆昔诗豪为写真，至今光景尚如新。
亭中客鬓几人老，山下灵根千岁春。
倏歘相逢皆召杜，舂容莫逆少雷陈。
我来随分重知见，似与夫君夙有因。

行而前者骊与皇，从而后者骍与驹。
匪双匪驷良马五，画出人间五马图。
祝君出典大藩牧，愿君旗旄旌节耀前驱。
古来共说人生五马贵，况复盛年劲气绿鬓长眉须。

江南遗老瀛边客，来时鬓斑今雪白。
几年坐困市井尘，五迁来到诗书宅。
中州典型尚未艾，故家文献宛如昔。
主人盛年兀老苍，古心不为名利役。
昼闲对客无俗谈，夜灯从容须挟册。
有疑必问问必中，讲学定知有源脉。
世人骛外如轮云，君心向道坚金石。
念我南冠久絷维，分我三间明月席。
绨袍厚德更高古，冬有纤纩夏有绤。
我衰拟作菟裘藏，感君推田城西陌。
今年不归明年复不归，病骨嵚{山/欹}会当化为原上骼。
拟从诸君豫乞石一方，他年埋之冢前三四尺。
上书宋使姓某其名某，下书人是西州之西老逢掖。
平生著书苦不多，可传者见之春秋与周易。

汉家中郎年七十，霜鬓垂垂人不识。
冬深破屦踏层冰，暑到露头走赤日。
穷坚老壮本分事，百年未死为形役。
洞天九锁郁嵯峨，古来相传神仙宅。
我尝结茅天柱前，屐齿苍苔印行迹。
劫火洞然城郭非，清境不坏还如昔。
安期羡门我辈人，圆峤方壶一咫尺。
梦魂几度如相逢，别来已久知相忆。
愿分仙家九转丹，服之身轻生羽翼。
周游八表任去来，跳出阴阳寒暑域。

当年初赋柏舟诗，正是中原板荡时。
手挟雏孤历关险，身边雁影到天涯。
五迁才定霜侵鬓，百岁何曾笑展眉。
为报儿孙须努力，墓前他日要丰碑。

又是扬州芍药时，花应笑我赋归迟。
满堂留得春如画，对酒何妨鬓似丝。
玉立黄尘那可到，锦围红蜡最相宜。
买山若就当移种，此际谁能杖履随。

一茎白一茎，两鬓忽然更。
难把黄金买，从教青镜明。
染来还似旧，镊去又重生。
多少人无此，相看未可轻。

儒冠同昔日，吾道未尝衰。
毕竟犹存古，从教不入时。
簪花何足逊，漉酒尚堪为。
懒把青铜照，伤心两鬓丝。

懒对青铜镜，羞看两鬓丝。
自怜垂老日，多有未刊诗。
短策山林里，孤灯雨雪时。
苦吟心欲呕，读著转伤悲。

藏一诸公相聚日，鬓毛尚黑齿牙坚。
伤心流落江湖上，不见溪翁四十年。

两度客僧庐，交情密似初。
墨云胶冻砚，鬓雪落寒梳。
鸣鹤声高下，盘鹰羽疾徐。
此时亲老念，重读寄来书。

前朝相补一官归，东海僧传五字诗。
今日蒲轮征不去，逢人笑指鬓边丝。

世言如花人薄命，谁识如花入卫霍。
只今保塞愿称臣，鬓蝉夺却貂蝉勋。

拾遗当日醉于诗，江路寻梅兀似痴。
花底柳边真梦事，居然短褐鬓如丝。

田不充耕漫垦山，焦劳新做鬓毛斑。
牛歌方见平生戚，鱼釜何曾饿死丹。

客窗连日雨，晨发趁晴光。
秃鬓去秋老，倦心愁路长。
终须山坐静，有感水流忙。
更有难言处，乾坤事渺茫。

头秃鬓萧萧，谁知生转劳。
危心贪避远，老脚失低高。
薄采义山蕨，难逢仙径桃。
如何是归日，世事正嚣嚣。

远树晴堪数，孤云暝欲遮。
自怜江海迹，能到友生家。
落日明江色，轻风动麦花。
相看吾鬓白，不必问年华。

百罹身世不成家，赢得萧萧两鬓华。
梦想山行三载里，绸缪亲谊百年赊。
苍颜一见如枯柏，佳语相延总粲花。
别后有诗须狎寄，莫嫌踏险路谽谺。

误辱高轩访子云，须知我自是玄真。
石心已落千寻海，霜鬓难留一发春。
门外道途新旧眼，兵前朋友死生身。
如今聚首休轻别，他日黄金枉铸人。

家住黄沙绿水湾，功名土苴任天悭。
顾瞻宇宙惊多碍，收卷江湖憩一闲。
处子声容心自铁，太公年几鬓才斑。
老来难得重相见，明月清风处处山。

秃鬓萧萧八十翁，为谁留滞客檐中。
有诗不赋满城雨，无酒可当吹帽风。
与菊相逢还自笑，看萸欲健莫知穷。
回头戏马台何处，万里秋声有过鸿。

诗是天机不浪吟，自吟自正自规箴。
参成凤诏经纶手，织得麟经笔削心。
宇宙中闲皆分事，云霄高处是知音。
从来老练公名大，两鬓何妨点雪侵。

梅花斓斑春渐芳，山弄晴色溪生光。
笋担自随信老步，一步一伫春意长。
路逢邻叟笑谓我，须鬓皓矣脚尚强。
及今行乐刻当岁，莫学痴人无知死亦忙。
味哉此语举手谢，乘兴迤逦入宝坊。
住山老子拍手喜，翠微摇曳白鸟翔。
本来未有十日别，已似故知久别遇他乡。
坐我以蒲团叠膝之榻，薰我以柏鼎醒心之香。
饱我以银丝之餠长菜之馔，瀹我以石花之水申椒之汤。
世方慕羡黄粱枕，谁顾萧飒芙蓉裳。
独如羊枣昌歜嗜，要与古柏寒松苍。
可但三宿桑下生恩爱，已是十年方外通肝肠。
畴昔尽随电光一抹过，方来能有日晷几寸量。
划然长啸出门去，弟遵吾前子扶傍。
慈云信美非吾□，归与归与仰面天茫茫。

□□□中不老方，石台白战几多场。
登楼欢笑□□□，□□□□姓氏香。
云拥貔貅天地谧，□□□□□□□。
□□□□□冯试，采取梅花插鬓芳。

人生总总汩浮荣，勘破令人厌宦情。
竹屋无时劳结梦，秫田何日遂归耕。
雨侵药灶莓苔长，秋透书台笔砚清。
渐老鬓毛犹未雪，此身犹及见升平。

鬓丝冉冉负年华，客梦无时不在家。
吟得新诗三百首，却惭篱下见黄花。

梅花白向鬓根生，岁月蹉跎事欠成。
读过故书温有味，借来新絮冷无情。
未霜山寺昏锺劲，欲霁湖亭夕照明。
多少红尘留滞客，可曾归去力春耕。

此花枝叶山矾类，气味虽殊本共行。
铁定青门瓜魄变，否因李白酒魂香。
紫唇半吐胭脂重，素脸初开玉色装。
懊恼酴醾诧名色，乱施冶鬓过低墙。

春事今如此，凭高兴未阑。
半帘疏雨过，一院落花闲。
草色迷幽迳，禽声出晚山。
东风能育物，不改鬓毛斑。

夕阳牛背数家村，一笛声中欲断魂。
人世百年双短鬓，不知禁得几黄昏。

书策炉熏了日闲，雨余庭砌绿回环。
一春又是寻常过，两鬓谁知容易斑。
轻薄杨花芳草岸，凄凉杜宇夕阳山。
不嫌贫有双飞燕，依旧衔泥自往还。

问宿山村里，人烟断复连。
高峰明落日，危石响幽泉。
世事双眉上，年华两鬓边。
沧洲森万玉，飞梦月娟娟。

西风吹雨故将寒，斗室盘旋宇宙宽。
芦已成花衰鬓白，枫犹染叶醉容丹。
人间岁月几羊胛，身外勋名一鼠肝。
领略秋光无限意，东篱闲掇落英餐。

寂寞柴门贺客疏，已输渐后饮屠苏。
花情柳思开新岁，竹简蒲团只故吾。
献楚有谁能辨玉，求齐正自不工竽。
朝来笑挽春风问，亦解重青两鬓无。

漫浪同为逆旅人，倏然离合入思频。
清明上巳多愁雨，芍药荼{艹縻}各殿春。
不改交情山翠旧，渐添老色鬓华新。
近来世念寒烟薄，已办青蓑理钓纶。

老境已骎骎，功名负壮心。
昏眸云雾隔，短鬓雪霜侵。
身为贫长客，诗因病懒吟。
春山归未得，门径藓花深。

破晴斜月入帘阴，鬓影萧骚老不禁。
九十日春风与雨，百千年事后犹今。
牡丹红褪残妆面，杜宇声寒故国心。
眼底交游期又误，飞鸿杳杳鲤沈沈。

竛竮瘦影伴孤灯，两鬓萧然失旧青。
豪在尚堪论剑术，骨凡何用泥丹经。
半生踪迹如春燕，少日交游类曙星。
闲拂桐丝写幽意，洋洋不为有人听。

十年不到一凭阑，景色依然两鬓斑。
龙蜃吐云天入海，楼台倒影水衔山。
僧于僻寺难为隠，人在扁舟不是闲。
孤鹤似寻和靖宅，盘空飞下又飞还。

秋风吹鬓影，凉意足登山。
人立晴林杪，猿啼霜雾间。
好山多佛占，浮世只僧闲。
我亦耽奇者，禅扉日叩关。

寂寂江城又立春，土牛何物竟无神。
试倾官酒梅花畔，不似园丁菜把新。
彩胜岂留良夜梦，纸窗静拂隔年尘。
东风毕竟于人好，早有鶑声入鬓唇。

夹岸桃花燕子飞，一江春水鳜鱼肥。
丝纶百尺烟波阔，午夜鸣榔载月归。
扁舟一叶横沙觜，得鱼烂醉东风里。
绿杨深处酒醒时，半江潮落天如水。
万顷沧波五月凉，一川红锦藕花香。
绿蓑青笠鸣疏雨，老树残烟带夕阳。
野船细火夜明灭，一笛风清楚天阔。
无鱼无酒且归来，篷底萧疏卧明月。
万里西风双鬓华，江南江北老天涯。
潇潇两岸梧桐叶，漠漠半川芦荻花。
柔橹声中山水绿，一丝买断黄金屋。
沙边鸥鸟莫相猜，是非不到清江曲。
苇折荷枯人未归，波寒霜落雁初飞。
不知节物时时换，又折梅花下钓矶。
青山四面清歌发，几点沙鸥起天末。
一任长年醉则休，醒时独钓寒江雪。

蓬莱阆风白云乡，琼楼玉馆相低昂。
蟠桃影滴仙露湿，壶天昼日和春长。
老仙鬓眉白于雪，双侍女仙冰玉洁。
龙牙棋子琅玕盘，消遣洞中闲日月。
乘风来戏尘凡中，皓鹄骖以双鸾红。
女仙似是王屋妇，老仙似是商山翁。
一声飞雹枰中落，应手钧天仙乐作。
环看侧睨惊相呀，尽是人间未曾著。
人间事变如云轮，面势更改番番新。
抚枰不是少奇著，往往当局多迷人。
五老峰前白鹤址，昼眠扃门日清美。
棋声流水古松间，忽然闻之雪堂喜。
雪堂欲学竟不能，不如旁观眼自明。
马鞍听朽柯听烂，局中有路能长生。

春檐雪干初日长，帘花深压梅影香。
美人帐中午睡起，钗横鬓亸慵添妆。
文窗窈窕鲛绡绿，卧按古筝横漆玉。
微揎翠袖露春葱，学弄梁州初遍曲。
拂弦轻揠三两声，问渠学曲成未成。
已成未成君莫问，听取軮轧伊嘤鸣。
七弦一似焦琴样，立雁参差相下上。
左按天孙织锦丝，右斡仙人飞海杖。
轻拔浅揠声短长，疾徐洪纤抑复扬。
瓶笙吐韵出蚓窍，云车碾响升羊肠。
双龙晓日吟秋水，孤鸾春风悲镜里。
清猿嘹喨万松间，雏鶑惺松百花底。
平生有耳喜此听，手不能作心自醒。
除却高山与流水，琵琶箜篌俱径庭。
楼中弄玉吹箫侣，同学丹山凤凰语。
凤凰凤凰来不来，萧史行云在何许。

昔日杜小侄，中年马少游。
不知身外事，祇觉鬓边秋。
有子三株柳，同公荒草邱。
梅溪一夜雪，片片逐寒流。

月卿方髻时，公欲东床之。
我姑已黄土，公鬓正青丝。
忽忽成今古，茫茫问孰谁。
但能抱茂子，洒泪读新碑。

天道尊高父道同，地亲如母祀先农。
社翁不肯饮残水，野老犹能存古风。
箫鼓村田聊击壤，鸡豚社酒好治聋。
满庭芳曲还堪唱，一笑东坡鬓已翁。

渭阳梦断几经年，幸甚东床再有缘。
跃鲤庭中看铸鼎，乘龙门外待扬鞭。
墓碑不载韩翺字，文集应传李汉编。
愁满重慈鬓边雪，夜来风雨暗前川。

畏爱盾衰日，清和夷惠风。
仁何如管仲，恩罔极王通。
王必三微谨，天为一大公。
五行应过眼，万字佛头胸。
治国运掌上，经书满腹中。
凭栏心尚壮，引镜鬓俄翁。
锡屈天生德，教咸黄览忠。
齐夷靡瞻骋，内外诅万讧。
一酌泉流浊，四知囊匮丰。
咏觞聊畅叙，羹水辨和同。
不当陈三价，难逃黄九穷。

海外归来衰鬓皤，浩然之气笔嵯峨。
富贵不淫贫贱乐，万年千载一东坡。

巍巍堂堂，炜炜煌煌。
佩小释迦悬记，身穿御赐衣黄。
人言有德可富，自羞伎俩寻常，萧萧两鬓风霜。

绿鬓两科好，丹心一片忠。
言言关国体，蹇蹇匪渠躬。
谁谓鸳行底，能持鲠论公。
象台死得所，万古忆清风。

故人逢傲吏，问驿下西关。
制锦谁能似，鸣琴尔自闲。
京江三国地，斗野五州山。
去矣繁霜鬓，烟波照白纶。

岂少安危事，柴门独倚楼。
溪才通舴艋，林已叫钩辀。
归鬓霜俱落，冥心水不流。
荆轲何用咏，剑术转堪羞。

文章时不偶，鬓影想苍苍。
抱剑客千里，忆家书数行。
草莱荒菊圃，风雨冷诗堂。
若问求安策，东归策最长。

久客知秋早，近湖秋更多。
以予眠不稳，知汝夜难过。
岁俭山空粟，门闲路没莎。
归期毋太晚，亲老鬓俱皤。

共游溪上寺，因得话诗缘。
客鬓添新雪，梅花似去年。
疏钟含暮雨，古木带寒烟。
后会知难定，分题废夕眠。

柳残荷老客凄凉，独对西风立上方。
万井人烟环魏阙，千年王气到钱塘。
湖澄古塔明寒屿，江远归舟动夕阳。
北望中原在何所，半生赢得鬓毛霜。

得汝相依若友朋，无端鸣啄顿伶俜。
莫亲野水应生梦，几立斜阳不整翎。
肩耸可齐工部瘦，神清犹逐楚臣醒。
人言气习多濡染，却笑吾今鬓亦星。

沧波万顷即良田，一舸东西卧碧天。
鬓发如银长是醉，不知生甲是何年。

小春才过，冬至相催。
光阴驹过隙，须鬓雪成堆。
松根石上，槁木寒灰。
冻膝拥深霜树叶，禅心清点野桥梅。
唤起来打，更莫迟回。
蛰龙须奋跃，何待禹门雷。

宫花压鬓坠乌云，倾国风流宛胜秦。
玉笛插藏人不见，夜深吹起凤楼春。

田库翁翁两鬓霜，苦贪浊酒弄觥觞。
儿孙步步相随逐，扶得归家又发狂。

云鬓慵梳劣性多，逢人专要逞岝崿。
门前落节归夸俊，不柰爷爷咬齿何。

短裳褰起露珠珍，云鬓慵梳惑乱人。
弄得篮中鱼再活，禹门未必解翻身。

清晓叩玄关，忧时鬓已斑。
何如闲道士，隔竹看君山。

松桂小菟裘，山扉幽更幽。
蜂王衙早晚，燕子社春秋。
鬓秃难遮老，心宽不贮愁。
年来把锄手，无复揖公侯。

春光泼眼明，占胜得新亭。
棠醉风扶起，柳眠鶑唤醒。
非无杯泛绿，安得鬓皆青。
且事日为乐，歌声莫暂停。

冉冉岁云暮，闲居安所之。
途穷身是累，痛定语犹悲。
衰鬓数茎雪，空囊一卷诗。
儒衣例如此，惜也不逢时。

雪冻飞禽少，林深落叶多。
寒塘倒山影，空谷答樵歌。
不有梅花在，其如诗思何。
霜风吹落帽，应叹鬓丝皤。

暮色入江郊，霜风两鬓毛。
笛声吹月落，诗兴挟秋高。
谢绝南柯蚁，留连左手螯。
孤灯竹窗底，危坐一歌骚。

不敢尤人敢怨天，愁来觅酒醉来眠。
五穷有鬼遍相虐，九转无丹别自全。
游食惧违新下令，力耕苦乏旧存田。
灵台坐受忧兵触，荏苒霜华剥鬓玄。

颜不常朱鬓易斑，流光难驻两跳丸。
一年又是等闲过，百岁只消如此看。
把酒何曾长在手，种桃能得几凭栏。
痴人醉梦不知醒，日夜双眉抵死攒。

刺刺重剌剌，唧唧复唧唧。
只解促鬓丝，岂能催妇织。
织亦何用催，有丝愿成匹。
今夏蚕薄收，巧手闲刀尺。
昨下急急符，三日立税籍。
箧中无余丝，红女泪双滴。
汝更催不休，使我不得息。
汝因贪与嗔，形化生股翼。
不特登我门，又入床下壁。
号我夜不眠，墐户无计塞。
何时清霜来，堀堁同一寂。

蜜蜂数日不出衙，将谓冻蛰无生涯。
今朝起看后园树，总将蜜蜡衔为花。
香作蜜香色蜡色，花瓣分明是蜂翼。
不是案头干死萤，不是营营蝇止棘。
朝阳熠熠泛崇光，黄露溶溶蜜满房。
柔梢不入婵娟鬓，道韵偏宜冷淡装。
与梅同时唤作梅，风味甚似枝葩非。
若将形色定品格，何得江珧比荔枝。

钟扣星辰动，鸡号天地开。
夜来新过雨，行处旋生苔。
白日一窗转，飞霜两鬓摧。
劳生何所恋，只忆两三杯。

荒郊寒雁起，深夜早鸡鸣。
木枕违安寝，绳床遣不平。
风霜双鬓晚，岁月寸心惊。
牛具孤忠在，鸥波万事轻。

新岁才三日，春风便不同。
花前双鬓白，雪后一灯红。
老去心无术，愁来佛亦空。
吾儒真实在，千古获麟翁。

寒气着人身似病，世涂多故鬓如银。
劫灰今信胡僧说，野燐多应战鬼新。
兵甲纵横满天地，衣冠颠倒走风尘。
古今历数归仁义，河洛图书属圣神。

守着赪桐不为香，翩如凤子往来忙。
徘徊最爱真红色，摇曳偏垂五彩裳。
宁号孟蝉随鬓袅，莫为鬼蝶幻身藏。
惜花却似诗人性，日舞中间夜宿房。

天工施巧亦无穷，开尽枝头入草中。
先借豆花来作样，旋将槐蘂缀成丛。
淡匀弄色蔷薇紫，深蒂含胎豆蔻红。
可是夏英无胜汝，鬓云一朵爱珑松。

儿时人道是奇童，末路翻成毦{耳喿}翁。
燕去燕来催岁月，花开花落共春风。
有金斑鬓难重绿，无酒衰颜肯更红。
梦境如今亲历过，何须学佛更谈空。

百年客鬓双白，四海春风一青。
百舌枝头分付，黄鹂叶底丁宁。

归梦涉远道，青山非故庐。
岁时筋力减，日夜鬓毛疏。
且免编民役，休论邸报除。
百年余二老，莫遣寸阴虚。

寄语榆林戴，年来书不灵。
翠微双鬓白，茅舍一灯青。
醉后穷豪在，吟成老健能。
杨梅时节近，吾欲理行縢。

诗翁山膊鬓飕飕，只向岩幽了白头。
欲共君家阿戎语，蝉联书笥吐难收。

池南夜观天，斗柄长离离。
其间第四星，此点光犹痴。
流空万萤火，照我双鬓丝。
相待沧海月，坐到三更时。
须臾众色尽，造化一事奇。
手中公瑾扇，皎然相发挥。
风翻头上巾，舞过池影西。
惟有鸡冠两树花，一笑如受缠头归。

西风独凭阑干处，可是愁人鬓易华。
老木不生秋后叶，孤灯空结夜来花。
中原落日无归雁，故国青山有去鸦。
欲向清尊消旧恨，路迷行客正思家。

遍阅穹华了，还来寂寞滨。
山林枉高眼，宇宙著低人。
关月吟魂冷，吴霜鬓影新。
相逢欲开说，笑指腊醅醇。

顺水风吹顺水船，全家水上作飞仙。
犹疑五老瞠居后，不觉九华参在前。
萧飒自怜双鬓发，应酬不暇许山川。
腐儒易动还多事，三老齁齁倚柁眠。

又报微阳九地回，堂堂心在鬓颜摧。
乡愁云物有诗写，驿讯春枝无使来。
燕谷可能生出黍，漆园但爱死如灰。
相从导引学仙去，吴市不知人姓梅。

酸风射眼旧沙头，我亦从来两鬓秋。
万里客心惊塞雁，五更归梦化江鸥。
山川信美坐成晚，风景不殊看总愁。
征筑百年无了日，老天亦自厌兵休。

客里萧萧两鬓秋，此身何止二宜休。
礼文疏似嵇中散，疾病多于沈隠侯。
愧我空餐有悬特，看君迎刃解全牛。
夜来一炬平安火，賸喜先宽玉食忧。

江光万顷碧香酒，春事一年红白桃。
不饮其如胸磊磈，欲簪还愧鬓萧骚。
言之浅矣乾坤大，逝者如斯昼夜滔。
多谢江亭好风日，颇哀老子得游遨。

九日阴阴怯远遨，南楼平压骑台豪。
轻飔吹帽何妨落，嚣市登山易得高。
烽火太平州送酒，檄书余暇客题糕。
归来不尽良辰意，更折黄花照鬓毛。

四檐残溜杂风铃，长夜遥空候启明。
绿鬓望郎犹不寐，白头遗老得无情。
几时画角吹愁彻，何处黄粱做梦成。
一笑诗来扶杖起，满湖烟霁晓寒轻。

梦事曾陈一瓣香，清愁两地鬓眉苍。
少陵空复诗劘垒，王湛聊须易在床。
古有忘言行畏垒，今无书法可柴桑。
提君四印各安稳，正使同群不乱行。

报答春光两鬓华，荆南二月苦无花。
津亭折柳清江驶，野寺观棋白日斜。
赋客不来楼背隰，霸功安在戟沉沙。
归途却惜匆匆过，一径深红卖酒家。

乌帽持觞鬓似银，近前不怕相公嗔。
未知此日殷勤意，曾到深村作苦人。

宇宙入八窗，芙蓉制衣裳。
两眼挂万古，深柱书传香。
笔端肤寸合，要作天下凉。
余事亦演雅，簸弄正未妨。
颠倒走百怪，陆离罗众芳。
气焰压牛斗，何止万丈光。
笑他儿女曹，白道空茫茫。
秋风三尺剑，尘土压下方。
斫却月中桂，及此鬓未苍。
我欲援北斗，酌以椒桂浆。
文章于此道，太山一毫芒。
洙泗到伊洛，波澜正泱泱。
多少溯流人，褰裳复回翔。
孰知方寸间，一苇直可航。
勉哉吴夫子，此事当毋忘。

词林丈夫安晚氏，笔端有口吞余子。
阿戎在傍横点头，万言不直一杯水。
文词于道祇毫芒，枉劳平生两鬓苍。
落花植实愿自□，□□□□□□□。

泛宅江湖上，萧萧两鬓皤。
祇知衣可典，不厌客来多。
文富家安有，名高实若何。
身前身后事，令我起悲歌。

一窗南日照芳祠，忧国空存两鬓丝。
更化早知成绍述，平舟悔不用元龟。

千岁堂堂十八公，雨膏露沐贮清风。
龙吟高啸长身客，蠹化低摧秃鬓翁。
谁谓蚍蜉能撼树，不堪蟊贼欲蟠空。
御香洒酒荒荆棘，肠断孤臣泣寿宫。

编排老朽我为魁，绿鬓朱颜可得回。
周雅辍吟悲顾复，楚骚长叹诵恢台。
鸿飞灭没孤身在，燕逐炎凉几客来。
苜宿黎祁汤餠供，一浇眊矂强持杯。

假汝稀年只八年，争教老境不凄然。
青山慈母已黄壤，绿鬓中男余白颠。
天外群鸿随灭没，云间孤鹤自蹁跹。
共携斗酒浇坟土，衰泪何由滴到泉。

少小追随子佩青，如今相视鬓丝横。
式相好矣天伦重，归去来兮世念轻。
目送飞鸿云缥缈，身怜病鹤影伶仃。
圣恩若许还农亩，依旧山窗共短檠。

海风吹发如短蓬，精魄弄成秃鬓翁。
归来已觉阳羡邻里喜，不似雪堂概江空。
六年岁月幪尊中。
何况如今一螺墨，安能及公目如初生犊。
细观此画尤崛奇，两颧巉岩无剩肉。
百年光景春梦婆，人闲遂少天上多。
一炷清香留永日，柰此堂堂不语何。
譬如宝鼎沦洄水，万夫之力那能起。
后来博古彼谁子，犹写雄深吞簠簋。
不然岂徒有三足两耳□□，天地中闲泣神鬼。
□□人之龙，文之虎，人言海内四学士，又云苏门之六子。
洪崖肩高万丈余，谈笑拍摩何轩渠。
当为谁作前者王，当为谁作后者卢。
诗到圣时不读书，高处岂独煮汤坐团蒲。
岂非迢迢百世下，好事亦写苏黄图。
又非中郎虎贲之有身，又非叔敖身后之□死。
典刑摩诘劣少须，一丈精神三尺素，光芒射人数百步。
布袍便是山谷褐，可能其中有菜肚。

不踏轻红尘，扁舟寄此身。
江湖双短鬓，天地一闲人。
换酒穿红鲤，调羹芼紫莼。
醉来歌一曲，流韵满青蘋。

矮屋匡床两鬓皤，逍遥委顺奈吾何。
三千世界醉乡大，十二时中静坐多。
疏懒对人如素隠，等闲出语似禅和。
便须敕断子平事，来伴溪翁安乐窝。

盖头即可居，容膝即可安。
连云大厦千万间，何如壶中别有天。
壶中何所有，笔床茶灶葫芦酒。
壶中何所为，目送飞鸿挥园丝。
窗前祝融老僧竹，壁上九疑狂客诗。
壶中主人知为谁，啖枣仙伯雪鹤姿。
左揽玄微袂，笑移砥柱弄河水。
右拍长房肩，饱餐麟脯倾玉舷。
蓬莱山，在何处，劝君且占壶中住。
不曾上列金马门，也应不识崖州路。
探禹穴，浮沅湘。
脚下尘土鬓上霜，我到壶中如故乡。

溽露霑灌莽，华月流高旻。
吟啸嘉此夜，抚化悲萧辰。
萧辰何所悲，游子多苦辛。
道峻壮力谢，业遥昌志湮。
玄鬓日以变，丰景将遂沦。
堪舆一大宅，羲娥为旅人。
卉木互荣落，蛬蟀何吟呻。
气随稚耄变，理胜恤喜均。
反性乐天爵，测化葆道真。
抚卷慨往哲，芳猷邈难亲。

雨积桑枢长昔邪，谁能载酒访扬家。
汉庭用少臣今老，鲁俗皆冠我独髽。
忧国苦无蠲忿草，看书喜对决明花。
衰颓懒作江湖梦，拟鬓三桠养鬓华。

拟寻禹柏过长沙，且泊愚溪问酒家。
岁旱可能飞石燕，秋高还看落天虾。
乾坤纳纳催霜鬓，歧路悠悠又菊花。
惆怅草黄骐骥病，归心依旧绕烟霞。

堂萱营柳伴吟哦，黄绶仙翁鬓未皤。
对客不矜名第贵，输心惟在简编多。
江头鲂鲤香晨膳，境内鸱枭冷夜窠。
湘国诗盟今寂寞，衰颓犹喜识阴何。

跕鸢东畔瘴云低，山径如梯去马迟。
正则自吟皇树颂，广微惟诵白华诗。
春风采药桃花国，落日寻碑薏苡祠。
觅得丹砂能寄否，溪亭送客鬓毛衰。

尧山分手舜山逢，呼酒旗亭两鬓蓬。
客思且须论契阔，诗交应不计穷通。
儿曹富贵秋烟外，前辈风流落叶中。
明日吟船又何处，渡江衣冷荻花风。

尘满湘翁薜荔衣，江湖岁晚鬓成丝。
桂州杨五今何处，雪片梅花枉费诗。

故园荷屋傍濂溪，苦爱莲花入梦思。
今日题诗还自笑，江湖尘土鬓成丝。

春来我亦梦家林，万水千山不可寻。
白雪易侵游子鬓，黄金难买故人心。
夜船摇月平河稳，晓岭登云古树深。
湖上又期寒食后，倚栏同对落花吟。

老子归耕谷口云，几年音信不相闻。
青灯事业难忘处，白社萧条又忆君。
万岳千岩双鬓改，三吴百越一江分。
何当亦用蒲轮起，智者遗编有蠹纹。

塔耸霞标在上头，杖藜犹记昔年游。
月生丹井树林静，烟新碧桃溪涧幽。
夜讲石筵龙象集，昼吟岩宇鬼神愁。
思君每欲寻君去，水阔山遥两鬓秋。

十年心事已蹉跎，吴越兴亡付绿波。
衰鬓又惊黄叶落，故乡遥认白云多。
葛洪井畔三生石，处士梅边十里荷。
总是平生快心处，夜长无奈月明何。

不听猿啼天竺树，几番春换马塍花。
草堂白雪翻新句，蕙帐青毡属故家。
野火暂留明月住，好山多被乱云遮。
流行坎止人间事，握手相看两鬓花。

无端檄下白云中，水国迢迢宋梵宫。
草入空斋随意绿，花开野地向人红。
夕阳每感皈巢鸟，秋色偏怜出塞鸿。
一个闲身闲不彻，风霜添得鬓成翁。

当年绿发上天衢，三纪于今雪满鬓。
荣路风波多契阔，画堂歌吹𫏐懽娱。
杯中明月时摇动，草际飞萤乍有无。
莫问更筹须剧醉，四翁同籍亦难俱。

三十年间登第初，青衫羸马叩禅居。
鬓毛白尽犹奔走，惭愧高人得自如。

聚首浑无益，送君将奈何。
已经贫病后，一任别离多。
鬓发新霜雪，衣裳旧薜萝。
不堪明月夜，挥手唱骊歌。

苍浪两鬓斑，尽意六经间。
有术佐明主，无官归故山。
钓台春水碧，吟榭暮云闲。
见说还家后，重将旧史删。

大抵孤忠报国难，古今共是一长叹。
玉关还路春无绿，定远归来鬓已斑。

嗟予少也贱，到老尚无功。
方寸浮名外，流年两鬓中。
对镜犹惭愧，图写若为容。

鉴中双鬓已蹉跎，无计重挥却日戈。
已是园林春欲暮，那堪风雨夜来多。
诗成白也知无敌，花落虞兮可奈何。

寒光净色照花林，更喜诗家共赏心。
谢客不成春草梦，杜郎须强海棠吟。
惟忧别去歌云散，不管愁来鬓雪侵。
且试主人新酒令，片红飘盏十分斟。

贫女四十无人问，不傅铅华水梳鬓。
非关颜色不如人，不肯出门羞失身。
零落床头旧机杼，池水沤麻还织布。
布成不卖市中儿，金刀剪雪自裁衣。

星郎休官两鬓白，惯作五侯堂上客。
半入人家锁深宅。
偶来花幕双溪头，闻有侍儿旧相识。
五马情多载酒过，主人犹须屏障隔。
黄昏移烛背重帘，初度清歌响疏拍。
宛转别是京洛声，中有离愁千万尺。
曲中复作孤吹笛，玉龙一吟群籁寂。
金罍不酌四座听，淡月朦胧挂空碧。
更将余意写琵琶，手抹凤槽鸣历历。
梁州欲彻幺弦断，应恐外人知怨抑。
主人不许傅青翼，独听星郎语近壁。
小声呜咽话当年，公子樽前最怜惜。
朱门出后身转轻，往事消沉无处觅。
星郎日有流落恨，回向玳筵双泪滴。
劝君收泪听我歌，聚散有命可奈何。
君不见陇头水，入海不知几千里。
又不见风中花，吹向千家复万家。
人生莫作等闲别，事去老大空咨嗟。

吾家崛起蓬蒿间，先君为学良苦艰。
典衣买书教我读，平生贫窭不此悭。
岁晚才霑寸禄养，天祸无何颓泰山。
况时汝辈各少小，不及见汝学燕闲。
逮今孤露历岁月，渐觉长大成疏顽。
诗书堆积有素业，文章体要亦易攀。
固须仁义力造诣，慎择朋友少往还。
偏亲堂上待甘旨，况已齿龀双鬓班。
更可踟蹰忽荣养，不如乌鸟鸣关关。
官家公道禄寒畯，勉旃进取欢慈颜。

重到田园草木零，鬓毛萧飒白纶巾。
谩夸孺子能分肉，堪笑书生尚负薪。
静与禽鱼何物我，懒因鸡黍记晡晨。
东篱已有黄金蕊，只欠白衣送酒人。

雨色丝丝风色娇，天涯亭上觉魂消。
一家生意付秋瘴，万里归心随暮潮。
兵送远人还海界，吏申迁客入津桥。
山公对此聊酣饮，怕见醒来两鬓凋。

路下牂牁水石闲，三分才过二分山。
年光欲尽家犹远，岚气虽疏鬓已斑。
宾从谈笑机独进，儿曹音信喜生还。
南风一夜吹乡梦，数刻飞过五岭间。

平南无策鬓如霜，七十峰前隠旧乡。
相约祝融孤顶上，借君吟笔画潇湘。

关路下昆仑，蛮封迤逦分。
春光偏著草，雨意不离云。
俗异君修德，时平将用文。
临溪照绿水，老鬓雪纷纷。

上人合动林间兴，吾恨衰迟学谢安。
纳屐操筇那有限，吹云落雨漫无端。
先凭报信春枝破，预想分题雪屋寒。
林下不谙人世苦，笑将双鬓与君看。

绿树成阴四月天，紫桐花放石池边。
风光暗换人双鬓，一别江南二十年。

尚忆沧洲旧钓舲，一瓢收尽浙江灵。
鬓欺北斗怜归鹤，眼暗西风悔聚萤。
蚌浦有光秋孕月，剑床留怪夜眠星。
不堪雨外重回首，塔压吴山□□青。

道逢患难正当行，礼食从来孰重轻。
绿鬓行藏堪检点，白头去就要分明。
了知死别如龚胜，未必生还似子卿。
纬地经天文不丧，许君独擅大声名。

酒可吾中孰圣贤，定开愁眼耸吟肩。
共怜雪鬓双垂叟，时到花屏万仞巅。
暂借松阴消永日，敢求药诀觊长年。
风惊尘愕奔车跌，醒者苍黄醉者全。

饮湿自嫌无圣酒，摘鲜犹幸有真茶。
艰危昔偶分侯竹，老病今还龁庶瓜。
已约社鸥盟水石，尚惊征马困风沙。
醉人不管傍人笑，瘦影伶俜乱鬓髿。

山游灵运屐，寺乞简栖碑。
岁计多栽菜，流年懒问蓍。
醉眠书当枕，禅戏偈成诗。
鬓白非今日，何劳晓镜知。

彭门不记旧楼黄，吟社参寥未肯忘。
更著雪添双短鬓，早惊秋隔两重阳。
遥知剩种旃檀树，便拟同焚艾纳香。
勉为龟蚨驱兔颖，愧无雄健亢三长。

昼欲求一淘，有灶无灶烟。
夜欲求一榻，有屋无屋椽。
历历数百里，无人居道边。
问言何至此，我亦为恍然。
江西走荆蜀，行行三十年。
铃卒递羽檄，贩夫骈担肩。
观国上秀士，奉使骤达官。
车马或相遇，往往皆衣冠。
后陇竹未断，前坡花已妍。
入肆欲美酒，既醉不问钱。
是时鬓如漆，浩歌无忧端。
岂谓再至此，满颐霜雪攒。
寻觅旧题壁，脱落迷榛菅。
乾淳老前辈，间有数字完。
昔时所见人，往往沉重泉。
翕张孰移斡，隆替更变迁。
云暧淡竹岭，雨昏石头田。
我仆既已惰，我马复不前。
慷慨一以思，古有行路难。
难更莫如今，怀古空永叹。

妙年璧水播英辞，半世闻声鬓未丝。
赐姓远从梁武日，家风复见喻凫诗。
九霄空阔飞腾势，万卷纵横讲授师。
重到庐山亦何喜，喜君知我我君知。

鬓须全是雪，政坐癖于诗。
老不谋丹穴，贫犹泥墨池。
今年逢旅卦，何日赋归辞。
得句求君诀，时容诣讲帷。

春风鼓大江，孰能度广狭。
似觉海东涛，顷刻上三硖。
兹辰当改火，每岁已衣袷。
岂意九派天，故絮未可匣。
北顾马当矶，西睨鸿宿夹。
雪浪欲沃城，无复一凫鸭。
钉缆虞岸裂，阁舫惧崖压。
天吴政尔骄，水伯讵敢狎。
津亭叹逝翁，衰鬓侧乌幍。
既昧升天行，亦缺缩地法。
故畴秧麦交，田事失锄锸。
儿曹岂不思，杳不寄书札。
意所欲见人，久俟庚复甲。
音问苦辽缅，赀用迫空乏。
何当乘安流，平沙暮篙插。
归欤招白鸥，盟血尚可歃。

薄游庾公楼，俯仰三十载。
触目昔人非，惟有庐山在。
巴峡挟洞庭，彭蠡注沧海。
奔涛何时休，故道终不改。
扁舟事如昨，缁鬓忽已皠。
俗隘路方棘，体病气未馁。
春尽困旅琐，此意果谁待。
欲见湘南人，问之以兰茝。
川途恐寇暴，徒御鲜资贿。
危肠日九回，山茹且归采。

六桥花絮骤嘶骢，岂料如今两鬓翁。
痛饮竹林真得计，望尘金谷总成空。
吾庐寂静专云岫，公屋宽凉傲暑风。
东下西还俱未定，不妨时许笑言同。

六籍讨雅奥，百家穷怪奇。
江沱马尘合，毛厘无所施。
不自我后先，逢此泽火时。
固已殛来恶，尚乃存微箕。
黼哻裸于京，越吟亦凄其。
冠冕垂缨紞，履屦饰纯綦。
褒博士服制，揖让公食仪。
前辈略已尽，后进渐不知。
老夫愧每生，骨立双鬓丝。
十年日夜醉，万里南北驰。
休官此山中，可与语者谁。
堂堂朱荆州，遗恨浮鸱夷。
有甥何其贤，酷似刘牢之。
贞元旧朝士，顾肯文学为。
出蜀赋八阵，游吴歌五噫。
酹月客星阁，吟风桐川湄。
湖海有此士，始见诗人诗。
惜往节谊鲜，叹今文献衰。
论议吐一二，已觉余子卑。
宇宙不一姓，牛山空涟洏。
后周庾子山，北齐颜之推。
斯文天未泯，终古清名垂。
年可里社老，行足乡党师。
书痴俗所哂，各且教其儿。
虎头诧肉食，宁当朵吾颐。
路棘齿髪暮，语离不能悲。

我家歙山下，不满五顷田。
捐弃已过半，岂不为子钱。
兵甲跨江海，喧豗逾十年。
零落殆万卷，荒凉余数椽。
借使尽售之，事亦关诸天。
平生鄙货殖，黄金散如烟。
孰知两鬓雪，枯肠几不𫗴。
无忧恐难老，故遣百虑煎。
乐者未必寿，死返在我先。
属有客语我，法当营冢阡。
儿曹勿过计，葬穴自有缘。
只鸡可以祭，故絮亦足缠。
但戒效俚俗，佛事徒喧阗。
文公有家礼，夙已书诸篇。
父贫至累子，能不心恻然。
揣量内无愧，视世差独贤。
囊中了无物，积稿诗三千。
讵敢望放翁，至有万首传。
严陵所寓屋，稍已割东偏。
邻翁觅菜地，更当乞西壖。
今我欲裹粮，一泛涛江船。
永谢麟阁梦，宁垂鼋鼎涎。
故人傥相济，匪伊归棹旋。
紫阳政自佳，携汝追群仙。

华鬓极老态，丑面乏妍姿。
插花已不可，可插唯菊枝。
□□偶有酒，此事竟大奇。
连作数日饮，诗亦未暇为。
忽思往日过，何事马受羁。

摩挲老面受春风，肯为吹将鬓雪融。
自合居乡充父老，尚堪开学教儿童。
官身历险元如梦，诗律从宽渐不工。
有菜可羹花可赏，未妨日日酒频中。

穗历桃符漫告新，漆肌蓬鬓转成陈。
暮年多病全无赖，积雨初晴略似春。
香火荒山犹古庙，兵戈故国仅遗民。
承平旧俗吾能忆，差胜如今一辈人。

识本色人须本色，臭味论心不论迹。
青莲居士浣花老，画像有人能画得。
非陈无己黄鲁直，看画题诗难落笔。
醉翁万代文章伯，中年偶堕滁阳谪。
琅琊山亭酿泉酒，翁心不醉醉宾客。
庆历朝廷天清明，谁张党论摇升平。
禽鸣不知人之乐，党论无乃犹禽鸣。
一时人乐从太守，交错觥筹送杯酒。
乐其所乐翁来思，宾客欢哗终不知。
既是宾客尚不知，画工焉得而画之。
彼弈者弈射者射，摇毫臆度丹青解。
醉翁醉态尚难摹，翁心乐处如何画。
皆山一曲吾能歌，童而习之今鬓皤。
翰墨世无苏老坡，奈此图中风景何。

昔遇孙真人，授我服气诀。
幼读先子书，亦尝窥秘说。
受持苦不坚，两鬓忽已雪。
谓当屏孥累，兼复断荤血。
千息咽子夜，颜色日腴悦。
奈何堕醉梦，百病暗蟠结。
幽抱谁实知，俗流每见亵。
城市不可居，去去之岩穴。

几年于此矣，愁鬓雪垂垂。
已悟身为幻，犹能梦作诗。
百骸谁不朽，一念未全衰。
用尽平生力，唯吾影自知。

十年何啻骑千马，望风此马甘为下。
老夫与尔共艰难，定非苟且相逢者。
忆昔专城鬓欲霜，宇宙茫茫成战场。
指呼壮士斩群贼，蹀躞溅血霑靴裳。
厩中始与驽骀列，夜夜向风嘶晓月。
咆哮跳踯不受鞍，独我乘之心妥帖。
韩干曹霸画图同，耳小胸开蹄踣铁。
吴堤朝望海门潮，蓟门暮踏燕山雪。
黄云衰草出长城，碧眼虬髯逢者惊。
百人走驿落喘汗，力追不及犹缓行。
痛饮烂醉仍宵征，了无倾侧肩舆平。
髪雕齿钝两衰暮，重到江南如隔生。
我闲解官甘寂寞，尔病良医频灌烙。
去年西湖往探梅，雅称是翁俱矍铄。
陌上谁家年少郎，千金美妾规紫光。
谨营刍豆尚努力，永伴残年田子方。

烟昏日落更谁知，四十流年一饷时。
水次梅花应独笑，城头老子尚能诗。
画船绿幕今如梦，雪鬓苍颜只自悲。
淡抹浓妆有余态，西施终是老西施。

老我泥涂久，郎君玉雪清。
百年双鬓谢，一醉万缘轻。
孰肯延枚叟，端难少贾生。
修程未可料，聊此慰诗情。

歙山严濑寄荆扉，想见同时雪正飞。
柳动梅残惊岁换，儿寒女瘦望予归。
百年偏许诗名在，双鬓能知世事非。
社友踏泥肯相顾，酒钱更欲典春衣。

鸿雁逐稻粱，飞飞无定时。
槁草火不烬，层冰风已漪。
观化悟兹理，久甘玄鬓丝。
良愿息我影，不复天之涯。
云何事行役，黾勉营所私。
仰睇斗牛分，俯观朝夕池。
玉气忽澌尽，侲子犹欢嬉。
酸感谅徒尔，得酒竟大奇。
是日春雾霁，西楼昼阴迟。
云落茧楮墨，雹响纹秋棋。
幸喜暂合聚，宁忘倏乖离。
舟楫集津岸，焉得长絷维。
前谢后花发，东起西星移。
烂醉未失策，螺螟彼何知。
冥冥失马福，昧昧亡羊岐。
终当蜕阛阓，秉耒依农师。

廿年前一见，池口卸帆亭。
老子髯初雪，门生鬓未星。
汉衰诸葛死，楚恨屈原醒。
恻怆观遗集，犹欣有宁馨。

夜雨彻五更，江水长三尺。
醉卧了不知，开篷洒余沥。
萧瑟复未已，北风阻行色。
篙师请祭神，索我留半日。
牲酒岂敢靳，望山头屡侧。
俯船势欲压，樯顶立峭壁。
何物野人家，奄有此奇石。
长安车马尘，儿生初未识。
鸡犬巉岩间，亦各适其适。
休官穷太守，久混渔樵席。
顾影叹须鬓，向来无此白。
一瞬十二年，梦过竟无迹。

空阶日夜梅霖滴，滴碎人心未肯休。
山郡城沉遥可骇，水乡田没更胜忧。
民饥盗起关时事，米尽薪殚滞客楼。
燕玉谁家政微醉，倚栏撩鬓插红榴。

山中之乐兮乐可忘老，匪盐匪酪兮养梨枣。
曾高云仍兮动阅数世，手树成栋兮鬓犹未槁。
一屈肘兮代谢，一寤寐兮谏夷歌皓。
耿客星犹在天兮，鄗坛洛庙余烟草。
将相岂不鼎贵兮，曾腰领其未保。
子独有此山中兮，作室已考。
去不我顾兮，我将焉讨。

有兴云不亡，谓昼无夜时。
达人悟兹理，何用浪自悲。
姬周过八百，再传嬴秦萎。
彭殇共一尽，修短何议为。
屋角鸭脚树，开户闲观之。
昨者见生叶，丹实今离离。
老夫欲不饮，奈何霜鬓催。

登畿稍借隙阴赊，告后谋猷岂不嘉。
未断周妻及何肉，已忘党酒与陶茶。
病躯度日惟凭药，秃鬓经春不识花。
赖有公诗满归橐，定成多宝骇贫家。

尔来画工工画花，俗眼所识惟纷华。
牡丹百卉哄蜂蝶，芙蓉鸳鸯相交加。
大为屏帐小卷轴，堆红积绿供□奢。
高人瞥见付一笑，妇女小儿争惊夸。
我爱杨君画山水，要自胸中有妙理。
巴东巫峡猿夜鸣，洞庭潇湘雁秋起。
皓月明河万里天，淡墨扫成顷刻耳。
旧与结交三十年，今老而归识其子。
是父是子皆诗人，每一相逢佳句新。
西风萧寺父谓子，写此前朝朝士真。
自言画是作诗法，状貌之外观精神。
忽似老夫对明镜，翛然雪鬓乌纱巾。
野态愁容本难画，问言何得此奇怪。
得诸苦心熟在手，郢人斤斧由基射。
腰围不用黄金带，象笏紫袍贫已卖。
只消结束作樵翁，看山独立长松下。
大杨居士醉曰然，小杨居士呼来前。
眉间更著□毫一，缥缈诗仙仍酒仙。
汝不逢我作郡年，此直当酬百万钱。
今既无此无可言，聊复赠之歌一篇。

乱离脱此生，真复类残菊。
严霜百草死，愧我一影独。
乡邻豪夺儿，岂不金满屋。
或乃盗贼起，全家被屠戮。
贾祸由稔恶，寡悔胜干禄。
聊保两鬓白，时倒一樽绿。
客有可人至，酒适今朝熟。
隔墙马蹄响，呵殿盛驺仆。
天边本无物，眼若送鸿鹄。

望望遥峰外，行行茂树中。
愁添诗鬓白，旱觉战尘红。
已叹桑无茧，何期麦有虫。
南薰元不改，千古舜弦风。

荦确莳籼米，浅清钓鯈鱼。
兹事不在多，克俭即有余。
俯仰六十载，山城八迁居。
忆昔罢阃幕，始有此屋庐。
鞠躬畚瓦砾，流汗薅茅苴。
前后列花果，左右环图书。
谁令厕朝士，又驾太守车。
大兵革宇宙，乘时沸猱狙。
𣃁掘坏畦径，抉偷夷庭除。
厨荒败炊爨，室空移贮储。
归来问邻旧，死徙徒欷歔。
募工淘秽井，课仆通污渠。
旋理短檠灯，复荷长柄锄。
倏忽九寒暑，出入无馿舆。
忍贫不肯仕，人谓回也愚。
今岁事大谬，群贼屠郊墟。
古树伐作薪，野茹挑为蔬。
淡食已数月，穷乃至此欤。
筋力既衰劣，鬓毛苦凋疏。
以今较畴昔，百事皆弗如。
弗如又何嗟，不系天命且。
柴荆永日闭，池亭秋霁初。
朝看白云起，暮对丹霞舒。
独坐心自赏，是身如空虚。

三十年前乐事饶，闲身无事暑初销。
携琴岳寺延秋月，吹笛江楼过夜潮。
自倚豪狂诗句疾，岂虞离乱鬓毛凋。
故人死尽身犹在，交道生涯两寂寥。

闲门空宇日萧萧，天地无情鬓转凋。
政使面颜成菜色，未应官职爱冰条。
藏山竹简光阴短，寄陇梅枝信息遥。
不寐夜窗听风雪，枯肠殊欠一樽浇。

空山浩浩朔风吹，萧飒如蓬两鬓垂。
独倚寒梅看远雪，合呼美酒赋新诗。
剡舟地迥何由往，陇驿天遥亦谩思。
忽忆立年湖上事，金樽银笔永无期。

深夜楼前笑语哗，禁街钟鼓暂停挝。
冶游谑浪非吾事，富足欢娱有几家。
春酒可能融鬓雪，书灯独自照梅花。
黄柑犹见升平物，四十年前客永嘉。

甲戌清明鬓未翁，邦君过我小园中。
牡丹初喜开千朵，劫火何知付一空。
展转干戈春梦断，凄凉风雨客途穷。
九原可作应垂涕，今日前时事不同。

有生必死理之常，酒到何为不举觞。
未问刘伶坟上土，何妨张咏鬓边疮。
叔和解诀行尸脉，仲景工言越婢汤。
知命吾当谢医药，服膺参也战兢章。

想见吾儿挈我孙，浇松烧笋杏花村。
自怜久罄青蚨橐，犹喜能赊绿蚁樽。
万事是非双鬓识，十人兄弟一身存。
春残决合为归计，未听啼鹃已断魂。

诘曲盘桓手共携，暮归了不记东西。
初筵秩秩谈无底，厦屋渠渠醉似泥。
老貌白头愧青鬓，豪吟野鹜杂家鸡。
相看一笑消长日，未信人间物易齐。

邂逅相逢两秃翁，亥年巳月巳时同。
偶先一日敢争长，各及七旬俱固穷。
尘世谁能吟鬓白，少年莫笑醉颜红。
累朝南北兴亡事，合征公为太史公。

即是黄鶑紫燕时，稍晴肯放百花迟。
酒来尚许颜红借，春好何容鬓雪知。
扶杖可从灵寿赐，闻琴肯作孟尝悲。
山深粗有延年药，归老松根掘兔丝。

孟侯与王侯，妙年俱作州。
穷穷鬼揄我，汝堪并英游。
汝无曲逆计，汝无裨谌谋。
汝乃蹄涔水，可配江河流。
仓卒不能答，吐舌瞠双眸。
二侯不自贵，屑与耄叟俦。
歌岂有檀板，舞亦无珠韝。
磨玉藉沙石，以故交情绸。
盖公曹参舍，甪里张良求。
绿鬓间白髪，一献还一酬。
俗态动枘凿，对面风马牛。
二侯不我弃，庶哉企前修。

眼空敢谓世无人，松菟相依似有神。
邂逅十洲三岛客，崎岖万死一生身。
深斟满酌堪同醉，雪鬓霜髯愧不春。
别后诗筒恐难数，何如聊尔倡酬频。

维岳武穆王，复雠议不合。
老桧卖中原，神龙困蚁{口替}。
维孟忠襄公，缓兵策弗纳。
清之三京师，万众死者卅。
𪫺党梗国论，孰与噬而嗑。
世事可流涕，循至虞不腊。
秦郑两奸驵，百年棺已阖。
骨朽遗臭在，厥后极茸阘。
岳氏家几传，阳羡溪山市。
故书三万卷，金石烂模拓。
孟氏神童孙，卜宅占苕霅。
诗声鸾凤鸣，众作扫蛙蛤。
猗欤先王公，百战动摧拉。
身在国庶几，心与天响答。
造物报勋裔，纵未黄其合。
各各神仙姿，不受尘土杂。
臭味崇芝兰，情谊笃鹣鲽。
着我珠玉间，鬓蓬愧衰飒。
冷话暗灯火，清宴倒壶榼。
时凭城边楼，同望湖外塔。
二豪马蹄花，春堤厌蹴踏。
而我枯如僧，山肩一破衲。
未甘脱儒冠，萧寺求挂搭。
终不望汉廷，安车聘申盖。
顾独喜结交，勿疑朋簪盍。
同道吻漆胶，开诚去栀蜡。
将相棨戟门，六辔驾群𫐇。
七十返初服，无复韨韎韐。
岂其珠履中，不许青鞋靸。

幼孤何敢事儿嬉，闻道惟惭性钝迟。
早尚虚文迷释老，晚参实学溯濂伊。
五更灯火芸千卷，两世冠裳桂一枝。
梦幻无成吾不怨，庾愁江恨鬓丝丝。

近人于仕宦，如以韩卢猎。
泰山有不见，得兽夸足捷。
学问夫何如，有书钥诸箧。
府史以为师，仅能署吏牒。
雕鞍骤肥马，画阁贮美妾。
万一至公相，岂堪任调燮。
老友刘密翁，早隶周孔业。
大辂鸾和鸣，大乐律吕协。
南省据都曹，不以贵自挟。
朋来多下交，宾至必谦接。
解官寓城东，座寒乏毡{叠毛}。
高卧懒问选，两落秋蓂荚。
积薪后居上，彼勇哂吾怯。
为言耻孟晋，如病夏畦胁。
有时酤我饮，荒墅纵步屧。
果核饤俎豆，羹糁供匕䇲。
居然道怀孚，宜尔情话接。
公才岂不知，大川宜作楫。
顾于名利波，未肯卜利涉。
人生惑外物，种种意欲惬。
高睨官爵梯，等级恨不躐。
愚窃窥此翁，嗜欲阱已敛。
宁为三省鲁，不慕一诺侠。
经史入胸中，邱陵堆重叠。
文词落笔下，布泉极熨帖。
庄重异新锐，详缓蔑虚詟。
谁欤心怏怏，或者言喋喋。
气帅直其内，义理为管摄。
归欤扫松楸，试负都门笈。
中书多缺员，闻早下堂帖。
不然肃政台，冠豸群小慑。
分司江之南，亦足煦疲劣。
去当柳嘶{扎/虫}，还及杏飞蝶。
鲰生岭海梦，尚忆鸢跕跕。
短随李广衣，长弹冯驩铗。
万死脱一生，粗免翳桑辄。
今年七十老，鬓秃无可镊。
与人素寡合，况又畏讼谍。
往往交游间，平地生巀嶪。
万里风枝殊，一旦合鹣鲽。
挥麈许谙听，曳履容追蹑。
公将北阙觐，我终南亩馌。
甚欲饯远郊，扶杖尾蹀躞。
愧无一杯酒，阳关唱红颊。
他人侈别筵，椎牛宰刚鬣。
而此何枵然，穷极棋无劫。
顾视童子佩，帨砺若觹韘。
持干富人肆，讵肯出质贴。
吟兹送行篇，终夜不交睫。
浩浩号西风，索索雨木叶。

鞭霆来自紫皇宫，天上纶言播德风。
为报玉堂真学士，犹怜雪鬓老诗翁。
星明斗极璇霄北，水注蓬莱碧海东。
身不能飞心独往，承颜常在梦魂中。

谈笑丁年取甲科，一官潦倒鬓今皤。
飞腾尚觉声名在，枯槁其如骨相何。
舌鼓风雷无与敌，胸吞海岳未为多。
向来一纪桐江上，殊欠先生共切磨。

城中残春未识春，城外心赏无不有。
今年春寒晚乃暖，尚余飞絮忘高柳。
西湖孰谓西子老，虽老绝胜登徒丑。
刺水乍见新荷翻，衔泥莫辨乳燕耦。
儿曹恶陈争喜新，好以玄鬓嘲白首。
遮莫少年自得志，看人轻肥但袖手。
今朝天色适可意，张丈殷兄总闲叟。
此一秃翁许追随，琳宫菊花问开否。
主客十人人能诗，冥搜远讨心欲呕。
何如平易任天真，索纸便作龙蛇走。
仇仙笑指皋亭山，横塞武林当水口。
不尔歌舞百万家，焉能奕世长保守。
我独睥睨寿星寺，欺孤柄臣据其右。
一朝击死木棉庵，头颅可朽臭不朽。
向来世故未深识，折腰此人觊升斗。
追忆谢傅小忍语，窃虞桓玄锡命九。
山河变幻泗鼎没，脱身万死亦云偶。
升沉得丧俱置之，天地古今一杯酒。
乍聚忽散醉忽醒，浮生邂逅理难久。
王侯皂隶浪分别，顷刻白衣化苍狗。

未苏残醉茗频煨，夙荷诸公载酒来。
照镜所存唯雪鬓，典衣已尽况银杯。
色婴单豹偶然耳，带索启期焉怨哉。
弱水元无三万里，此心安处是蓬莱。

青藜夜照玉堂直，外补已至二千石。
不合自以艺能累，天下善书今第一。
魏晋力命王略帖，摹临有过无不及。
真行草外工篆隶，兼有与可伯时癖。
小者士庶携卷轴，大者王侯掷缣帛。
门前踏断铁门限，苦向王孙觅真迹。
有时乘兴扫龙蛇，图画纸素动成疋。
有时厌俗三叹息，何乃以此为人役。
如池如沟弃残墨，如冢如陵堆败笔。
太湖西畔松雪斋，七弦风清碧山碧。
桃花水肥钓鳜鱼，春雨春风一蓑笠。
胡为拾此复尘埃，鸣鞭更上金台驿。
白马四十二章来，一大藏今五千帙。
订讹补讹重缮写，金字琅函较甲乙。
考工记属冬官卿，润文使专宰相职。
北门学士董此事，一儒迥胜缁辈百。
精神如玉鬓如漆，天上知己密如栉。
省台要官俱可得，还自管城子中出。
右军写经博白鹅，孰与明时见数多。

还将短鬓受秋风，倏忽炎凉事不同。
青史合居人品上，白云肯到市声中。
蕙肴兰藉何须饱，芰制荷衣未觉穷。
驷马高车足忧患，五湖归作钓鱼翁。

跳过西湖万万重，半天蓬鬓洗松风。
自惭不得留终日，又向船中入市中。

七十二翁头雪白，弱冠初游鬓如漆。
除却一二老山僧，独来独往无人识。

画闻与画见，巧拙不同科。
譬如未入蜀，想像图岷峨。
可以欺他人，不可欺东坡。
又如写神女，瞥然巫山阿。
宋玉一点笔，眸子横清波。
上党太行山，怀孟逾黄河。
水落天井关，长剑垂新磨。
昌黎寻李愿，借车方口过。
劈斫开崖壁，巨扁侔斧戈。
荆浩家其间，烟霞恣麾呵。
亲见胜剽闻，胸次所得多。
天亦宝此画，易世终无他。
退之太行诗，幼诵今鬓皤。
洪谷太行画，恍兮聊浩歌。

人品悬知大不同，一丝羞见钓台风。
七年假守如虚叟，万首新诗似放翁。
贷死偶余吟鬓白，每生犹想战尘红。
范侯胸次秋天碧，好借宽闲翼断鸿。

灯影稀疏两岸楼，市声已寂睡声齁。
几家梦断三更过，此老心穷八极游。
服气仙人吾不学，坐禅释子彼何求。
夜思昼读诸郎识，俯仰青春鬓忽秋。

俗坌猬毛奋，老倦龟壳缩。
闭门自著书，此外百无欲。
试将双鬓比，我白君尚绿。
固宜斗百篇，醉不问今昨。
异端朱翟徒，孟子辟之廓。
傲睨则有之，未必果落魄。
焉得百尺楼，与公共盘礴。
坐令许汜辈，螟蟭仰黄鹤。

仆昔尘忝岁壬戌，甲科为首降为乙。
宰相谓己□□□，□实见怒出私臆。
汉东掌教大洪山，寄名帅幕隶□□。
□陵还鄂舣安陆，燃火高岸夜伐荻。
是时约近一二□，□书有来递铃急。
阃公拆观众太息，郢州新丧二千石。
□□盖代真人豪，养士万数马千疋。
边头失此老□□，□□以致襄阳失。
世事轮云勿叹嗟，郢州诸子吾皆识。
伯仲□□落雕手，舞骑弯弓轰霹雳。
黄金锁甲青油幕，黄卷青灯从此出。
能为横槊建安诗，不减修禊永和笔。
难弟兄中屈指三，漳州半刺今第一。
黄合紫枢乌台官，有求可以唾手得。
邂逅一闲二十年，髭雪鬓霜慵不摘。
我老我穷甚于公，公独枉驾顾此客。
既觞我酒俎豆之，又厪珠玉□□什。
一别千门换桃符，梅初未白柳遄碧。
人生有若鸿□□，衔芦一枝食数粒。
往来去就无定所，寒避江湖暖沙碛。
此心与彼独不同，睡里有情梦相忆。

维汝明父起宗父，古润尝僚佐农扈。
酾酒金山焦山寺，□马升州扬州府。
歌诗千百南北传，一别十年散还聚。
骎致五袠知天命，双鬓更无丝一缕。
昔贤相思即命驾，车而不笠莫敢侮。
汝明家在军都山，田十五顷清颍湾。
母及子孙六百指，仰事俯育身久闲。
大江之南雁北向，故人闻缀行台班。
合眼有时得相见，不过梦中空往还。
起宗籍籍□□史，□□易退仕如止。
桐川大邑当孔道，弦歌声□□□□。
断桥流水来者谁，两辔相逢各惊喜。
丹青惨淡绘为图，邃□幽穿知几里。
右军兰亭未足夸，摩诘辋川焉可拟。
紫阳洞天虚谷春，亦荷老笔为写真。
逾七望八盍早往，沧浪日濯冠缨尘。
二公妙龄挟才艺，往往见知今宰臣。
省□□□夕有命，再使尧舜风俗醇。
锦囊此轴且卷起，未可□□□鲙莼。

倏忽侵寻八十翁，平生学问见诗中。
可因道术仙能到，何用禅言佛不同。
是是非非双鬓白，鶑鶑燕燕百花红。
太岁壬寅题此句，小楼买酒酹东风。

生红一簇海榴枝，惭愧虚翁两鬓丝。
久客湖山何足恋，□□父子自相知。
江南江北千锺酒，身后身前万首诗。
连□□霖忽开朗，人生亦有晚晴时。

科第官资异昔年，束书聊憩玉山前。
师生讲暇皋比地，兄弟吟高雁字天。
虚谷宗生双鬓秃，秋崖家学一灯传。
向来晦静相逢处，诸老犹应有断编。

陈其姓，名曰容。
称所翁，善画龙。
葛岭翘材酒杯客，不分虎，不凭熊。
晚节写此箨龙儿，真是老笔善藏锋。
我尝遥望识其貌，古面无髯双鬓蓬。
画龙撇竹匪二技，造化虽异机轴同。
竹即是龙龙即竹，鬼施神设非人工。
龙耶竹耶勿恼我，拓楼长啸万里天宇空。

千桃李之秾华兮不如我之孤松，彼眩三春之朝露兮我专一丘壑之风，听此以洗耳兮又何有乎牛鬬之聪。
百鶑啼兮万蝶舞，不如我独鹤兮褵褷其羽，顾月池之在地兮各以影而自侣。
九转砂成兮鹤顶同丹，我鬓不凋兮松鬣长青，何十八公之为梦兮胎仙夜鸣醉魂醒。
亦贞其心兮亦癯其形，与我作朋兮俱千龄。

人生如流丸，冉冉不肯住。
草变𫛸鴂鸣，花零蝴蝶去。
去去无奈何，一饭三起步。
鬓绿密已稀，红颜新忽故。
往悔杳莫追，前瞻冥未悟。
破镜忽偶圆，堕甑宁足顾。
方池疏雨余，历历见鸟度。
沉吟高树间，聊用写心素。

平生万事鸟飞空，绿鬓苍颜俯仰中。
醉若山颓无旧侣，坐如泥塑有新功。
诗成不觉窗移日，心定何烦扇引风。
结网小蛛恣来往，忘机应亦识衰翁。

自为旴江行，最声日飞驰。
赤子问襦袴，白云满鬓髭。
苕边重会晤，握手慰所思。
旧有泷冈表，三读起懦衰。
乃翁平生志，正在造膝时。
曾击戚畹悍，曾疏公田欺。
曾陈岘山急，或讶话太危。
移疾逃相印，何忍张悌为。
全归干戈际，一致视险夷。
象贤有令子，纪实无溢辞。
刻之并纂疏，自足永久垂。
忆昔姑孰守，欲碎脱𫖇碑。
博士何伟哉，奋身力护持。
粗沙与大石，彼计竟莫施。
遂令两图在，留作千载奇。
此事关世道，矶激我匪私。
他时记先友，要当附见之。
顾我穷未死，仅存骨裹皮。
殷勤绨衣贶，古道其在斯。
无物当赠策，远大以为期。
愿勿忘吾州，岁晚托茅茨。

谁其持冰炭，晨夕闯我庭。
遥哉水帝后，乃有此宁馨。
不受百药镌，奈何顽且冥。
是时八月半，无云天正清。
居然作灾怪，流汗如翻瓶。
捕逐出八荒，弱步愁□□。
而子方寘酒，宾主更醉醒。
作诗调明月，顾兔下乞灵。
饮量闻小减，犹能吸南溟。
客疾扫已空，荡荡白云扃。
何必效渊明，苦问神影形。
吾生七望八，朏朒知几经。
不乐复奚为，羡子鬓未星。
何时定一来，眼中见鸾停。
软语到夜阑，发火烹中泠。
诵子新诗篇，我亦能静听。

阳羡长腰米，儋州秃鬓翁。
相传作佳话，好为表遗忠。
收槛溪山胜，从容诗酒中。
南湖未归客，岁晚倘来同。

鬓丝梅雪两𩭹𩭹，底事征车又指南。
自是曾游习蛙黾，不妨小住话鱼蚕。
掺袪中岁情良苦，秉耒平生分所甘。
若有书来访生死，白云多处是吾庵。

一别丰仪十载间，新春再见为开颜。
鸡林传去诗如锦，龙节归来鬓未斑。
白日丝纶端可待，平分风月早须还。
此行已满英雄彀，同上烟霞紫禁班。

想见新年试笔时，风流应不减丘迟。
归来燕子元相识，落尽桃花若未知。
何事兰亭修禊乐，便怀墨客感秋悲。
湖山胜践无由共，禅榻茶烟老鬓丝。

支离病骨倦泥行，拟向蓬窗睡到明。
绕鬓秋蚊故相恼，更求底物是亲情。

飘飘短褐袍，倚杖立金鳌。
桥束溪流急，树增山势高。
白云连海峤，黄叶满亭皋。
落日西风恶，尘埃两鬓毛。

小院薰风满，闲庭白昼长。
蜻蜓杨柳岸，㶉𫛶芰荷塘。
云合朱檐卸，山高翠阁凉。
蔓滋青薜荔，芽长紫良姜。
帘幕深深地，阑干曲曲廊。
淡烟瑶草细，流水碧桃香。
幡影重门静，苔痕小篆荒。
螭盘丹鼎雪，龙吸露台浆。
琴古翻新调，笙沉靘旧簧。
雨声犀角枕，月色象牙床。
掌上双鹦鹉，屏间两凤凰。
石函藏宝剑，金钥启瑶箱。
扇雉团清影，奁鸳试晓妆。
霞绡衣窄索，云锦珮玎珰。
鬓拢金蝉矗，钗横玉燕翔。
袂飘天水碧，裙溅郁金黄。
太液箫初远，蓬壶漏未央。
流星飞碧落，零雨下银潢。
去去人千里，迢迢天一方。
断肠春洛浦，残梦夜潇湘。

云山千万叠，身事恨悠悠。
客鬓秋风急，乡心夜雨愁。
蛩鸣邻寺壁，雁过隔湖楼。
目送千帆远，长江空自流。

从教香月转亭西，贪看灯球忘却归。
挨得玉梅零落尽，蛾儿犹傍鬓边飞。

览镜羞看鬓点霜，若云勋业更堪伤。
已甘身向山中老，安得名留海内香。
雅志拟联高士传，倦游慵入少年场。
长吟酒醒凭阑处，更听秋砧答暮螀。

髼松两鬓欲成丝，又是桃红李白时。
百岁光阴须藉酒，一生志趣莫过诗。
世情因向贫中识，画思方知老后宜。
却喜半犁新雨过，旋分菊本莳东篱。

口作蛩吟肩耸山，了无萦系一生闲。
梦回春草池塘外，诗在梅花烟雨间。
但得双眸长炯炯，从教两鬓自斑斑。
此身穷达何消问，天道乘除去复还。

生来无分对书灯，却喜逢人便眼青。
枵腹谩临求米帖，学耕频勘相牛经。
崚嶒骨相身长健，磊磈襟怀鬓未星。
密掩柴扉盘膝坐，人非人是底须听。

世间名利我无缘，饱看黄花又一年。
鬓有几根从带雪，心无一事可欺天。
筑居易办观梅阁，取醉难谋种秫田。
欲谒昌黎论此意，那知先已寄新篇。

萧洒园池上，依然一故庐。
苍苔封曲迳，老鹤伴闲居。
计拙身还逸，颜酡鬓任疏。
日长无个事，穷达尽教渠。

老境渐相干，饶侬鬓未斑。
岁华今夜换，天道此时还。
累重家常俭，身轻心自闲。
莫愁生计薄，笔底有青山。

浮生四十自今朝，一味清闲宿分招。
山在笔端长不老，雪于鬓里幸相饶。
有时得句难缄口，无事干人懒折腰。
多谢梅花为我寿，年年先放小溪桥。

结茅林麓久，老大鬓丝多。
浮世几棋局，生涯一钓蓑。
位卑希少室，饮醉达无何。
勘破红尘事，风恬水不波。

人间历日又天颁，造化推移岂暂闲。
春到却添诗思好，年高何惜鬓毛斑。
非干己事慵开口，不受人情免厚颜。
试问近来知我者，梅花之外只青山。

满城风雨霍然开，不负登临亦快哉。
时俗半无乌帽堕，世情那有白衣来。
且沽薄酒酬佳节，欲赋新诗愧短才。
折得黄花簪两鬓，任渠两鬓自毰毸。

我辈登高崄更遥，闻君独步上乌聊。
休嗟昨日浑无兴，须信明年尚有条。
节后黄花香未减，年高黑鬓雪偏饶。
拂笺续罢新诗句，回首重阳越一朝。

青铜频启看，瘦劣沈东阳。
鬓染秋霜色，身期晚节香。
闲情耽水石，幽梦遶池塘。
何似伊川脉，渊源道味长。

菊花偏作道家妆，开遍重岩与断冈。
醉后折来簪短鬓，老夫翻学少年狂。

七年客里度初生，诗骨依然只鹤形。
梅亦清臞须却白，吾将潦倒鬓还青。
愧无德可书银管，幸有酒堪储玉缾。
一点灵台尘不滓，何消修炼勘黄庭。

潦倒无成困一邦，江湖姓字可曾香。
兴来且泛三杯酒，老去从添两鬓霜。
画思诗情虽我有，名缰利锁任渠忙。
寒窗兀坐浑无事，闲阅离骚诵九章。

早起窗前拥弊裘，鬓毛萧散冷飕飕。
葵榴花发已云夏，竹树风生却似秋。
骤雨乍晴双港涨，宿云初敛四山幽。
客怀顿觉添萧洒，且放吟情出一头。

西风凄紧未成霜，拄杖横拖访紫阳。
遶郭溪山千古胜，泛杯萸菊一时香。
鬓边有雪身还健，笔底无尘句不狂。
佳节直须拼酩酊，浑如仙在白云乡。

短鬓萧萧已半霜，从教憔悴胜东阳。
磨穿老砚画成趣，撚断吟髭句不香。
月下行歌闲放逸，酒边起舞发清狂。
欲过郑老论心事，可惜相逢各异乡。

诗逢佳节应酬忙，三斗何妨效汝阳。
帽任欹斜双鬓白，菊无今古数枝黄。
龙山景物自消长，栗里琴书今在亡。
往事莫谈添感慨，醒时也作次公狂。

行止由来不自如，八年初度寓僧庐。
半生闲逸云无定，两鬓萧骚雪尚疏。
岂愿身荣如卫鹤，祇惭技拙类黔馿。
今朝六十从头起，数到稀年更有余。

自怜双鬓已星星，书剑无成老此生。
愿识荆州轻万户，要令和璧重连城。
敲推风月诗随兴，模写江山笔代耕。
闻道珠玑囊拍塞，愿分颗粒振声名。

松阴石迳绝纤埃，缓步行春得得来。
风景一川诗料足，楼台两岸画图开。
山花乱插髼松鬓，村酒频倾潋滟杯。
扶醉归来天欲莫，数声鼓角又相催。

数竿修竹半池荷，密掩柴门少客过。
笔底画能希李郭，囊中诗欠似阴何。
一心夜月炯长在，两鬓秋霜积未多。
花甲明年重数起，幸逢尘世息兵戈。

桂薪玉米转煎熬，口体区区不胜劳。
今日难谋明日计，老年徒羡少年豪。
皮肤剥落诗方熟，鬓发沧浪画愈高。
自顾一寒成感慨，有谁能肯解绨袍。

那有清霜来鬓上，略无闲事上眉头。
傍人借问家何处，一叶轻舟水面浮。

兴来呼酒乏瓷卮，自笑醄醄作么为。
细诵坡仙前后赋，更歌元亮去来辞。
一心湛彻长如水，两鬓髼松半欲丝。
毕竟不消惆怅得，苍松独傲岁寒时。

平生学屠龙，终乃成履豨。
国亡身未殡，戮死竟何如。
衣带日以缓，鬓发日以疏。
晨风怀苦心，不能高奋飞。
独抱三圣易，终焉老吾庐。

昔有二道士，学道隠此山。
一觉径超诣，脱屣遗人寰。
石影未灭没，半出林峦间。
空山以名存，高踪那能攀。
下有可人翁，老去双鬓斑。
天涯蹇行足，日暮倦鸟还。
神交藐千古，试为问丸丹。

尊酒长亭忆别离，参差吹断竟谁思。
我怀知己惭鬷蔑，公喜逢人说项斯。
一坞烟霞双鬓老，数椽风雨二天私。
钱塘日暮长江阔，薄撷芳馨结桂枝。

老去庄陵一钓竿，钓鱼犹胜乞粗官。
十年事业闲中过，千载功名死后看。
往事危枰休下着，交情枯木独知寒。
相逢一笑双蓬鬓，还倩何人斲鼻端。

山人日卧岭云长，扣户诗书枉纪纲。
多病半生双白鬓，相思一日九回肠。
人情取舍成刍狗，世事兴亡化石羊。
明日相逢且拼醉，转头三万六千场。

三年幕府鬓成霜，剩得行歌载道傍。
瓜戍春浓官又满，莲池人好水尤香。
燕然碣石去程远，江水云山看日长。
倚遍修篁衣袖薄，长亭无路折垂杨。

天台万丈下灵光，便合乘旗翳凤凰。
身在金台天北阙，手提铜柱地南荒。
一生许国心如铁，万里封侯鬓未霜。
别驾小淹元不恶，公来私得海沂康。

分得南窗与世违，坐消白昼乐清时。
楼头秋意一声笛，镜里岁华双鬓丝。
绿水放教通竹径，清风招不下梧枝。
心期自得难为说，白鸟青山是己知。

何许相逢客路岐，相看须鬓各成丝。
两年衰病苦牢落，千里故人伤别离。
江月不遗流水逝，天风未起老桑知。
人生百岁先朝露，惟有贞名死不隳。

当年江上一竿青，老尽羊裘两鬓星。
往事成尘遗迹在，石痕齿齿水泠泠。

剩得闲身野渡舟，风霜两鬓岁华流。
人间万事邯郸梦，休记行藏去倚楼。

炉亭曾忆看梅花，摇落江湖两鬓华。
梦断罗浮寒月堕，见梅不认是谁家。

花颜云鬓眼波秋，元是虚皮裹髑髅。
黄壤纷纷青草窟，少年曾共醉红楼。

贾不至千万，仕不至万石。
时穷两不遂，衰鬓秋萧瑟。
平生用力处，文字派六籍。
胸中万斛泉，老不出涓滴。
丈夫处世间，志愿何时毕。
抱此无用物，价重连城璧。
蛟龙死泥沙，蟠屈留遗迹。
政使传后人，虚名复何益。

酌我无愁酒，歌我无愁诗。
朅来无愁潭上弄明月，漱涤万虑清肝脾。
平生蓄积总开豁，便欲遗世超希夷。
持杯试问此潭水，昔来何处今何之。
覆船山高寒岌嶪，玉泉飞下东天池。
分流一泻数百里，直抵绝壑潴清漪。
镜平百丈洞无底，其下深黑蟠蛟螭。
幽兰薜芷乱洲渚，倒影寒浸枯松枝。
千回万折流到海，波涛喷薄孤城危。
潮生水满潮退涸，蓬莱清浅倏改移。
此愁与水两无尽，昔人已去今人悲。
君不见莫愁山下春水长，画船鼍鼓相追随。
淡烟芳草望不断，石城荒废留空陂。
不如此潭只在山水窟，纵有奇胜无人知。
何曾红粉照清泚，但有款乃渔翁词。
一声歌断暮山碧，秋风两鬓寒飔飔。

青溪溪上路，书剑此栖迟。
凉月穿衣褐，寒波照鬓丝。
古桐传贺若，横玉犯龟兹。
不为伤秋老，孤吟自可悲。

南枝憔悴北枝荣，转眼浮华迹已陈。
昨梦已空巫峡雨，昔游曾记武陵春。
浮生一日复一日，世事后人哀后人。
两鬓欲霜行脚倦，悠悠无计谢风尘。

浅谋不遂少年狂，咄咄催人鬓发苍。
深雪寒添诗兴爽，早梅清彻梦魂香。
已谙林壑投闲趣，且试神仙却老方。
闻说丹炉留近处，赢粮我欲问金堂。

骎骎镜里鬓霜侵，偶占溪东十亩阴。
风雨四时无尽藏，松篁终夜有余馨。
家藏为米难糊口，日课除诗罕用心。
谁说仓曹任窖谷，近来家富屡千金。

谁甘清淡厌轻肥，命薄那堪不值时。
插架简编家四壁，蟠胸梗概鬓千丝。
狂图入梦空骑鹤，寿相生芒欲鬭龟。
莫讶时鱼更多骨，从来万事有参差。

穷守空山两鬓蓬，老饕有分过年丰。
珠玑推上稻花水，金铁敲残梧叶风。
兴寄小窗诗卷里，梦回别墅笛声中。
俗缘相逐何时了，一笑人间万虑空。

萧萧两鬓竟苍然，况近重阳风雨天。
欲暝江村烟四起，渐寒山馆客孤眠。
叶题旧恨在何处，菊折寒香仍去年。
为忆故人三叹息，东篱沽酒已无钱。

我亦山林澹荡人，笼禽饮啄失天真。
客求妙墨多辞病，儿欠寒衣屡诉贫。
夜雨书檠翻汗竹，秋风野饭配丝莼。
文章固是平生志，赢得萧萧两鬓尘。

未妨行乐少年场，倚徙东风醉一觞。
芳树染成啼血艳，落花流出涨痕香。
阴阴春色和天老，脉脉愁情共水长。
坐阅流年能几见，菱花应笑鬓边霜。

自入梅天气力微，不堪暑湿互蒸炊。
鬓边衰白三千丈，雨后昏黄十二时。
积润图书供火焙，新裁罗褐覆香匜。
小占定有朝晴喜，忽听黄鶑语柳枝。

画鹢鸣鼍水满湖，千年遗恨渺平芜。
累臣水底沉鱼冢，玉女钗头缀虎符。
双鬓点斑羞绿艾，一樽凝碧怯香蒲。
楚乡旧俗生凄怆，愧杀人间懦丈夫。

溪上寒窗面绿漪，孤踪漂泊渺天涯。
愁听火令抛长檠，醉折花筹记小诗。
鶑语难寻春去处，乡心偏等梦回时。
文章满腹知何用，落得奔波两鬓丝。

穷腹便便诧老边，敢将文字压前贤。
愁怀不作功名想，衰鬓从教儿女怜。
客路知心惟有月，书灯话旧更何年。
欲投名字来吟社，已湿寒灰不复然。

不入萎红烂紫场，萧然清苦凛风霜。
客中衰鬓随秋老，篱下寒枝似旧香。
千载有陶期汗漫，几人后屈话凄凉。
每愁摇落知谁在，只有黄花守死黄。

忆昔相逢霜露寒，再三与我返乡关。
溪行散乱飞蓬鬓，旅泊凄凉落日颜。
活计独传鸿宝苑，清游重上鹿门山。
崇朝触石需滂沛，笑我闲云苦未闲。

结缘无成谩学书，倦飞犹自拣庭梧。
不离文字添衰鬓，已外声名谢壮图。
伯略莫教累恩泽，儒诗何事污裙襦。
从今便觉高抬眼，不要奄奄学志蝓。

杨柳青摇穷袴带，樱桃红滴守宫砂。
春风不解留诗鬓，只解年年媚物华。

老我无堪涉世艰，鬓毛新糁雪霜斑。
有人来自庐山中，眼如点漆音如钟。
衔袖出新卷，两眼惊且眩。
方知亲自香溪哥室来，老婆心切言诙诙。
三世诸佛一口吞，一大藏教彻底翻。
丛林乡社有此俊迈之英才，我辈可老可死无余怀。

两边髯鬓雪交明，一笑何期在客京。
此会向来随是梦，相逢喜定却还惊。
清吟自足配严濑，狂语常忧沈石城。
我定先还故山去，先生恰有北燕行。

倦客秋帆归较迟，亦闻采藻鲁侯池。
不烦下榻眠高士，宁复登楼卧小儿。
病菊耐霜癯似我，寒风吹面鬓如丝。
君非能出不能处，心事相同因得知。

总角希闻道，残生乃付诗。
未曾前辈识，敢辱近人知。
飘泊身余健，萧闲鬓欲衰。
一帘书四壁，寒日在清池。

悠悠君何之，茕茕妾影只。
萧萧两鬓丝，寒衣不堪织。
纵使堪织衣，练能成几尺。
西窗暗雨鸣，孤灯耿复灭。
君心如妾心，妾心匪木石。

悠悠广陌尘，冉冉征途客。
征途渺无际，人寿不满百。
百年复几何，鬓发早已白。
发白无由玄，扰扰终奚益。
富贵势熏天，忽作冷灰寂。
突兀树丰碑，犹有金石厄。
所以贤达人，万古等朝夕。
俯仰宇宙间，但恨酒杯窄。
持杯辄酣歌，那暇寸阴惜。

西北干戈猝未阑，苍生谁与破愁颜。
甫闻高议云台上，又见投身瘴海间。
天地十年氛雾暗，江湖万里鬓毛斑。
欲寻酩酊判豪饮，郊外旗亭半掩关。

冷雨凄风万木飞，年来世事不胜悲。
青山白水新安道，云梦绿林夔府诗。
耆旧飘零今有几，乾坤翻覆政缘谁。
鬓丝一夜三千丈，甚矣吾衰如此衰。

车声马迹任营营，芦溆襄羊境最清。
万卷图书双鬓老，五湖烟浪一舟轻。
忘机已信驯鸥狎，洗耳那愁鬭蚁惊。
更喜瓯窭秧水足，倚风扶杖看春耕。

多病多愁鬓已星，更怜诗骨瘦崚嶒。
百钱挑杖但求醉，五斗折腰良不能。
徒步幸无官长骂，浩歌聊袭散人称。
世情阅尽忘今古，一合乾坤几废兴。

寂历劳生叹转蓬，百年强半走西东。
从师谩学屠龙技，报国元无汗马功。
二顷有秋生计足，三杯近卯客愁空。
儿童相见从相笑，两鬓丝丝一老翁。

此生惭愧马牛襟，返锁柴门岁月深。
避地管宁甘白帽，登台郭隗自黄金。
风霜渐老骚人鬓，天地元知国士心。
却喜程侯晚相遇，长鱼碧酒共清吟。

鸡鸣群动已憧憧，习静工夫自笑慵。
风月一襟霜两鬓，图书万卷酒千锺。
维摩示病元非病，李广难封不愿封。
世道隆污随所适，我知老子本犹龙。

茅斋蓬鬓静编蒲，谁使担簦问客途。
万里晴云离塞雁，一天明月绕枝乌。
羁愁浩渺夜将半，诗思凄凉岁欲徂。
却羡故人沉醉处，红楼红粉拥红𬬻。

买田阳羡笑东坡，三黜穷荒两鬓皤。
瘴雾蛮烟添老色，寒灯夜雨强悲歌。
百年富贵欢悰少，一日清闲乐事多。
说与故人休大噱，省曹阍者面如何。

麦径纡斜缩寄蜗，传呼惊倒望前牙。
能忘特进群公表，来访寻常百姓家。
草市波喧腾竹马，柴门路隘簇鞍花。
屏窥不信雌同甲，为倍高明两鬓华。

扰扰课生涯，蜂脾若似家。
看来须上蕊，餐尽眼前花。
百卉如修贡，千门总酿葩。
露香沾掩冉，风絮入槎牙。
饮砚偷玄去，沿簪着鬓斜。
粉痕惊坠处，远趁上番衙。

红落胭脂井，香埋绛缕纱。
诗人工掞藻，吾命属渠花。
心呕犹堪思，山颓尚念赊。
吟残锦官里，醉倒玉皇家。
愈愿偿春酒，郊迷择婿车。
江头颠欲死，已办鬓生华。

寒曾欺我倒，今日是和风。
吹面浓春酒，开怀受化工。
未知来暖律，政似识癯翁。
大袖犹堪满，衰颜欲更红。
鬓如新柳动，鼻与暗香通。
天上知何信，千花一笑中。

野处阙过逢，投巾仰露空。
萧萧松下老，洒洒顶门风。
暑不容章甫，天犹念秃翁。
昂霄潮汹汹，落雪鬓蓬蓬。
搔首平生事，忘形半醉中。
蓬莱归去路，潦倒笑臣同。

一室兰香满，阴阴夏木成。
炎光虽自酷，霜意自含清。
珮玉传风马，钩帘下水精。
燕台无六月，楚户忽三更。
冷袖藏冰藕，凉蟾满露茎。
江湖无雁信，诗鬓自先惊。

是事不堪闻，清泉独可亲。
翛然携鬓影，聊以洁尘襟。
帘泻千年雨，蓝拖百尺绅。
能令肝肺雪，更遣芰荷新。
京洛昏沈梦，江湖淡荡身。
一瓢明月燕，并洗脱𫖇嗔。

千古一黄香，庭萱昼日长。
枕闲非受热，扇举欲先凉。
畏暑侵支发，摇风愿满堂。
恨无寒水玉，琢在碧纱床。
泉涧心如棘，瑶池鬓已霜。
如何荀奉倩，只在玉人傍。

梧桐惊客梦，去住两茫然。
晓觉鸡鸣未，愁惟蟋蟀连。
江湖无汉地，家世本秦川。
唧唧月共语，涓涓人独眠。
青灯寒四壁，衰鬓织千年。
唐晋他人有，荒凉故殿前。

此日荷天公，宁须挟纩重。
一寒偏更老，可爱莫如冬。
不恨乘驹隙，犹愁闭烛龙。
身如花正午，春入眼偏浓。
有喜融霜鬓，何堪借酒容。
至尊何处在，流涕献无从。

十九年辞汉，花如旧日开。
自持天外节，谁寄陇头梅。
死恨节旄尽，生知仗信来。
春风横浦驿，夜雪满乡台。
插鬓人空老，沈云雁未回。
何因香入月，下照拂云堆。

胜游重过日，双鬓已如秋。
古树连云干，苍枝傍日浮。
阴垂先代影，僧似六朝幽。
翠藓横铺地，相贪竟日留。

不知天已近，但觉众山微。
世道古来险，客行何日归。
旧游青鬓改，故国白云飞。
今日重登眺，悠然悟昨非。

送别西风寺，愁添鬓影华。
江空回夜汐，岸远涨秋沙。
塔古栖双鹳，樯高立数鸦。
临歧一杯酒，回首即天涯。

自古英雄遇者稀，为郎未是不逢时。
江湖亦有如公者，两鬓苍苍理钓丝。

逝水归云日夜流，倚栏心事共悠悠。
黄栖露亩稻粱晚，红染霜林橡栗秋。
日月不闲双鬓老，风埃长满百年愁。
故山薇长无人采，有愧平生马少游。

少不如人奈老何，早衰多病鬓双皤。
无亲可共耕绵上，有子堪同读善和。
妄想不生骑鹤梦，高情时有饭牛歌。
钓游闲事无人见，长剪渔竿短结莎。

华年锦瑟事谁论，燕社鸥盟半不存。
三月鶑花张绪宅，十年诗酒孟尝门。
东风不染吴霜鬓，旧雨难招楚水魂。
欲把清愁换沉醉，月明花落几黄昏。

白云锁苍弁，爽气日夕佳。
平生几两屐，放浪山水涯。
行乐当及时，矧复鬓已华。
浮名岂足玩，不异空中花。
君其味吾言，戆语非浮夸。

子长有游癖，访古来林坰。
不到余十年，历历记所经。
岂惟物推移，抑亦人飘零。
忧来欲谁语，一醉将忘形。
我鬓非垂杨，安得长青青。

翳翳萤影微，札札虫羽振。
一雁从西来，坐觉秋事进。
漫游亦何有，所得雪满鬓。
老我一卷书，风灯剔凉烬。

鬓霜吹不去，三见雁南飞。
落叶已如此，倦游犹未归。
愁生慈母线，尘化主家衣。
耕钓真良策，初心不可违。

楼外千帆送夕阳，水烟山色共沧茫。
吴蝉已老豆花落，江雁欲宾芦叶黄。
帘影梦回千里月，鬓丝愁染九秋霜。
红兰珮古荷裳冷，泽畔行吟赋短章。

茗碗清分六一泉，暗香曾赋月娟娟。
别来短鬓如梅白，闲却东风十五年。

未撤关河戍，边声动塞鸿。
忧时方恤纬，闻诏忽号弓。
两鬓三秋雪，千林一夜风。
寸心犹未改，何敢叹途穷。

功名良苦赋归欤，两鬓霜花百念枯。
锺鼎楼台浑一梦，数间茅屋亦浮屠。

去春哭锺子，奔走余杭路。
今春哭田生，栖迟九江渡。
在家在客中，两友两春讣。
伊谁夺天年，有天不可吁。
老泪无由制，立见眼隔雾。
风晴江气暖，日夕山色暮。
髣髴懐清扬，同游散幽步。
百年屈指顷，浮生草头露。
凭高悄无人，我鬓亦非故。
何当归西湖，往拜二公墓。

日落大江浒，苦无多人烟。
风湍鸣耳根，饥雁声相联。
雪止月未上，境界太古前。
天低平接水，水逺遥粘天。
横峰港头栖，客子心胆悬。
四面渺不极，缆树对我船。
万虑集双鬓，顾影空自怜。
哀哉行役苦，收拾归短篇。

游赵提干园，有亭可洗心。
亟应招呼命，蠧叶下井枯。
空江鼓风劲，幸藉贤主人。
寻胜愁尽屏，平生性不污。
惟喜眼界浄，笑睨斑竹林。
金商递声应，古桂香何迟。
黄花色最正，何当过栗里。
把酒酹陶令，行矣又他适。
孱质莫任病，酒酣喜索句。
鬓改羞对镜，寒蛩咽青莎，难制客泪迸。

阴崖月余雪未消，春入富池江上遥。
寒林万木绝枝叶，终日强欲收堕樵。
古屋羁人鬓萧萧，三冬煖曲无炭烧。
掘地作炉煨榾柮，如此为官徒折腰。

往分莲社供，归向草庐眠。
山寨差更鼓，春江走战船。
风光随处别，鬓影倩谁怜。
花柳西湖曲，招邀忆去年。

从军传勇略，信脚困行间。
病废羞长剑，秋归见故山。
镜中双鬓改，众里一身还。
风雪沉昏夜，犹思戍散闗。

得子相慰忍袂分，还栖黄池朱子门。
雪花著鬓久方湿，酒味裂肠空自温。
欲问笛起市楼破，不知井通河水浑。
冻尘难浣见谁说，蜗角蝇头争噬吞。

客愁难遏鬓华添，昼寝醒来饱黒甜。
春雨褪花粘藓屐，晚风吹燕入芦帘。
自知阙下家书断，不过城南卜肆占。
萧散形骸天分定，江城惟有醉厌厌。

飘蓬于此趣何迂，破却牢愁是酒壶。
世上利名休羡有，胸中丘壑不应无。
秋侵客鬓从添白，春满侯门亦谩朱。
无地追凉身坐甑，藕花多处忆西湖。

丹枫叶叶委江塘，旅况空余古锦嚢。
阙下有家劳梦寐，灯前无酒遣荒凉。
陈踪浮泛栖僧舍，往事消磨落客床。
世态自应酬酢懒，已拼双鬓受年光。

病身尚蛰灌婴城，归梦长悬醒复成。
衰鬓褵褷搀鹤痩，安书隔阔见鸿惊。
山遥晴有侵檐色，树秃秋无撼野声。
只欲养疴求退静，栖迟泉石适归情。

万里东风起楚皋，流年祗染鬓萧骚。
富池江口听春雨，昭勇楼心看雪涛。
薄俗苦无公可论，全身惟有隠方髙。
故山猿鹤应相笑，抗走殊乡实自劳。

倚竹欹巾望逺天，脱鞋自在取髙眠。
无情岁月催双鬓，有様文章委少年。
吟卷乱抛幽枕畔，客床寒对短灯前。
沈迷谩想华胥乐，还有痴儿鄙孝先。

浮名浮利有传讹，薏苡囊疑马伏波。
镜里鬓毛谙世故，笔头诗句答樵歌。
风穿树秃寒林浅，月展江空夜浪多。
脱病欲归归便得，花家鱼港自烟蓑。

雪花侵鬓转栖栖，身寄篷窗醉似泥。
荻港水寒鸥聚逺，芜湖山近雁飞低。
客舟泊夜秋无奈，社鼓催春梦欲迷。
津岸喜登无可语，不堪明日各东西。

江气弥漫接楚浮，潘郎双鬓不禁秋。
欲浇靖节荒祠酒，附得沙头贾客舟。

桐溪恩上人，留遗盈束纸。
初疑龙蛇奋，不敢傲睨视。
呜呼汶阳翁，父子传心？手泽落世间，枯尽几砚水。
言言闗世运，字字穷物理。
悲风飒双鬓，涕泪挥不止。
思超汉魏髙，人可晋唐似。
逸态出天然，凛若对英峙。
此时吟啸者，跌荡何可比。
卷舒手不停，光芒射桯几。
下取防六丁，急寘空谷里。

养生肯羡葛洪砂，醒困还评陆羽茶。
溪上揽云归酒屋，雨中看瀑忆樵家。
时时禽鸟呜心曲，岁岁风霜？鬓华。
窗户生香还有意，夕阳红皱石榴花。

梦落家村野屋矶，欲治生事与心违。
偃禾雨久溪声改，采菊人归鬓色非。
灌圃肯差陈仲子，登山莫逊谢元晖。
从今举步防轻蹈，更演潜书急掩扉。

画栋朱檐暴虎蹲，乱钟穿翠掩朝昏。
去来所得无多衲，觉悟何曾有二门。
山鸟山花应自若，佛心佛法与谁论。
风埃几换行人鬓，博士元公扁却存。

岁华须鬓里，行色水云中。
南径寒花在，西山落叶空。
别怜今夜酒，歌续古人风。
归隐东湖上，忘机狎钓翁。

恐负东风约，清唫野歩迟。
淡烟杨柳外，微雨海棠时。
逺寄千杯绿，多情两鬓丝。
闲愁须遣尽，蜂蝶不堪羁。

四十明朝是，瞻天祇乞闲。
自惭身计拙，早觉鬓毛斑。
守岁从儿喜，搀春借酒颜。
盍簪喧马意，清梦五云间。

别去又梅时，夷涂岂倦驰。
能存二顷事，宁畏十年迟。
耐冷心如铁，因吟鬓欲丝。
犹嫌夜来梦，不解说相思。

拂石搘颐久，闲心寂似初。
不知浑是水，宁觉我非鱼。
欲数犹疑幻，相看若在虚。
星星双鬓影，何事入方诸。

十年不见此髯翁，笑我而今鬓亦蓬。
几度因诗亲水部，一回看剑泣山公。
无心尘世云移岫，极目仙壶浪拍空。
痛饮剧谈非是梦，寸丹长与荔枝红。

鬓符腰艾去纷纷，荷叶荷花匝水濵。
思逺楼前虽有曲，若邪溪畔岂无人。
莫将楚恨悲儿女，聊把骚章托鬼神。
浊酒满壶渔父笑，江边鸥鹭正相亲。

万里长江一钓丝，萧萧蓬鬓任风吹。
微雨过，片帆欹。
青山浓淡更多奇。

空山在昔森万松，两贤曾此登虬龙。
流风余韵无时终，我来寒栖鬓成翁。
人生出处何心同，梦破邯郸几富贵。
战退蛮触相长雄，静定要与山争功。
绣衣光华照岩壑，豁然纳我云梦胸。
群峰飞翠匏樽中，仙源还？渔舟通。
须臾烟霏散空蒙，楼观隐约孤城东。
感慨千古思无穷，啸歌抵掌生英风。
黄金易求此乐少，野人何计瓢空。

读书干禄不医贫，馔厌寒葅甑欲尘。
自笑凄凉弹铗客，欣逢慷慨指囷人。
江南缩项鲜堪鲙，浙右长腰色胜银。
盂饭杯羹饱扪腹，鬓迈岁事又从新。

倚天苍弁独崔嵬，仙阙逰遨愧不才。
揽镜频嗟双鬓改，推窗三见六花开。
山中酒户冲寒去，城里行人踏雪来。
安得时晴风日好，竹林深处且衔杯。

皎皎无边白玉盘，年年此夕带愁看。
松枝积翠欺人老，桂影浮香入鬓寒。
常记醉来多谬误，又逢秋至辄悲酸。
疏桐清露中庭下，泪洒西风为一弹。

西风卷地送凄凉，目断归帆落日黄。
雁过江天云漠漠，龙游沧海水茫茫。
故人入梦三更月，近事惊心两鬓霜。
试把浊醪浇磊磈，樽中犹带芷兰香。

江横天堑涌鲸波，信是闲愁两鬓皤。
上界有春娱日月，中原无梦冷山河。
扶持宇宙人非少，经济风涛论尽多。
昨夜甘泉烽火急，禁中拊髀忆廉颇。

放旷疏林下，清风吹鬓毛。
傍梅读周易，对酒歌离骚。
诗思秋云淡，古怀明月高。
五湖天地别，烟水绿平篙。

阖郡无男子，夫人可奈何。
平生羞蔡琰，一死伴湘娥。
门盍来旌表，邻应辍杵歌。
潘郎家国恨，怪得鬓丝多。

大厦新成燕雀欢，与君聊此共清闲。
地居一郡楼台上，人在半空烟雨间。
修复尽还今宇宙，感伤犹记旧江山。
近来又报秋风紧，颇觉忧时鬓欲斑。

西风两鬓松，凉意吹伶俜。
百巧不救贫，误拜织女星。

黄叶婆娑上钓舟，唤回旧梦到江流。
多情政自怜樯燕，两鬓终当付野鸥。
未说离怀向南浦，须知诗意在夔州。
朔风昨夜吹沙急，早觉寒声战玉楼。

梅花枕上听司晨，起绾金章候拜亲。
喜对慈颜看铺鬓，发虽疏脱未如银。

古道松花空翠香，风前鬓影照沧浪。
飞泉半壁朝云湿，啼鸟满山春日长。
须信神仙元有国，不知蛮触是何乡。
道人横笛招归鹤，坐到斜晖上壁珰。

三月初五日，索马平山边。
疾驰趋高沙，如走阪上圆。
夜行二百里，望望无人烟。
迷途呼不应，如在盘中旋。
昏雾腥且湿，怒飙狂欲颠。
流澌在须发，尘沫满櫜鞬。
红日高十丈，方辨山与川。
胡行疾如鬼，忽在林之巅。
谁家苦竹园，其叶青戋戋。
仓皇伏幽筿，生死信天缘。
铁骑俄四合，鸟落无虚弦。
遶林势奔轶，动地声喧阗。
霜蹄破丛翳，出入相贯穿。
既无遁形术，又非缩地仙。
猛虎驱群羊，兔鱼落蹄筌。
一吏射中目，颈血仅可溅。
一隶缚上马，无路脱纠缠。
一厮躏其足，吞声以自全。
一宾与一从，买命得金钱。
一伻与一校，幸不逢戈鋋。
嗟予何薄命，寄身空且悬。
萧萧数竹侧，往来度飞鞯。
游锋几及肤，怒兴空握拳。
跬步偶不见，残息忽复延。
当其蹙迫时，大风起四边。
意者相其间，神物来蜿蜒。
更生不自意，如病乍得痊。
须臾传火攻，然眉复相煎。
一行辄一跌，奔命度平田。
幽篁便自托，仰天坐且眠。
晴曦正当昼，焦肠火生咽。
断罂汲勺水，天降甘露鲜。
青山为我屋，白云为我椽。
彼草何荒荒，彼水何潺潺。
首阳既无食，阴陵不可前。
便如失目鱼，一似无足蚿。
不见道傍骨，委积有万千。
魂魄亲蝇蚋，膏脂饱乌鸢。
使我先朝露，其事亦复然。
丈夫竟如此，吁嗟彼苍天。
古人择所安，肯蹈不测渊。
柰何以遗体，粪土同弃捐。
初学苏子卿，终慕鲁仲连。
为我王室故，持此金石坚。
自古皆有死，义不污腥膻。
求仁而得仁，宁怨沟壑填。
秦客载张禄，吴人纳伍员。
季布走在鲁，樊期托于燕。
国士急人病，倜傥何拘孪。
彼人莫我知，此恨付重泉。
鹊声从何来，忽有吉语传。
此去三五里，古道方平平。
行人渐复出，胡马觉已还。
回首下山阿，七人相牵连。
东野御已穷，而复加之鞭。
趼足如移山，携持姑勉旃。
行行重狼顾，常恐追骑先。
扬州二游手，面目轻且儇。
自言同脱虏，波波口流涎。
白日各持梃，其来何翩翩。
奴辈殊无聊，似欲为鹰鹯。
逡巡不得避，默默同寒蝉。
道逢采樵子，中流得舟船。
竹畚当安车，六夫共赪肩。
四肢与百骸，屈曲如杯棬。
路人心为恻，从者皆涕涟。
星奔不可止，暮达城西阡。
饥卧野人庐，藉草为针毡。
诘朝从东渡，始觉安且便。
人生岂无难，此难何迍邅。
重险复重险，今年定何年。
圣世基岱岳，皇风扇垓埏。
中兴奋王业，日月光重宣。
报国臣有志，悔往不可湔。
臣苦不如死，一死尚可怜。
堂上太夫人，鬓发今犹玄。
江南昔卜宅，岭右今受廛。
首丘义皇皇，倚门望惓惓。
波涛避江介，风雨行淮堧。
北海转万折，南洋溯孤骞。
周游大夫蠡，放浪太史迁。
倘复游吾盘，终当耕我绵。
夫人生于世，致命各有权。
慷慨为烈士，从容为圣贤。
稽首望南拜，著此泣血篇。
百年尚哀痛，敢谓事已遄。

万里风霜鬓已丝，飘零回首壮心悲。
罗浮山下雪来未，扬子江心月照谁。
祇谓虎头非贵相，不图羝乳有归期。
乘潮一到中川寺，暗读中兴第二碑。

朅来南海上，人死乱如麻。
腥浪拍心碎，飙风吹鬓华。
一山还一水，无国又无家。
男子千年志，吾生未有涯。

见说黄沙接五原，飘零只影向南辕。
江山有恨销人骨，风雨无情断客魂。
泪似空花千点落，鬓如硕果数根存。
肉飞不起真堪叹，江水为笼海作樊。

夜梦入星槎，晓行随斗柄。
衣暖露自干，鬓寒冰欲凝。
将军戴铁笠，壮士敲金镫。
白眼睨青天，我生不有命。

吹面北风来，拂鬓坚冰至。
轩冕委道途，衮绣易毡毳。
百年杂丑好，始酬四方志。
浩歌激浮云，亭亭复揽辔。
羲驭几曾停，谁当扫幽翳。

五月五日午，赠我一枝艾。
故人不可见，新知万里外。
丹心照夙昔，鬓发日已改。
我欲从灵均，三湘隔辽海。

万里飘零两鬓蓬，故乡秋色老梧桐。
雁栖新月江湖满，燕别斜阳巷陌空。
落叶何心定流水，黄花无主更西风。
乾坤遗恨知多少，前日龙山如梦中。

向来岩下电，无故眩生花。
达磨面向壁，卢仝□塌沙。
灯前心欲碎，镜里鬓空华。
何日看明月，沈沈斗柄斜。

海阔南风慢，天昏北斗斜。
孤臣伤失国，游子叹无家。
官饭身如寄，征衣鬓欲华。
越王台上望，家国在天涯。

去年今日遁崖山，望见龙舟咫尺间。
海上楼台俄已变，河阳车驾不须还。
可怜羝乳烟横塞，空想鹃啼月掩关。
人世流光忽如此，东风吹雪鬓毛班。

飘零万里若为家，一夜西风吹鬓华。
祇有新诗题甲子，更无故旧对黄花。

万里青山两鬓华，老臣无国又无家。
乾坤局促笼中鸟，风雪飘零粪上花。
岁晚江空人已逝，天寒日短路何赊。
书生不作纲常计，闻是东门已种瓜。

黄山别去恨绵绵，华表重寻第几巅。
马迹苔肥连碧汉，龙潭水暖涨灵泉。
断无花逐桃溪外，别有春留药圃边。
𫛸鴂一声人亦老，鬓丝惊笑玉颜仙。

三百余年乐育恩，晚从科目得斯人。
崎岖岭海期年国，零落毡毛万死身。
诸葛未亡犹有汉，包胥欲泣更无秦。
挑灯忼慨歌梁父，鬓发萧森{忄双}鬼神。

每忆可人陈太丘，不辞山路远追游。
清霜拂鬓鸡声早，白鹤横江月影浮。
岂为开樽无北海，虚闻悬榻待南州。
题诗兴尽空归去，回首梅花百尺楼。

半生道路鬓双皤，又是中秋客里过。
别业可怜荒杜曲，羁怀最怕听商歌。
不知明月几时有，如此清风良夜何。
胜概无诗可收拾，九原唤起老东坡。

才觉逢春春又还，风光摇荡客心阑。
宫花不见姚黄蕊，苑茗初尝叶白团。
擥照祗惊霜鬓改，寻幽宁放马蹄干。
夜来遍遍韩王宅，犹喜芳菲有百般。

土旷人稀使驿赊，山中殊不类中华。
白沙有路鸳鸯泊，芳草无情妯娌花。
毡馆夜灯眠汉节，石梁秋吹动胡笳。
归来揽照看颜色，斗觉霜毛两鬓加。

种菊待佳节，节至花自繁。
朝感凉风吹，夕爱清露团。
封培才几日，翠类纷珊珊。
君曹本称剧，占署无停翰。
才优顾多暇，曾不废览观。
作诗见高兴，读之起予叹。
念昔田里居，幽事颇复论。
种此黄紫杂，撩乱发墙根。
撷英泛浊酒，亲友日为欢。
一朝走京邑，连岁遭阻艰。
鬓毛将看白，泪眦荧莫干。
时物岂不佳，感伤自有端。

红薇花拆萱草丹，万铃嘉菊重台莲。
问公此时胡不饮，乐有至理须钻研。
后夔已远师旷死，寂寞千载无其传。
公穷天数索圣作，坐使绿鬓成华颠。
屠龙绝艺岂世用，仪凤至业非公专。
洛阳有客金石坚，持议不屈难镵镌。
园收独乐会真率，以劳校逸宁非偏。
古称两忘化于道，此理岂不旷且然。
折花持酒待公醉，乐至无声方得全。

往岁游西谒季长，陇云秦树胜风光。
分题红叶蛮笺腻，对举流霞彩袖香。
宴洽翠娥连象榻，夜寒娇凤泥银黄。
未知早晚重携手，惆怅而今鬓已苍。

二年牢落坐回山，平日交亲梦寐间。
关外相逢非素约，樽前一笑慰衰颜。
匡衡沿牒朝廷远，王粲从军幕府闲。
跋马题诗离绪乱，霜风萧飒鬓毛班。

翠竹苍林颜色老，游人安得故时同。
沾衣似对金城柳，握管翻悲楚水枫。
新鬓旋惊吟后白，好花犹记折来红。
须知世事徒劳耳，惟有清樽不负公。

闲官身散诞，饱食坐欹斜。
永日槐阴静，清风葆鬓华。
废书良愧马，落帽偶同嘉。
此适谁知者，逢人莫浪夸。

天津南望两涯间，蓊若青云乍吐山。
花叶相催何日已，尘埃不断几人闲。
郎官萧洒裁诗丽，博士龙钟叹鬓班。
我独无诗亦无叹，朝驱羸马暮知还。

都门气象雨余佳，压尽风尘见草芽。
日薄风和近郊路，朱红粉白远林花。
堤开独去媻珊女，柳下相逢轻{车录}车。
丝鬓未催樽酒在，不须辛苦问年华。

懒驱羸马傍朱门，来对祇园寂寞春。
撩乱绕楼唯有燕，萧条垂箔更无人。
未回山简池头马，空愧陶公顶上巾。
留得清风满衣袖，为君吹尽鬓边尘。

柔橹咿哑画鹢东，翛然清兴不知穷。
新秋草树轻凉外，落日帆樯远思中。
人事感心怀素友，年华催鬓作衰翁。
江湖旧约今仍负，肠断从南万里风。

一夜歊炎散烈风，清和从令气潜通。
诚微敢谓天心应，政拙惟希岁事丰。
便有欢声南亩俗，首传佳句少陵翁。
心灰鬓雪无余愿，饱食安居与众同。

眉秀瞳青却少容，精神强健几如公。
相逢细雨开篱菊，自愧繁霜满鬓蓬。
谈道远追西域祖，题诗今得少陵翁。
锋车北去归何日，且愿从容一笑同。

云凝野旷接高低，切切寒侵使者衣。
客路恍惊霜鬓改，家山回望玉觞飞。
更添宿雨催花润，未放春雷起蛰威。
柳色压堤清溜满，舣船持酒待君归。

常记当年并马鞍，翛然无事世尘间。
独怜交契如君少，仍喜官曹共我闲。
却顾旧游空岁月，欲传佳句邈河关。
从今会合尤须数，此别相看鬓已斑。

朱颜绿鬓尽才良，永日逍遥宴此堂。
乐事已先桃艳动，欢情仍共雪花狂。
梦中身世知虚实，醉里光阴任短长。
荣辱誉非那复问，无何有处是吾乡。

插架余残历，挑灯忆故乡。
年光蛇赴壑，羁旅雁随阳。
禁阙迎傩鼓，邻街祭灶香。
英雄须自力，容易鬓毛苍。

倦客萧萧两鬓秋，柳丝无力绊归舟。
晓风落叶辞高树，夜月行人在别洲。
千里关河乡国梦，一江烟浪古今愁。
雁声过尽青天阔，却忆同登望海楼。

罗裙溅湿鬓云偏，摇落香风满画船。
忽忆夜来憔悴梦，鸳鸯正在藕花边。

篱根醉倒任斜阳，隔夜茱萸便不香。
莫把黄花遮破帽，教人见我鬓边霜。

逢春娇病鬓蓬松，偷拆郎书读未终。
蓦地人来无语答，含羞满面发潮红。

桂香风老鬓飕飕，添著湘罗小夹裘。
烟锁亭台青嶂晓，露寒帘幕画堂秋。
雁来花发芙蓉浦，燕去影疏杨柳楼。
隔岸梧桐易憔悴，未霜叶落满河舟。

丝丝梅雨湿榴花，处处钗符袅鬓鸦。
醉听画楼思远曲，艾枝簪满碧巾纱。

炎州分得冰花脑，来伴湘波六月凉。
醉折一枝簪鬓睡，晓来印却枕痕香。

绿鬓毛姑翠羽衣，口中犹自说秦时。
琼丝小筥无人见，藏有麟洲五色芝。

看了金书看水流，刚风吹鬓不知秋。
碧瞳仙过天河去，戏擘云衣作彩舟。

江南冬前虫未蛰，猎师篝火熏穴急。
山中玉面何处藏，供奉期程如束湿。
茅檐十日无炊米，蓬鬓鹑衣瘠如鬼。
但教得狸何顾尔，易牙奉君尚烹子。

家住荒寒野水滨，老来无处避风尘。
裸人至境有不裸，臣族幸然非乱臣。
鬓影半因忧世白，眉端时为得诗伸。
盛衰物理烦君看，旧日钱神今更神。

已惯禁秋不用悲，无情日月去如飞。
霜晚起风鸦自宿，江南欲雪雁安归。
小园梅花照眼在，老子鬓毛如昔非。
败絮与官供战卒，遥怜老妇泣牛衣。

我与梅花别一期，停云倚树鬓成丝。
偶于蹊路相逢处，正似故人初见时。
清里有和夷惠圣，寒边带瘦岛郊诗。
客中无酒能消得，共拨寒灰坐欲痴。

写韵亭高楼更高，百年登览著吾曹。
客和月日成三九，我与鲲鹏共一毫。
山吐南云飞炮石，江横西雪涌波涛。
黄花到眼应多感，不欠黄花插鬓毛。

少年如此已成枯，我亦重来白鬓须。
正使冥冥有知识，不知还认阿兄无。

抱疾经年久，何期征诏临。
芸窗书已蠹，竹径叶尤深。
空返皇华使，难忘鸥鸟心。
怀君虽感激，衰鬓不胜簪。

谏稿成埃两鬓丝，考槃在涧倚天知。
岩前风叶行人耳，便是襄阳堕泪碑。

世路嵚崎两鬓丝，山中留客且伸眉。
竹林胜践虽相似，犹恨前贤所欠诗。

风信吹凉入鬓清，悠然目送一鸥轻。
鸥飞不尽天回影，练色波光曳曳明。

五股钗松黛色鲜，山家插鬓不成妍。
道人见了都无用，付与云鬟雾鬓仙。

五股钗松黛色鲜，山家插鬓不成妍。
道人见了都无用，付与云鬟雾鬓仙。

婆餠焦，罪在妾，妾不能家家道缺。
冬裘不完夏粮绝，愁得鬓成雪。
朝看婆鬓兮眼滴血，暮思婆鬓兮心刮铁。
草枯东风吹不活，妾哀事姑无岁月。
行人误听贱妾言，谓鬓殊不然，婆鬓不复玄。
偶焦一餠尚可煎，别煎好餠供婆餐。
餠焦自择饤下盘，留取来年补漏天。

婆餠焦，罪在妾，妾不能家家道缺。
冬裘不完夏粮绝，愁得鬓成雪。
朝看婆鬓兮眼滴血，暮思婆鬓兮心刮铁。
草枯东风吹不活，妾哀事姑无岁月。
行人误听贱妾言，谓鬓殊不然，婆鬓不复玄。
偶焦一餠尚可煎，别煎好餠供婆餐。
餠焦自择饤下盘，留取来年补漏天。

婆餠焦，罪在妾，妾不能家家道缺。
冬裘不完夏粮绝，愁得鬓成雪。
朝看婆鬓兮眼滴血，暮思婆鬓兮心刮铁。
草枯东风吹不活，妾哀事姑无岁月。
行人误听贱妾言，谓鬓殊不然，婆鬓不复玄。
偶焦一餠尚可煎，别煎好餠供婆餐。
餠焦自择饤下盘，留取来年补漏天。

未酬行道志，抱道复东归。
老入江湖鬓，寒深雨雪衣。
客程烟树晚，乡梦海鱼肥。
所恨交情浅，临岐别语稀。

翁也家何在，悠然天地间。
往来明月牖，坐卧白云关。
晚岁有余乐，谁人似此闲。
只为清景恼，吟得鬓毛斑。

江空岁晚朔风寒，诗卷相随晓出关。
不为寻梅劳杖履，偶因问菊到家山。
溪桥买酒经过熟，邻舍分茶笑语闲。
若见碧澜赵公子，为言衰鬓与愁颜。

南楼一梦已凄凉，好景难逢重感伤。
天上此时如白昼，人间何处有清光。
山河旧影云俱黑，灯火新愁夜正长。
毕竟老蟾终古在，西风客鬓易苍苍。

西风客影鬓毛苍，此去携琴又一方。
欲向书中消日月，何妨篱下寄文章。
于今蜀道无平地，到处并州即故乡。
茶灶笔床犹在否，烦君移棹问沧浪。

几片飘从客鬓来，光摇老眼白皑皑。
不因枯树今朝见，只道寒梅昨夜开。
是处园林迎腊到，一时天地唤春回。
凭谁寄语问滕六，乞与人间此种栽。

春风跃马看花时，肯信秋风鬓易衰。
富贵百年皆长物，老来方悔读书迟。

曾宴瑶池王母家，瞳方鬓黑脸凝霞。
休将甲子来相问，知见蟠桃几度花。

韫匮玉未售，妄想夜生梦。
风霜鬓鬅鬙，谈笑气澒洞。
上天宫阙高，凡身血肉重。
顾影无其俦，一呼四壁动。
抱兹忠义心，惭与猿鹤共。

一说乾坤事，无愁鬓亦斑。
心飞空阔外，身堕乱离间。
日落经何国，归云识故山。
凭谁扣冥漠，天道几时还。

独闭衡门坐，无言意极长。
赤心怀赵日，绿鬓染吴霜。
火正当阳地，风来自午方。
连宵验天象，心宿炳明堂。

雁足冥冥未报归，此心裂碎有谁知。
一怀愤闷心衔苦，两鬓{髟/监}𩭹发倒垂。
醉后爱歌诸葛表，生来耻读李陵诗。
喜吾筋力犹强健，愿为朝廷理乱丝。

花前欢笑忆春三，何故东君尚未还。
一寸心中千种事，百年世上几时闲。
虏迁玉帛犹归市，马犯金汤即弃关。
生怕朔风吹下雪，飞来点鬓妒红颜。

万里和风眼底回，陶陶乐土隔飞埃。
暖浮花思春初透，红涨霞纹潮正来。
长驻童颜驱老去，不教玄鬓受愁催。
举头阊阖手能摸，更欲乘风过九垓。

我忆三宫幸朔方，天颜皴黑鬓发黄。
鬼风尖尖割肌肉，惊沙扑损龙衣裳。
群黎命死北魔手，世界缺陷苦断肠。
小臣翅短飞未得，望破痴眼愁更长。
呜呼一歌兮哀以伤，白日无光天荒荒。

遭时不祥厄阳九，垢面蓬鬓丧家狗。
四夷交侵小雅废，率其子弟攻父母。
封豕长蛇亘人域，天子下殿跣足走。
凝碧池头乐最愁，连昌宫里花亦丑。
三精雾塞黑曈曈，天破地裂一无有。
谁执弓矢救日月，仰泣旻天大号吼。
贤者不入胜母里，义士耻饮盗泉水。
丈夫立身乃大事，一失此足死亦耻。
当知孔明杲卿辈，岿然三代古君子。
吕尚磻溪钓文王，乃是汉唐人才尔。
到今大坏不可救，鸱枭破獍咀唇齿。
高瞠双眼视天下，黔首浑敦状如鬼。
龙堆大漠鸟兽夷，舌卷音响蛮侏离。
不类人形舞百怪，错乱天命灾群黎。
营州羯狗猪龙形，讵能篡有唐丕基。
太子即位灵武日，天开万仞磨崖碑。
载定尊卑奠鳌极，一新正朔授人时。
渐被日出月没处，梯航臣妾拜京师。
黄旗紫盖东南兴，大火王气浮晴春。
勿欺一成一旅微，少康犹能作之君。
班超已著王命论，陈婴王陵毋生心。
绛衣大冠大敌勇，今日岂无刘将军。
田野豪杰久延颈，一呼而动云来奔。
我当率之效驰驱，整顿乾坤明大伦。
旧邦新命光前王，逆俗污染咸惟新。

客鬓双蓬老拾遗，一灯明灭酒醒时。
百年回首忽成梦，万窍有声皆是诗。
残夜月枝乌未稳，故乡水草雁多饥。
袷衣初试新霜冷，欲折黄花寄所思。

一灯细语煮茶香，云影霏霏满石床。
万里梦魂形独在，十年诗力鬓俱苍。
山空络纬悲秋雨，水落蒹葭足夜霜。
未会漆园观物意，酒阑犹发次公狂。

紫霞之佩绿玉筇，鞭笞鸾凤八极空。
碧泓照人悬万瞳，黄冠无数趋下风。
自言试邑沧海东，飘忽风雨倾槐宫。
湛卢夜吼将安从，尔来长啸招葛洪。
丹气不死横为虹，全胎十月还倥侗。
三花自聚天无功，笑我双鬓垂秋蓬。
十年白石煮不红，安得四方上下如云龙。

黄叶青苔昼掩关，无端两鬓为诗斑。
胸吞云梦不知岸，堂在崆峒岂有山。
卷道暮年荆璞在，传家遗墨浦珠还。
王良去后盐车厄，老骥空怀十二闲。

人生重离别，况此双鬓蓬。
亭柳非故色，昨夜吹霜风。
临分复携手，野色犹蒙蒙。
愁深转无语，写入潺湲中。
一水分两支，来共高高峰。
出山暂相失，到海终相逢。

空遗破砚孤心苦，只博生绡两鬓华。
小婢灯前泣秋雨，竹房不见夜呼茶。

百感凑孤夜，江楼起呼月。
秋虫声转悲，念此众芳歇。
人生非金石，青鬓忽已雪。
逾淮橘心移，出山泉性汩。
猗兰抱孤芳，不受宿莽没。

俗驾不曾到，瘦筇时复携。
肺肝清涧饮，鬓发老岩栖。
野巷犹鸡犬，春城自鼓鞞。
未应人世外，别有武陵溪。

见说携琴去，西风半日程。
云留秋渡冷，月过别峰明。
落叶惊疏鬓，黄花照澹情。
思君不能寐，一雁叫深更。

嘉禾古三辅，积水何苍茫。
旧游梦历历，况此逢端阳。
束艾肖人形，倾葵抱天常。
萧萧老逢掖，得依夫子墙。
鹓湖无五月，宿雨生微凉。
客从东浦来，手持紫霞觞。
采蒲泛纤玉，沃我书传香。
殷勤两博士，杂出肴与浆。
书囊谈未了，一醉齐彭殇。
酒醒忽不乐，起看北斗芒。
岁月感疏鬓，风烟渺殊方。
明当理征棹，斜日鲈鱼乡。

村酒沽来浊可斟，扁舟过雨系枫林。
午香吹稻海田熟，秋蔓引苽茅屋深。
天地暗尘归客鬓，江湖斜日动乡心。
衰年自笑为形役，空羡闲鸥卧水阴。

爆竹声残事事新，独怜临镜尚儒巾。
寒窗琴册灯花晓，衰鬓江湖柏酒春。
道在老天扶客健，书来稚子识家贫。
旧山亦有闲风月，归与渔樵作主人。

花柳湖西别此翁，十年鬓雪忽重逢。
唐陵愁问永和帖，楚水梦闻长乐钟。
黄奶秋灯余旧癖，素侯野服拜新封。
世情云雨何时了，千古青青太玉峰。

十年疏鬓为谁斑，天借儒冠日月闲。
欹枕寒生双瀑涧，开门春满七星山。
鹤归尚觉辽城是，鹃老空闻蜀道难。
欲觅九还凭寄语，青牛何日度函关。

一剑挂寒壁，艰危气不衰。
鬓痕朝镜觉，书味夜灯知。
梦断潮生枕，愁新雁入诗。
思君心欲折，又负菊花期。

禹穴风烟老尚游，青门回首忆瓜畴。
海槎片影星河曙，城角一声天地秋。
临水忽惊余鬓落，看云还悟此生浮。
杖藜拟访神仙宅，中有长眉不挂愁。

因君每忆云门寺，五六年来会两番。
诗句老随秋鬓老，客身闲似白云闲。

百岁集孤夜，山楼起呼月。
秋虫声转悲，感此众芳歇。
人身非金石，青鬓忽已雪。
逾淮橘心秋，出山泉水汩。
猗兰抱香死，不受蓁莽没。

对景坐清夜，萧然鬓已华。
诗悭难就稿，灯暗不成花。
易醉愁边酒，频归梦里家。
何时锄旧圃，学种邵平瓜。

兰若分清隠，秋窗饱看山。
风霜双鬓老，天地一身闲。
拄杖穿云去，吟囊贮月还。
诗成谁与语，时访竹林间。

客鬓同秋老，乡心逐雁飞。
重阳今日是，三径几时归。
篱下多黄菊，门前少白衣。
无人慰岑寂，独立对斜晖。

勋业梦不到，晓窗时一看。
是非须内照，妍丑付旁观。
客鬓从渠白，诗肩本自寒。
俨然瞻视处，赖汝整衣冠。

人去台犹在，飞升事可嘉。
神仙多变幻，尘世总虚花。
炼气颜难老，劳心鬓易华。
千年留古迹，题咏属诗家。

古鼎烟销倦点朱，翛然高卧夜寒初。
四檐寂寂半床梦，两鬓萧萧一卷书。
日月冥心知代谢，阴阳回首验盈虚。
起来万象皆吾有，收拾乾坤在草庐。

凉夜残灯照客愁，衾单添尽鹔鹴裘。
半窗明月三更梦，一枕西风两鬓秋。
吟骨棱棱宽带眼，归心切切望刀头。
何时束箧家山去，独驾柴车访伯休。

二月春光泼眼浓，携樽宴客小亭东。
酒当半醉半醒处，春在轻寒轻暖中。
拂槛柳添吟鬓绿，压阑花妒舞衣红。
晚来听唱梁州曲，声绕吴姬扇底风。

刚肠不挠是男儿，舌在囊中岂足悲。
落落世情难苟合，徨徨客路欲何之。
旧时风月堪遗恨，好处江山尚欠诗。
莫把闲愁萦素抱，人生双鬓易成丝。

园林芳事渐阑珊，客思无聊午梦残。
红杏花繁蜂蜜饱，碧芹香老燕泥干。
光阴有限鬓已白，勋业无成心尚丹。
倚遍吟阑天欲暮，一帘风雨卷青春。

片片随风整复斜，飘来老鬓觉添华。
江山不夜月千里，天地无私玉万家。
远岸未春飞柳絮，前村破晓压梅花。
羔羊金帐应粗俗，自掬水泉煮石茶。

寂寞园林三月时，客中几度见春归。
柳眉绿皱鶑无语，花脸红销蝶倦飞。
节物暗催双鬓老，功名长与寸心违。
百年身世成何事，回首西山又落晖。

百年光景易侵寻，消遣闲愁只苦吟。
但觉笔头风雨湿，不知鬓底雪霜侵。
冥鸿已负九霄志，老骥空怀千里心。
富贵倘来应有命，何须弹铗扣知音。

破砚尘封懒赋诗，晚年才思觉衰迟。
耽书自笑已成癖，煮字元来不疗饥。
风月满怀诗可写，雪霜侵鬓镜先知。
太公八十方荣遇，把钓溪边更待时。

湖海难□鬓易丝，平生壮志与心违。
一千里外家何在，三十年前事已非。
狐正首丘应待尽，鹤思华表尚忘归。
书斋兀坐怀今昔，泪落西风湿客衣。

斜阳红尽暮云碧，一片天光涵水色。
海涛拥出烂银盘，千里婵娟共今夕。
主人领客登东山，踏碎寒光看秋液。
星河倒影浸空明，露华漙玉夜气清。
冯夷激水水欲立，海若辟易天吴惊。
孤舟卷帆泊烟屿，古木撼壑生秋声。
凭高人在金鳌背，闲看潮生烟渚外。
老龙翻海云气寒，长鲸卷雪浪花碎。
茫茫万顷沧浪中，屹立孤峰锁苍翠。
山巅扫石罗樽罍，宾主传杯不放杯。
骚客掀髯赋诗去，山童踏月携琴来。
剧谈浩饮不知醉，仰天大笑欢颜开。
倒著接{罒/离}欲起舞，乾坤清气入肺腑。
天边风月空四时，眼底江山自千古。
谢安蹑屐游东山，袁宏登舟宴牛渚。
庾亮南楼今在不，坡仙赤壁知何许。
满眼往事转头空，千年人物俱尘土。
人生光景若湍流，霜痕易点双鬓秋。
胸中勿著尘俗事，眉间休锁名利愁。
我辈适意在行乐，古人所以秉烛游。
月山追忆旧游地，尽写风烟入缣素。
我来见画如见景，想像高唐犹可赋。
诸君后会应可期，云萍合散今何之。
安得扁舟澉川去，日与杖履相追随。
登山把酒醉明月，共看此画歌此诗。

听雨思君泪欲流，檐声滴老鬓边秋。
何时过我晴窗下，共话思君听雨愁。

东皇别我太匆匆，急景相催鬓已翁。
杜宇一声花结局，人生消得几春风。

老去怀人鬓已秋，江山犹带别时愁。
碧云不隔相思梦，几度吟魂到客舟。

看花携手鬓俱青，一转头来昨梦惊。
四海同年今有几，相逢此日得无情。
著书君已名千载，废学吾方悔半生。
离合升沉何足计，相期进德是功名。

鬓发日夜老，神仙那可求。
杨雄识字苦，玄晏著书愁。
碧酒红莲夜，朱弦白雁秋。
论心得少暇，同上最高楼。

流落谁相忆，山林蔚讲师。
玄机魂梦接，诗力鬓毛知。
舟去须寻处，书来不记时。
君看东海月，今夜亦追随。

每见辄自失，春风双鬓斑。
诗囊贫里富，药市闹中闲。
甃路通湖寺，敞楼当郡山。
清缘事事足，听此屡开颜。

索索寒搜客，沉沉雨洗年。
残林生猎迹，归鸟避窑烟。
节物杯浆外，溪山鬓影前。
行藏都未定，笔砚底能捐。

愁鬓丁年白，寒灯丙夜青。
不眠惊戍鼓，久客厌邮铃。
汹汹城喷海，疏疏屋满星。
十年穷父子，相守慰飘零。

城郭三年别，风霜两鬓新。
穷多违意事，拙作背时人。
雁迹沙场信，龙腥瀚海尘。
独歌心未已，笔砚且相亲。

待子不来久，烟山看树青。
为吟天外句，更立水边亭。
雨暖催科斗，云深长茯苓。
邻居亦有约，休待鬓星星。

一席清溪上，深衣雪鬓翁。
挥犀谈孔氏，释菜礼宣公。
堂馔淮鲜白，宾筵楚醴红。
花台无恙否，回首几春风。

犹及相逢鬓未华，故乡春尽不须嗟。
园林处处生新草，风雨年年送落花。
高树昼寒归有鸟，小溪湍急走如蛇。
方知傲世不在隠，高枕北窗闻打衙。

黄牛村前秋叶飞，青螺峰外海云归。
故人相思雪满鬓，客子独行风举衣。
乌鹊定占谁屋喜，鲈鱼知比去年肥。
当时歌酒江湖上，百里音书今亦稀。

淡竹冈前沙雁飞，小花尖下柘丸肥。
山云不见雨自薄，天气欲寒人正归。
招伴祗须新稻酒，临风犹有旧苔矶。
风流鬓发茎茎在，怪石老松今是非。

乱后交朋星散居，如君那得易亲疏。
耐多但有客满座，忙绝不令儿废书。
万里山河蓬鬓底，一春风雨杏花初。
闲身共逊耽诗老，野服枯藤得自如。

秋尽空山无处寻，西风吹入鬓华深。
十年世事同纨扇，一夜交情到楮衾。
骨警如医知冷热，诗多当历记晴阴。
无聊最苦梧桐树，搅动江湖万里心。

搜山马退余春草，避世人归起夏蚕。
破屋烟沙飞飒飒，遗民须鬓雪毵毵。
青山几处杨梅坞，白酒谁家榉柳潭。
休学丁仙返辽左，聊同庾老赋江南。

鬓毛秋后转漂零，愁坐穷檐展灸经。
得似画堂歌吹里，硫黄锺乳按娉婷。

离离秋色上梧枝，向晓烟云冷砚池。
绛帐谈经千古道，青山对酒几联诗。
西风红叶林边树，夜雨青灯鬓上丝。
竹瘦荷枯篱菊净，暂韬笔砚彻皋比。

芦苇西风雁影孤，凄凄凉气入郊墟。
铁檠灼烁三更雨，道脉精微几卷书。
潘鬓星霜愁发短，韩堂风露故交疏。
朝廷有道奎星显，何苦蓬窗守蠹鱼。

南雁数声嘹唳，西风双鬓{髟/监}𩭹。
病叶夕阳满树，断云残雨归岩。

鬬鸡走马醉高阳，今日归来两鬓霜。
无限少年心上事，半帘豆雨语寒螀。

世事悠悠酒几杯，晴苍把镜独徘徊。
西风吹老梧桐树，仍送新霜两鬓来。

暮暮朝朝此水头，却无雨怨与云愁。
我仪何事堂堂去，极目天涯双鬓秋。

古寺栖身又两期，西风吹我鬓成丝。
俗儿往往貌相敬，吾道悠悠心自知。
尽去皮毛方是学，若无情性定非诗。
可怜千载相传授，只为秦人煨烬余。

槐夏阴中鬓已秋，天风吹梦堕江头。
水应难洗湘累恨，山岂能为柳子囚。
尘世不知几端午，人生大抵一虚舟。
愁来细把君诗看，压倒当时赵倚楼。

忧患熏心两鬓丝，倚栏瘦影却斜晖。
凄其十载不儒服，老矣一生犹布衣。
未信此身长坎坷，细看造物实玄微。
五更风雨自秋至，不见蚊蝇跋扈飞。

遥想山斋客梦阑，朔风吹鬓怯栏干。
黄花句里空相忆，青镜朝来独自看。
绝似东坡来海上，胜犹贾岛渡桑干。
木奴千树何须问，怀抱时因骥子宽。

昔髧两鬓今白头，肯将胸次著闲愁。
无边风月随宜乐，有分江山取次游。
但得扪心无愧怍，庶几省己少愆尤。
荣枯寿夭无为二，未死之前盍自修。

西风吹我鬓鬅鬙，独立庭中影随形。
一岁露从今夜白，百年眼对老天青。
经秋不脱无多树，近月能明有几星。
惆怅前修人去尽，后生谁可嘱遗经。

师年过七十，万事总无心。
猿鸟窥禅性，鱼龙避梵音。
烟消香篆冷，霜入鬓根深。
手种庵前树，苍苍十丈阴。

野客双蓬鬓，溪童一钓竿。
得鱼何与我，对境自成欢。
日暮欲归去，支筇更一看。
淡红千草烛，浓绿万花盘。

晓起征衫瘦渐宽，可堪秋入鬓丝寒。
客中万叶皆归本，自把床头易卷看。

太白仙人下岷峨，飞凌素烟紫琼珂。
天风万里吹银河，手挼瑶草光逶迤。
琅琅太清绿云欹，下弄倒影笑羲娥。
锦袍淋漓金叵罗，醉围婵娟玉颜酡。
金庭昔日乘鸾过，不肯上天著朝靴。
下界弱水飞尘多，公为星精辟兵戈。
愿见瀛海秋澄波，绿鬓𫄥𫄥吞天和，后天不老公所哦。

我行匡庐鬓青青，往往大醉琵琶亭。
归来老我二十载，惟有梦寐劳神形。
有时遍历开先寺，老僧禅定齁齁睡。
有时经过五柳家，秫香酒熟邀人醉。
恍兮惚兮真若飞，高泊天池坐忘归。
晴云漠漠披絮帽，白鹤冉冉来羽衣。
方将餐霞炼颜色，觉来无失亦无得。
何当整理下泽车，共逐双凫访真迹。

黄金难买老，自笑鬓毛皤。
本分且如此，明时可奈何。
攻吟诗转少，惜醉事还多。
寒甚溪头夜，谁能载雪过。

薄宦骎骎已及瓜，寒梅羞见旧时花。
年来吟苦形成鹤，客里愁多鬓减鸦。
浮世有身元大患，此生何处是真家。
白云极目空搔首，归雁两三寒日斜。

归卧西楼理故书，幅巾羽扇一癯儒。
家庭师友尊明道，古史文章逼老苏。
蓬鬓蚤因时事白，荷衣不受劫尘污。
呜呼天不遗耆老，雨泪如倾一束刍。

半年笔底种甘棠，棠未成阴又趣装。
明月扁舟琴鹤共，西风一剑斗牛光。
人生易散情如海，事会无穷鬓未霜。
莫把屠龙斩蛟手，便携短棹钓沧浪。

江湖双鬓短，风雨一灯孤。
买酒初尝芡，抄诗细截蒲。
织耕同德曜，编简对韩符。
怕有伤时句，磨教棱角无。

靖节有诗题晋号，德公无意入襄城。
蓬鬓早因时事白，荷衣不受劫尘污。

世事争雄一局棋，浮生碌碌鬓成丝。
经年病为多新酿，竟日忙因检旧诗。

天挺英才佐庙廊，千年懋绩炳旗常。
悬弧偏喜民生寿，报国还期道体康。
庭有芝兰呈晚秀，门多桃李毓春芳。
微吟聊助冈陵祝，鹤髪乌纱映鬓霜。

一朝禽瘴海，孤影落穷荒。
恨极心难雪，愁浓鬓易霜。
燕荆歌易水，苏李泣河梁。
读到艰难际，梅花铁石肠。

南浦亭边话别时，扁舟东下浙江湄。
遍将越国千年事，吟作钱塘百咏诗。
无火可能烧莽卓，有刀恨不斩高斯。
五陵佳气飞扬尽，泪洒西风两鬓丝。

晓鬓鬅松懒不梳，忽听人说是南徐。
手中明镜抛船上，半揭篷窗看打鱼。

两鬓萧萧不耐秋，兴来今日谒公侯。
舞余燕玉锦缠头，又著红靴踢绣球。

万里归来旧布衣，笳声不断转桐丝。
十年秋入肩吾鬓，四海人传云叟诗。
窖里雪毡魂些短，江南月砌梦归迟。
白头惆怅相逢晚，况是人间落叶时。

海水奔腾朔风急，巨鳌震动坤轴折。
茫茫水与云相连，中有仙人渺独立。
槁梧三尺操南音，轻视功名等秋叶。
调高韵古泣鬼神，毡帐轻弹燕蓟月。
锦囊万里诗一编，字字丹心沥青血。
回首铜仙旧梦寒，抚卷令人双鬓雪。
祇今复作潇湘游，拟续离骚吊忠魄。
独夜何心闻杜鹃，云暗苍梧正愁绝。

禾黍兴悲两鬓皤，千年荆棘几铜驼。
义熙处士流风远，天宝诗人旧恨多。
雨露又新周草木，烟尘空想汉山河。
庾郎谩有江南赋，得似先生醉后歌。

朔风卷雨东南昏，铜仙泪洒辞吴门。
间关万里踏燕月，埃沙扑面愁人魂。
携琴早晚随王母，不似瑶池旧歌舞。
南冠岌岌操南音，此意此心千万古。
十年归来两鬓霜，袖有诗史继草堂。
西游苍梧北太华，笔端传入古锦囊。
甫也再拜杜鹃血，颍乎冥入冰炭肠。
一朝访我茅屋下，朔风易水为余写。
黄金好铸锺子期，知君不是黄冠师。

君不见伯牙流水心，不是子期谁知音。
又不见颖师浮云操，不是昌黎谁品藻。
伯牙千古颖无人，此心此操谁重陈。
折扬黄华笑哑哑，寥寥太古风无淳。
钱唐君别二十载，江南江北情如海。
吴霜半染鬓边丝，朗吟浩荡殊未艾。
十年尊酒又逢君，行歌流水弦浮云。
在自大古，雅澹飘逸思不群。
能言名山大川壮丽可怪处，收拾胸中为一部。
归来历历写瑶琴，一种风气传千古。
又言黄河泰华六合之内不胜游，何如九州之内更九州。
抱琴飘飘风万里，曾是天涯海角头。
当时此琴落落天西北，土音往往几人还解得。
怊怅悲愤恩怨昵昵多少情，尽寄胡笳十八拍。
会心又见锺子期，识操又遇韩昌黎。
眼高已觉空四海，此水此云不在他人知。

风雪骑馿穷郑五，良史武陵忝厥祖。
文章千古推贺白，余子碌碌何足数。
西风客路一相逢，笑睨平芜共怀古。
神游千载渺襟期，不学时妆竞媚妩。
翩然一鹗迅秋空，纵横健笔凌鹦鹉。
愧我栖栖一钓翁，胯下宁甘少年侮。
两鬓风霜飒短褐，把酒长歌话愁苦。
君留不住我亦归，枫林叶落津头鼓。
剑光错落耿青灯，夜半闻鸡与君舞。
几回欲寄别后书，雁飞不过衡阳浦。
树阴黯黯江东云，柳色依依渭城雨。
人生相会不可期，去住真如萍散聚。
我在金华北山北，茅屋三间云一坞。
君在濲江西港西，种秫有田瓜有圃。
我不能往君不来，凄凄风雨谁为主。
何当共作子长游，南浮沅湘北齐鲁。
不然赤壁吊东坡，高攀栖鹘登虬虎。
放浪形骸期汗漫，霁月一襟春万宇。
逍遥容与澹忘归，弭节江皋采芳杜。
狂吟曾点舞雩风，一笑渠侬行凉踽。

闭门久不出，摩挲鬓欲翁。
有杯问明月，无扇障西风。
神骏老嘶枥，纸鸢高入空。
天应怜我懒，瓜圃自泉通。

松边庭户竹边窗，归卧故山云半床。
蕙帐夜寒眠鹤醒，芸签日煖蠹鱼香。
读书喜汝眼如月，涉世嗟予鬓欲霜。
莫道文章真小技，今人当与古争长。

满眼山川感旧游，依然野水自横舟。
一樽长照古今月，两鬓不禁天地秋。
有屋有田清颍尾，自蒲自柳曲江头。
虚名不落人间世，一迳松风稳跨牛。

一年好景橘黄时，骤冷惟应瘦骨知。
吠犬频繁堕霜叶，栖鸦不定战风枝。
炉何必试手可热，文未能成鬓欲丝。
春逼寒梅三两点，蹇馿江路试寻诗。

蛩依莎底露，萤堕树头风。
秋已来多日，人谁念二虫。
火流豳月应，云散楚天空。
摇落年年事，吾生鬓亦蓬。

自笑酸寒老孟郊，厌看俗事聚牛毛。
故乡甚爱鲈鱼美，冷掾何嫌马骨高。
少日宦情原淡泊，凉风客鬓转刁骚。
荷衣槐笏徒拘束，不似芒鞋白纻袍。

霜华如雪著乌巾，染鬓粘须白未匀。
人羡久生趋老境，日随长至到新春。
投金濑上能容我，贡玉堂中自有人。
溧酒清醇鱼菜美，不妨频日宴嘉宾。

花残院静昼阴长，困思瞢腾下绣床。
肯信村中蓬鬓女，夜灯辛苦织机忙。

两鬓西风客帽斜，晚云横岭月笼沙。
桑畴屈曲人踪绝，萤火飞来照稻花。

久矣相期物外游，长风吹不断闲愁。
两山翼翼青如舞，霜鬓𩙫𩙫白始休。
蕉鹿梦回天地枕，莼鲈兴到水云舟。
旧藏方镜明如月，看去看来又一秋。

飞仙又向别峰游，竹下闲房且小留。
满鬓朔风吹客帽，倚阑落日在渔舟。
梅花路冷难寻冢，葑草田荒半作洲。
独往独来沙鸟怪，山空木短使人愁。

唐翁静者闭门饮水啜粥无知音，我能发尔一片冰清心。
巨风吹天振海浪如屋，此翁林中眠正熟。
中天渴乌吐火六合新开窑，此翁两鬓秋飕飕。
小儿烂羊瓜果尽青紫，此翁临水洗双耳。
蜩蟾蛙蚓聒乱昕夕雷无声，此翁宴坐观黄庭。
编茅斵室大如斗，苍雪丝丝翳窗牖。
忍饥学得西山夫，胸中有道癯不枯。
木榔始花赤已实，百亩沉沉如栉密。
露结风高霜气寒，润如美竹馨如兰。
翁居巷南我巷北，况有薇郎能主客。
书篚几杖皆清风，相看荫我冰雪容。
琼州岁月不可度，此境中州亦稀遇。
苦茗满碗谈兴亡，日长归来月满堂。
明朝一舸崖州去，世事茫茫隔烟雾。
袖携毫楮觅扁题，鸿飞冥冥留爪泥。
为书广荫扁翁室，淡墨欹轻醉中笔。
乘醉更作广荫诗，千载留与知音知。

寒风吹鬓影，客泪湿衣尘。
千里见积水，满城无故人。
船歌瓯雪尽，剑舞越花薪。
独忆丝纶老，相从话所亲。

杨柳远天色，野风来水涯。
异乡同梦客，今雨故人家。
越树夜啼鸟，禹陵冬落花。
悠悠江海意，为尔鬓先华。

湘草碧于水，王孙尚此留。
一身行万里，双鬓集诸愁。
月落岳云曙，龙逃海雨秋。
可能无事业，相见竟悠悠。

鬓丝残雪影，况复在尘埃。
暮色随钟尽，年光逐水来。
邻逋灯下索，乡梦戍边回。
明日听春雨，渡江登越台。

冷却秦灰鬓已翁，紫芝歌罢落花风。
若教一出无遗恨，莫入留侯准拟中。

又冒晴丝向水涯，寒云冉冉护巾纱。
能知绿鬓几回至，欲行黄冠此处家。
已把掖垣等茅舍，不愁封禅对梅花。
晚风吹袂过船去，看鹤上天冲碧霞。

尘欺双鬓少，春寄一枝多。
为报花神道，晴天载酒过。

目断归帆急，无身可得追。
亲庭如有问，依说鬓成丝。

秋色频于客鬓加，归期犹自叹无涯。
行缠剩欠江湖债，未著袈裟已出家。

帘纤江上雨，送我作飘零。
江海飘双鬓，乾坤赘一萍。
兔株空自守，龟䇲为谁灵。
嵇笔怀忧愤，湘吟苦独醒。
眼看四海白，血洒九天青。
萱背占乌鹊，圜扉痛鹡鸰。
无由归海岛，谁为哭秦庭。
欲问鄜州信，鸿飞更杳冥。

一闲五千日，功德高于山。
如何天不借，驱向金革间。
妖血醒人饥，马足愁险艰。
今宵觞咏处，已带风雪颜。
皇穹未厌乱，肯放两脚闲。
东海邈山河，庐峰定天关。
即往不可留，我去何当还。
后夜梦君时，哀笳鬓成班。

方招东渚魂，又送北阡窆。
交游亦余几，日觉眼中欠。
向来所憎者，一一皆可念。
忧愁鬓先霜，形影吾自厌。
春华已零落，秋木岂阳艳。
缅怀郢人质，徒挂季子剑。

闻道周公子，今春过许州。
百年看野史，双鬓托孤舟。
风土青山古，英雄怜火秋。
岂无遗白泪，相对话江鸥。

闭门雪卧远，咏史风情留。
诗有三百篇，令子手所裒。
汝翁秀儒林，殖学媲前修。
六经穷窔奥，万象工雕锼。
广矣雅音正，悕矣骚情幽。
照耀明月珠，珍重珊瑚钩。
一读令人喜，再读令人愁。
李杜骨已朽，江湖名同流。
忆昔托末契，东城得追游。
平时少契阔，暇日多唱酬。
栎材自揣劣，藻思谁与俦。
老我岁冉冉，霜鬓风飚飚。
索居破茅屋，寒拥敝貂裘。
夜来清梦飞，故绕松江头。
梦中不识路，修亭渺悠悠。
粲然见梅花，落月香影浮。
性情阅千古，感发交未休。
神交赴冥冥，知我双白鸥。

拄拐蹒跚鬓雪明，向来小范亦分羹。
十年不见疑先死，一旦相逢似再生。
尽乱亦收诗卷上，长贫犹挟命书行。
试言何物妖星照，是处青山白骨横。

红日行天熨绛绡，一番阳长便阴消。
青山又现本来面，瘦竹方伸久折腰。
枯沼暗通泉细细，晴檐忽听雨萧萧。
独怜点入吟翁鬓，费尽东风不肯销。

税驾蚕将老，旋车燕欲归。
人情秋思薄，酒力晚风微。
青鬓愁边改，丹心老去违。
吾庐元不远，望断白云飞。

西子湖边放鹤仙，几回同醉木兰船。
相思东路一千里，忆别西风十四年。
远信有时凭雁寄，新诗近日赖僧传。
不须更问垂纶叟，已有霜痕到鬓边。

湖山几度少年游，散髪吹箫坐小舟。
秋鬓苍苍春树碧，更堪重过百花洲。

黄尘两鬓欲苍华，岁岁东风不在家。
不学郭驼归种树，却随刘跛去看花。
浮名未值蒲萄酒，晚味思参橄榄茶。
缥缈风烟新绿起，村南村北已桑麻。

正是花时坐弗邀，出门新绿满江皋。
池塘滟滟鸣姑恶，草树阴阴度伯劳。
宿酒转添胸磊磈，游丝欲乱鬓萧骚。
西畴昨夜春膏满，免得人间费桔橰。

低篷矮艇载诗翁，又泊淮南港汊东。
月黑荒村行独虎，云深远渚拍低鸿。
诗书落落心如梗，天地悠悠鬓欲蓬。
辗转孤衾无限恨，客中此夜与谁同。

倦寐不知夜，开门风露深。
明河挂屋角，月出东山岑。
双犊卧啮草，满地梧桐阴。
蔌蔌堕落叶，翻翻动栖禽。
浮生谅余几，两鬓黄尘侵。
偶此值清赏，泠然得初心。
幽隠良足尚，吾盟在云林。

寥阳宫殿老夜叉，九头狞狞髪髿髿。
朝暮拔本不满数，谪守凤山山下花。
忽生蚁虱若鱼子，秋风透顶栉复爬。
夫君岂鬻居士𪨗，履声汉代尚书家。
不嫌汝髪污我趾，结鞋远胜萧与麻。
煌煌火轮照万野，恨不赤脚踏雪车。
世间褦襶独何事，黄尘没骻汗透靴。
老夫两鬓亦萧飒，谢去相帽便乌纱。
愿言得此称轻爽，宿诺今已期及瓜。
誓当布袜从此始，上下云门还若耶。

羊祜折臂为三公，英布之相黥而王。
富贵真可爱，体肤不敢伤。
刘安升天守都厕，长房学道须食粪。
神仙诚可慕，臭秽那可近。
驷马高盖未易求，水银黄金况难信。
我亦不愿承明庐，我亦不愿蓬莱山。
但愿觳{觳殳=束}耕田间，种秫酿作九霞丹。
秋风两鬓不须绿，日饮时可朱吾颜。
山花山鸟自歌舞，醉听松风牢掩关。
用世之士笑我拙，出世之士怜我顽。
冕裳不着虽共蓑笠老，露霓易过安得岁月还。
那知我复笑尔还尔怜，千秋之后高台曲池在何处。
六鳌之侧岱屿员峤俱深渊，兹论犹日茫昧然。
华亭鹤唳欲听不可得，单豹遇虎所养安得全。
唯有饮酒之乐不可言，所以达士不与醒者传。

兀兀乘肩舆，西风掠老鬓。
云冻山色暝，水寒江声近。
篱根盈尺雪，晴释才及寸。
人事日相酬，客路岁将尽。
急归掩柴门，地炉拨余烬。

江水日以远，山花日又新。
先吾不复少，后我皆成人。
之子如良金，出矿以精纯。
又如山中木，始遇雪发春。
送子启长途，跋子升华津。
青云题柱客，白髪倚闾亲。
有志皆腾逸，非才独隠沦。
山林双鬓古，井臼一生贫。
宇宙无穷事，行藏各自身。
因风传短句，望月吊词臣。

从游十载前，总角君尚少。
相逢十载后，我鬓雪争曜。
修鳞纵巨壑，倦羽落荒峤。
盛衰各自异，巧拙更相诮。
义理浩无涯，经纶孰知要。
立身如处女，被服善窈窕。
止令公子慕，莫博千金笑。

渡江莫盛乾淳间，虞范诸贤鬓未斑。
功名草草负遗恨，老死不见巩洛山。
我近经行石湖路，范家水名王家墓。
风流一代竟澌尽，手泽何人为珍护。
直当慷慨论兴亡，奚暇悲歌叹衰暮。

英才销落尽，世事一凭栏。
以我相思切，知君欲别难。
暮云南国暝，早雁北江寒。
独羡莱衣乐，春风鬓未皤。

江城少公事，幕府得诗人。
乍见颜如旧，相思意转亲。
不堪时事改，赢得鬓毛新。
后夜孤舟别，西风漾月轮。

行李不盈车，西风两鬓华。
历官多在考，归蜀已无家。
人去空芹水，舟行及藕花。
飞腾君有日，吾计老桑麻。

大率忧兼病，尤非老所宜。
吟愁枯两鬓，时事锁双眉。
瘦削嫌衾薄，醒眠觉漏迟。
拒霜三五朵，应爱北风吹。

诞日曾生陆地花，双鸾扶下五云车。
安期共约游三岛，方朔应留醉九霞。
盛集儒流胜仙侣，多培阴德种丹砂。
冷斋书客来称寿，自笑东风两鬓华。

恶梦无端岁在蛇，先贤遗落重堪嗟。
粹然践履终身实，老矣婆娑两鬓华。
不见鲤庭人独立，忽惊𫛳舍日西斜。
窆碑好为书潜德，穷巷谁寻仵作家。

新颁五色金花诰，彩服儿孙正满堂。
不见鱼轩随五马，空令鸾镜照孤凰。
车中鬓老愁潘岳，案上眉低忆孟光。
流水无情飘素幔，凉宵燕寝独凝香。

腊雪穷途一月中，明朝老鬓又春风。
遥知儿女团𪢮处，饮遍屠苏忆乃翁。

川上女，行踽踽。
翠鬓湿轻云，冰肌清溽暑。
霞裾琼佩动春风，兰操蘋心常似缕。
却恨征途轻薄儿，笑隔山花问妾期。
妾情清澈川中水，朝暮风波无改时。

烟迷浦口人迹稀，老松瘦竹横斜晖。
舟人鲙切莼羹美，竹叶香清蟹正肥。
醉眠篷底呼不醒，一任春风吹鬓影。
起来霜月白满天，淅沥蒹葭凉夜静。

浓花妆点一枝春，影拂潇湘月半轮。
歌彻霓裳风力软，钗横鬓乱晓寒新。

金蹙钗头双凤凰，晓来巧拂鬓云光。
自怜不带萧郎思，独对菱花学淡妆。

楚炬秦坑六籍埃，芳心争忍不同灰。
若非斯道终难坠，雪鬓应消异世才。

一贡西支路八千，端溪无石玉还坚。
龙媒带雨滴秋月，霜兔和云染翠烟。
凤咮山荒幽草合，雀台春老野花妍。
丹砂不用医繁鬓，留尔芸窗勗草玄。

护槛花浓梦欲欹，五更清露锁寒扉。
明朝恐负寻芳约，拂晓平瞻霁影依。
贴翠自怜羞舞镜，送春无奈听啼规。
金莲破藓留芳迹，梨萼翻风作雪飞。
沙上晴凫窥浅渚，松边黄蝶绕疏篱。
催吟片雨云俱黑，狂絮欺人故点衣。
心事肯随流水尽，新愁不与酒尊宜。
青梅已结梢头实，驿使难传陇外枝。
笑折野花轻插鬓，却嫌溪柳妒修眉。
因过竹院参禅意，觅得云林旧日诗。
听彻游郎歌古调，停看渔父下苔矶。
紫山迢递行应好，苍磴萦回出每迟。
罗袖翩翩香气满，绿阴冉冉鸟声微。
等闲无限伤春思，芳草天涯肠断时。

罗浮山下玉千株，十里长洲五里湖。
嘉树留人舒啸地，飞花送客醉归途。
影横乌帽月随步，香襟羔裘水在鬓。
梦想湖山身不到，诗成凭寄老申屠。

不作巫阳云雨羞，风鬟雾鬓乱萧飕。
行人莫问当年事，独立寒潭空几秋。

穷吟之外百无功，鬓髪萧萧渐已翁。
自枕书眠听夜雨，偶披襟去纳雌风。
男儿未死身难量，豪杰虽贫气未穷。
缓步短筇谁会得，野花啼鸟夕阳红。

屋角鸡声一岁分，起搔吟鬓惜芳辰。
江山有恨英雄老，天地无私草木春。
柏叶又倾新岁酒，梅花同是隔年人。
东风著物能多少，写入清诗句句新。

朱云岂是丞相吏，子房偶作帝者师。
去就谁能明此道，西风落木鬓成丝。

雪手升堂读古碑，先生应笑鬓成丝。
满庭黄叶无人扫，唯有清风似旧时。

见说移居只载书，高人从此可悬车。
看松北崦风吹面，种豆南山月满鉏。
拙计不能争子所，痴心尚自爱吾庐。
辟人辟世将焉择，独立西风鬓影疏。

吾生汩汩何所就，祇送流光添鬓丝。
起寻诸老已半鬼，回首十年无百诗。
刻意文章终害道，无心世路任多岐。
便须擘画三千岁，不住青城即武夷。

独听松风度九夏，两鬓无情生二毛。
渠侬翰墨流声远，老我山林畜眼高。
往日相从不知乐，只今说梦竟徒劳。
男儿肯受人拘束，相见频频赋大刀。

老去空惊岁月遒，桑榆虽晚尚堪收。
鬓霜任自桃花笑，客意难凭燕语留。
胜地有缘频入梦，清吟无兴独登楼。
故人家住沧洲上，几夜相思欲泛舟。

芝山相识廿年前，我齿如冰子鬓玄。
颜貌顿惊俱丑老，光阴自叹祇流连。
近来酒渴应刚制，此去诗篇莫浪传。
语别有期频作恶，预怜清梦绕新田。

寒溪横略彴，窄径通村墟。
樵夫下山来，俗气鄙且麤。
野花鬓阑斑，蓝缕寒无襦。
卖薪招我饮，醉倒相携扶。
明日复入山，真乐孰尔如。

白石煮不烂，饥来意楚萍。
流落固应尔，敢恨鬓星星。
鸿飞一何高，矫翮凌青冥。
下视蜩与鸠，意趣自径庭。
松间乖旧约，三霜五秋萤。
来章敦古谊，吟讽慰漂零。
羡公笔有口，遇我眼终青。
殷勤为发药，非芝术参苓。
岂惟起衰懦，诚足制颓龄。
感激弦清商，调古无谁听。

北风吹沙湖水黄，离离衰草覆女墙。
曼缨紫鬓马上郎，腰间短剑明秋霜。
城西砧杵登登处，夫君已戍交河去。
角声渐起鼓声住，乱鸦啼断斜阳树。

节序催成岁，朋曹阻异方。
幽怀兴独感，举俗爱重阳。
有美珠湾客，能勤秋月章。
华堂开晚集，胜友侑清觞。
馔设羊肪白，杯持菊蘂黄。
髹盘行枣栗，甆玉进齑粻。
击缶歌呼杂，飞觥赏罚忙。
群豪矜爪利，二老鬬身强。
且用酒为日，何妨鬓欲霜。
风松荐琴石，水竹炼丹房。
境胜身宜适，心闲味自长。
明年应更健，此会未渠央。

湖上轻风飐酒旗，水光山色漾晴晖。
红尘骏马青丝鞚，画舫佳人白纻词。
锦瑟两行春宴罢，玉笙十里夜游归。
钱塘一枕繁华梦，回首凄凉鬓欲丝。

吴霜两鬓早先秋，闻道愁多会白头。
溪上鹭鸶浑似雪，想应无那一身愁。

华髪萧萧两鬓秋，醉眠花竹旧风流。
天心桥畔行将老，地肺山中隠去休。
半岭白云容可玩，一庵明月尚空留。
西风趣赴方台约，岩下遥看二老游。

四十臞仙鬓未班，谭经海上看青山。
曹江虀臼漫难读，禹庙梅梁去自还。
叠嶂晓晴诗笔锐，平湖风定酒船闲。
曾闻百粤多奇士，暇日清游盍叩关。

齿应宜脱落，鬓已旧苍浪。
肉食定无分，茹蔬犹见妨。
动疑难再稳，痛似忽微长。
舌在吾何患，休看肘后方。

两鬓宁逃雪色明，何须种种即关情。
故应弱质生来早，未信穷愁染得成。
偶脱乱离真已幸，更添憔悴亦休惊。
镜中幸有朱颜在，尚用孤怀起不平。

痴尝泥编简，谓世无难为。
家国共条贯，圣贤类我欺。
鬓彩斑断雨，灯影清凉飔。
吾道适自尔，贫贱岂所期。

涉世才知命，菱花鬓尚青。
天如憎善类，君又促余龄。
病以忧虞积，和因学力形。
奚从觇慎密，闾里涕交零。

虎节尝三换，琳宫亦再来。
白添新鬓髪，红识旧亭台。
酒为迎寒好，花应趁暖栽。
但愁衰谢意，未到已思回。

措枉我先违陛石，均劳公亦下堤沙。
已欣晚岁逢良友，更喜高秋见好花。
旨酒芳新来似水，危亭清绝至如家。
三杯举白歌相和，忘却风前两鬓华。

光禄名园惨淡中，十年樽酒与谁同。
有秋方毕随轩雨，未节俄惊落帽风。
坐想池塘生碧草，独行阶砌惜芳丛。
阳春绝唱知难和，白首空搔两鬓蓬。

绿缬裆，红绣裳，衫盘蜂蝶裙鸳鸯。
雕瑰错宝垂鬓长，紫冒翠盖行新妆。
蹁跹曲堤下回塘，画桡送入波中央。
罗袖卷起金钏光，摇轻撼脆敲短芒。
丹琼绀玉低复昂，霑裛薄粉扑嫩黄。
蚕腰蛛腹丝飘扬，列坐彩舫求比方。
笑声吃吃动明珰，挨蒲拂蓼次岸旁。
风吹落霞供晚凉，西城鸦鸦啼女墙。
归来索酒酌满觞，吴屏蜀帐围象床。
困卧不起灯烛张，琉璃盎缶丛生香。

出处久异矣，居常劳所思。
烟霄惟子未，鬓髪已翁为。
世故岂须问，人生当自知。
林泉闻幸好，足可乐明时。

婉婉西邻女，韶颜艳朝霞。
淑性自天与，少小传令嘉。
孝爱亲党重，巧慧闾里夸。
其母最娇怜，看若眼下花。
自从挣冠笄，未始离窗纱。
读书佩箴戒，举止无纤瑕。
求媒不自审，得婿非良家。
如以琼树枝，使之并蒹葭。
忆初行嫁时，遗赠矜豪华。
明珠蹙袿裾，杂宝装簪珈。
余赀讵可数，但较辇以车。
其姑本寒种，贪壑常谽{谷牙}。
得妇不问好，求索惟无涯。
侍奉四五年，叫物愈饿鸦。
百欲一不应，用毒同虺蛇。
岂惟被诟辱，抑亦遭笞挝。
驰使执贱役，课责日夜加。
手指尽秃瘃，鬓髪仍髟髿。
一旦不任事，病骨枯若槎。
委顿卧在床，尚尔磨怒牙。
既死亦不顾，但恣攫且拏。
闻之道路人，涕泗而咨嗟。
养女择所适，此事宁轻耶。
家法要相委，在迩不在遐。
娉礼贵得中，尚约不尚奢。
尊章若慈仁，至死甘苎麻。
请看西邻女，一失千里差。

耻将衰晚竞青春，强把圆波拂晓尘。
自笑年来须鬓白，王昭不解作官人。

陵阳乱山中，阴雺日夕发。
晴光尚希见，况复求夜月。
二年逢中秋，曾不识皎洁。
烟云尔何事，常此作蓬勃。
才令薄中明，已遣浓处没。
群邪利幽暗，左右觉窸窣。
清光若蒙蔽，谁为我磨拂。
庭下倚高株，露华霑鬓髪。

恻恻抱伊郁，试此登嶕峣。
阴风吹繁云，黯黯蒙泰霄。
关河眇无际，节物何萧萧。
过雁安所之，惊哀翻泬寥。
幽怀漭如失，随此群草凋。
嗟予生胡为，迹玷明盛朝。
服职讵云补，赧然缀群寮。
感此四序迁，一昏复一朝。
寒霜入两鬓，渐积不肯消。
良辰乖所遇，慨叹心魂飘。
贱禀迂且介，于时信无庸。
欲适阂所之，此道当何从。
富贵谅非有，僻陋知可容。
岂不愧上恩，耗此釜与锺。
昨归得此州，满眼皆乱峰。
事物固琐碎，敢兹任顽慵。
报国祇自明，惟神谍其胸。

年来双鬓已丝丝，头角低摧羽翼垂。
无命不穷常自笑，有谋皆拙敢求知。
荣途谩说居三馆，僻郡还甘守一麾。
赖是山城好风物，不能逢子共吟诗。

登临平楚外，徙倚夕阳间。
归鸟乱飞叶，暮云凝远山。
行知筋力倦，愁欲鬓毛斑。
坐久成搔首，疏慵好强颜。

刚肠欺竹叶，衰鬓怯芦花。

脱却霞裾著绣裙，仙凡从此路歧分。
蛾眉再画当时月，蝉鬓重梳旧日云。
玉貌缓将鸾镜照，锦衣兼把麝香薰。
屏帏乍得萧郎爱，更没心情忆老君。

季鹰满眼杯倾渌，鲁望长吟鬓欲斑。

风舞芳林鬓脚垂，朝云行雨湿仙衣。
不知当日缘何事，化石山头更不归。

一片青莎没古槎，满弯流水浸琼沙。
早梅先点腊前蕊，败菊尚开秋后花。
落叶尽随寒月少，好山还被晓云遮。
人生到处须回首，暗里流年损鬓华。

壮志摩云一剑闲，欲屠石堡斩楼兰。
功名努力车登坂，岁月惊心水下滩。
小小茆茨渔子舍，星星鬓髪腐儒冠。
高山流水无穷思，整顿瑶琴试一弹。

梧桐叶落秋容早，夜夜寒蛩泣衰草。
凤钗金冷鬓云凋，可惜红颜镜中老。
音尘望断沈双鲤，唤起相思何日已。
琐窗人静月轮孤，六曲屏山冷如水。

坐看飞溜落檐牙，吟里风吹鬓脚斜。
洛下牡丹无处处，一枝空插杜鹃花。

神幔亭驾斗浮丹𪩘，扁题密镂黄金篆。
淋漓羽盖森鸾旗，仙凡不隔蟠桃宴。
红云垂地醉壶天，真珠为浆玉为馔。
中有一人长眉青，紫锦荷囊灿星弁。
金昆玉友相追随，乌戟雕戈光转炫。
皇览徐公百不忧，衮衮庆源由积善。
彩童宣敕呼瑞麟，金鏁掣雷奔虎殿。
琼胎掇入孔释送，精神秋水目如电。
抱琴来访矩庾仙，溉竹南墙弄诗卷。
手持造化发生柄，和气嘘枯遍翘端。
一同按谱学鸣弦，里巷生春无蹇连。
岂弟君子民父母，肇迹温麻未之见。
肘边叠组斗累累，五鹗搏空交剡荐。
绿绨联翩阊阖门，催入笋班陪翠辇。
九重宣补舜衣裳，吐出胸中五色线。
周公拜前曾拜后，圣朝自有云屏典。
朱颜苍鬓侍玉皇，九转金丹开鼎铉。
芹香儒馆忻献歌，愿乞余圭及鸡犬。

亭亭修竹两三竿，鼓动天风掠鬓寒。
一点红尘飞不到，满窗冰雪自相看。

青青柔蔓绕修墙，刷翠成花着处芳。
应是折从河鼓手，天孙斜插鬓云香。

习习东风二月余，此花宜近玉庭除。
美人云鬓不宜插，献与观音作手炉。

下车聊复问何如，尚忆重来四纪余。
锺阜秦淮俱好在，祇怜双鬓自萧疏。

岁月如流书似山，岂堪检点鬓毛班。
贫忧消耗记持少，场屋羁縻展拓难。
事物无穷徒着眼，身心未了只长叹。
直须种种从头扫，扫到和书也不看。

九日登高眼界宽，羽衣云集尽清欢。
黄花满泛渊明酒，白髪仍簪子夏冠。
庭下流泉趋涧急，座间清气逼人寒。
不须更问明年健，但向眉头鬓角看。

绿鬓貂蝉合殿中，輶车又过大江东。
九重行侍君王宴，五度曾乘御史骢。
好学襟怀开霁月，爱民心事蔼春风。
夜深香火听舆诵，好是称觞寿母同。

云鬓慵梳睡不忺，倚阑听燕语虚檐。
春愁自是无重数，生怕东风揭绣帘。

朝暮相催鬓易星，酸风无奈送悲声。
丁宁莫过黄芦塞，月落霜寒客半醒。

勋业未能成，青铜照眼明。
星霜惊入鬓，天地觉无情。
才近半百岁，渐生三两茎。
儿童劝休镊，浪得老成名。

一见便忘形，生涯画作屏。
心和秋水澈，眼带古铜青。
客里江湖阔，人间笔砚灵。
他年重会面，我亦鬓星星。

清梦绕骚坛，相逢一笑间。
江湖无此友，声价重于山。
吟就髭犹撚，文穷鬓欲斑。
移家离城市，世事不相关。

落魄江湖上，人疑是谪仙。
四时逢酒醉，长日拥书眠。
点鬓惟添雪，知心只有天。
林泉难久困，未整钓鱼船。

骨凡缘欠大还丹，饱食人间行路难。
灯火半生诗鬓老，江湖九月客衣单。
拈将红叶书愁思，摘得黄花当晚餐。
莫向吴松江上宿，梦魂偏怯雁声寒。

少年浩荡子长游，回首人间道路修。
纳纳乾坤日西下，悠悠江汉水东流。
如知往事皤青鬓，应把华年伴白鸥。
惆怅半生飞动意，看人骑马觅封侯。

羞将尘土鬓，重上钓鱼舟。
闲对湖山晓，静观天地秋。
鼓钟云外寺，歌舞水边楼。
兴尽归心急，荷花劝少留。

莫吹角，吹得梅花片片落。
朝吹暮吹吹不了，盘古不知坐成老。
童男童女求蓬山，何如此器束之高阁间。
金盘擎露仙人掌，何如敕断此声勿用响。
不知今日复明日，两鬓常常黑如漆。
莫吹角，天寒岁晚情更恶。

逝川常东流，白日易西没。
悠悠天地间，二物何飘忽。
促迫于生人，绿鬓成华髪。
昧者不自知，终朝常汩汩。
利欲沈厥身，其本已先蹷。
孰若缮真性，以自固灵骨。

初疑石壁无行路，已转方知透碧霄。
茶鼎快烹泉窦月，酒杯低吸海门潮。
乾坤浩荡乡心远，岁月苍忙客鬓凋。
欲约洪崖同一笑，满山竹□自萧萧。

君看万事等虚舟，一任星星两鬓秋。
惟有林泉久成癖，每逢佳处为迟留。

雾鬓烟鬟仿佛梳，老翁指点说三姑。
娉婷不嫁非无意，谁是人间大丈夫。

有一老翁老无齿，处处无人问年纪。
白髪如丝向下垂，一双眸子碧如水。
不裹头，又不履，相识虽多少知己。
问翁毕竟何所止，笑言只在红尘里。
秋风猎猎行云飞，老人此意无人会，目注云归心自知。
黄口小儿莫相笑，老人旧日曾年少。
浪迹常如不系舟，地角天涯自知跳。
亦曾乐半夜，传筹醉朱阁。
美人如花弄弦索，只恨樽前明月落。
亦曾忧羁放，他乡迫暮秋。
故国日边无信息，断鸿空逐水长流。
或安贫，或安富，或爵通侯封万户。
一任秋霜换鬓毛，本来面目长如故。
水有蘋兮山有芝，人意虽存事已非。
有时却忆经游处，都似茫茫春梦归。
迩来尤解安贫贱，不为公卿强陪面。
皎如明月在秋水，动着依前还不见。
还不见，可奈何，空使远人增眷恋。
但只从他随物转，青楼黄阁长相见。
长相见，莫殷勤，却是翁家旧主人。

学稼古寺侧，结庐高柳阴。
音书故交绝，岁月杜门深。
新雪添衰鬓，寒灰死壮心。
西州贤别驾，连日肯相寻。

徒整春风两鬓垂，子规啼遍落花枝。
龙门上客家家是，锦鲤提来卖与谁。

晚宿曹山寺，僧房半劫灰。
参差惟古柏，潦倒有寒梅。
行役经年迈，劳形觉鬓颓。
闲情原不减，空忆菊花杯。

瀫波亭下晚维舟，缥缈烟屏翠欲流。
忽地惊雷过溪面，连天吹雪下山头。
汀洲瑟缩藏鸥鹭，涯涘弥漫失马牛。
自笑劳生日苍鬓，不知来往竟何求。

西风吹客鬓，孤坐欲销魂。
野櫂他乡客，酒旗何处村。
稻随秋雨熟，水带晚潮浑。
寂寞吴塘路，尘沙望眼昏。

前枕清流后倚山，殿堂高创白云间。
幸因供职频经此，及过三年鬓渐班。

撑空叠石何嵯峨，世传其名曰堆婆。
乃在浙岭之巅，吴山之阿。
我来于此少憩息，借问父老元如何。
父老为言五代时，有婆姓方氏结茅岭巅两鬓皤。
为念往来渴，均施汤水无偏颇。
行人以此尽感激，婆言吾亦期无他。
早晚吾骨只堆此，愿将一石堆吾坡。
尔来迄今四百载，行人堆石不少差。
我亦拾石堆其冢，既行且叹复逶迤。
今冢之高过百尺，堆石亦已岂虚过。
乃知一饮一滴水，恩至久远不可磨。
古人一饮在必报，如此传说夫岂讹。
吁嗟俗世人，乃道无恩波。
反恩以为雠，此语愚已多。
我适来此秋向晚，满屦霜叶仍吟哦。
因笔记此堆婆石，慷慨为赋堆婆歌。

过了元宵八日间，琴堂歌舞献慈颜。
七闽山水须眉秀，三楚云烟杖屦闲。
痴绝不妨公事了，欢浓莫于酒杯悭。
明年今日迎新霈，锦轴荣封鬓未斑。

岁月不可挽，迅如双转毂。
人生能几何，苦不自知足。
西风吹繁霜，冻雁鸣相逐。
老干枯无条，积叶掩深谷。
冉冉四序迁，忽见一阳复。
今年才四十，玄鬓忽已秃。
久作林下想，雅致在幽独。
三迳几株松，一窗数竿竹。
任懒鉏荒园，更种渊明菊。
逍遥以终年，澹然忘所欲。

马嘶残月醉醒中，行尽天涯西复东。
两鬓欲霜难讳老，一心忧国不妨穷。
只今世路浑如水，从旧交情独有公。
彭泽门前昔时柳，也应相傍得春风。

一片愁心怯杜鹃，懒妆从任鬓云偏。
怕郎却起阳关意，常掩琵琶第四弦。

鬓云双堕给明珠，窄窄罗裙短短襦。
闲把花枝起新样，满调金粉画文输。

锦屏山下何夫子，铁带麻衣真古人。
苦学诗来偷鬓老，乐为儒后却家贫。
酒中酌月江村夜，琴上弹风鹤寺春。
君已归寻旧闲味，肯骑肥马入红尘。

六老皤然鬓似霜，纵心年至又非狂。
园池共避何方胜，樽酒相欢未始忙。
杖屦烂游千载运，衣巾浓惹万花香。
过从见率添成七，况复秋来亦渐凉。

角穿黄穗手横笳，不省人间有鬓华。
落日西风归去路，枯桑黄叶两三家。

我从得病卧闾巷，三见夏物争滋荣。
红英紫萼逐风尽，高干密叶还阴成。
山亭水馆处处好，朱碧万实相骈擎。
林乌梁燕各生子，翅羽已足争飞腾。
雉鸡五色绣新翮，鷕鷕慕匹相随鸣。
穴蜂露蝶亦有类，欻往复聚何翾轻。
箔蚕满室事方盛，茧缀下上如连星。
麦芒秧颖错杂出，高垅大泽填黄青。
物从草木及虫鸟，无一不自盈其情。
嗟我独病不如彼，胸气卧立常怦怦。
筋酸骨楚头目眩，强食岂得肌肤盈。
我身今虽落众后，我志素欲希轲卿。
十年万事常坎𡒄，奔走未足供藜羹。
愁勤未老鬓先白，多学只自为身兵。
自然感疾惫形体，后日虽复应伶俜。
非同世俗顾颜色，所慕少壮成功名。
但令命在尚可勉，屑细讵足伤吾平。

桃花染破南山青，汉江此时春水生。
客舟相语人夜起，劲橹乱江群雁声。
之君飘泊动归思，告我举装千里行。
闳材壮思风雨发，绿鬓少年冰雪清。
读书一见若经诵，下笔千言能立成。
精微自得有天质，操行秀出存乡评。
嗟从薄禄困流滞，能诱鄙俗销纷争。
弦歌躬劝士强学，田里堵安人力耕。
嗟予据桉但画诺，遇事缩手方蒙成。
虽知璞玉难强献，欲挂尘榻空含情。
岁寒不变乃知确，物理先否终当亨。
维舟且尽今夕语，明日帆随白鸟轻。

促促为物役，区区迫世情。
但嗟束缚急，未觉章绶荣。
奈此两鬓白，顾无一廛耕。
所求亦云几，脱粟与藜羹。

青灯斗鼠窥寒砚，落月啼乌送迥笳。
江汉置身贫作客，溪山合眼梦还家。
百忧忽忽丹心破，万事悠悠两鬓华。
谁与健帆先度鸟，更无留滞向天涯。

年年谷雨愁春晚，况是江湖两鬓华。
欲载一樽乘兴去，不知何处有残花。

市井萧条烟火微，两衙散后雪深时。
若无一曲传金盏，争奈衰翁两鬓丝。

集贤自笑文章少，为郡谁言乐事多。
报答书题亲笔砚，逢迎使客听笙歌。
一心了了无人语，两鬓萧萧奈老何。
还有不随流俗处，秋毫无累损天和。

经年闻说凤池山，蜡屐方偷半日闲。
笑语客随朱阁上，醉醒身在白云间。
溪桥野水清犹急，海岸轻寒去却还。
为郡天涯亦潇洒，莫嗟流落鬓毛斑。

懒听诗书散满床，鬓须垂白坐茅堂。
溪山入手何时见，尘土劳心继日忙。
气味向人卑可耻，风波随处险难当。
羡君出处由胸臆，安稳将家水石傍。

淮南蒙召鬓毛斑，乞得东秦慰病颜。
晓整轻鞍汶阳北，却冲微雨看青山。

鬓髪今日白，山林未能往。
每逢负郭趣，嘿有归田想。
置酒松柏间，当春更萧爽。
欣欣二三子，相与留一赏。
早花何娟娟，秀色倾宿莽。
驯禽声喧呼，永不忌罗网。
物情乐于适，未必在深广。
育育井中鱼，胡然困偃佒。
佳哉主人翁，示我以天壤。
放怀寓一醉，益愧鸣佩响。

少不学为吏，僶俛亦非良。
终日簿书间，忽疑鬓髪苍。
无闻畏后生，素习成兼忘。
吾子岂独迷，相从道文章。
上论圣贤心，下救世俗荒。
磊落古人风，粲然在我旁。
精莩眩日月，爰居惑铿锵。
置此但为好，切磋非所望。

践霜脚如脱，知我血气衰。
况复齿牙落，鬓边亦有丝。
人生会当老，何计迟速为。
但愿多美酒，忧来忽如遗。

生理厌漂荡，三年若栖苴。
春深感松柏，流涕望京华。
谁言数舍近，局滞成天涯。
鬓色新二毛，怅然空复嗟。
明侯平生意，虽远不云遐。
叩君金玉音，眷我需于沙。
旭日明清川，扁舟问贫家。
虽非方外游，此亦海上槎。
尽日庇短篷，不惭负舍蜗。
愧君济川才，引领隔云霞。
何由一乘兴，世累纷如麻。

秦地天下险，秦兵天下强。
曩在景祐末，叛国正陆梁。
渡河窥中原，不见飞鸟翔。
汉将虽城守，覆没犹相望。
时秦独高枕，毫髪无所伤。
岂惟形势然，固亦任使良。
近者敌已弱，旄头灭无光。
尚须得猛士，分命修封疆。
陆子吴中贤，英英富文章。
作人易感激，遇事殊轩昂。
旧知军中乐，复爱边地凉。
不忍京尘间，著书鬓毛苍。
拜疏如终军，请缨督群羌。
大笑朱买臣，衣锦怜故乡。
旌旗导前车，丝竹呜后房。
指呼百夫走，谈笑千里康。
虽云半刺史，其实专一方。
古来成功名，奇偶不可常。
得时或幸会，微贱升庙堂。
况君阅诗书，智策未易量。
协心得元帅，展意输所长。
朝廷酹勋阀，曾不矜银黄。
他日重见君，非复东观郎。

终军西入关，弃𦈡笑路旁。
丈夫贵成名，用此还故乡。
虽无鲁儒操，意气殊激昂。
稚龄如颓波，讵忍鬓髪苍。
古人汝南秀，契阔升我堂。
宿昔梦生翼，已排九门翔。
未尽复来归，帝阍隔微茫。
高卧三年喑，忽随南风扬。
万里快超诣，岂知道路长。
努力戒后时，相劝不可忘。

出门逢一士，抱书向南山。
问其何为尔，欲语辄复叹。
少小贵诗书，志业觊孔颜。
尔来三十载，鬓髪倏已斑。
唐虞不可待，世誉亦耻干。
宁赴岩谷老，行行未遽还。
其言乃可感，使我再凄然。
人生归有命，穷达何足言。
劝尔饮此酒，唐虞在其间。

凉风天际来，拂我阶前树。
稍惊枝上禽，复堕叶间露。
儿童畏我逢秋悲，刻叶作花矜岁时。
祝我宜秋劝使插，未能免俗复尔为。
鬓边二毛殊不恶，淮南何须伤木落。

春秋黄子国，楚越穆陵关。
比屋皆编竹，孤城半践山。
岸泥观虎迹，云水暗荆蛮。
三入承明客，那能鬓不斑。

秋风埽飞叶，客子鬓垂斑。
好事烦携酒，怀情惬闭关。
坐看凉月堕，醉送暮鸿还。
后日相思意，萧萧丛菊间。

惨惨霜天迥，纷纷风叶黄。
须倾一樽酒，少浣九回肠。
世事浑无定，秋容毎自伤。
登高何必赋，会使鬓毛苍。

晨兴事朝谒，星汉已阑干。
云薄露犹湿，风高天正寒。
尘衣先改素，蓬鬓强弹冠。
兴在江湖永，空歌行路难。

山中招隐地，江上未归人。
那可连年别，俱逢欲暮春。
乱飞莺恋友，北向雁辞宾。
自觉双蓬鬓，萧萧日更新。

弱弱纤纤柳，朱朱白白花。
春风最无赖，客鬓亦空华。
草色明深径，泉声落浅沙。
江枫千里思，醉眼向天涯。

一年再远别，尘世令人嗟。
况复江湖永，空惊鬓髪华。
青山浮海上，远水即天涯。
出处俱萍泛，悬知后会賖。

北雁南凫不自期，异乡交臂复分飞。
壮心巳折霜侵鬓，徂岁相看涙满衣。
绝幕阴多逢日少，滞林行苦见人稀。
子牟意绪君谙识，况乃登临远送归。

华阁昭回云汉间，侍臣高选奉清闲。
曹刘共许同时贵，楚粤初看报政还。
邂逅相逢惊远别，从君一笑发愁颜。
莫教铙鼓催行色，更益春风雨鬓斑。

都城一别远相望，楚水秦山各异方。
毎颂中和传四子，重闻京兆得三王。
执经误接金华袐，卧阁惊看鬓色苍。
逃暑肯为千日饮，能无歌舞荐清觞。

回车欲度幕南庭，此地那知眼界清。
老觉鬓毛俱种种，醉看风物尽冥冥。
平时恸哭休论事，远别悲歌更忍听。
且共春风同入塞，忆君时计短长亭。

明府功名期壮年，滞留中路鬓成斑。
岂知汲黯轻为郡，真为刘伶善闭关。
归梦未尝离帝所，谪仙宁久混人间。
会看使者持三节，缓带轻裘且自闲。

承明持槖倦徂年，自陕分符得近关。
人物风流二南后，山河形势两周间。
莫嗟落魄书犹白，共许优游鬓未斑。
数醉申湖好风月，传车行且趣君还。

蓬莱佳气旧无时，春物迎新特更宜。
燕识玉箱来自早，漏随宫线报还迟。
沟声破冻才通苑，酒力含风易满卮。
蓬鬓不堪双彩胜，懒随君向习家池。

醉翁手种菊，呼我宴西斋。
落日有余兴，穷秋多所怀。
缓歌挥白羽，趣舞堕金钗。
乌帽何胜落，黄花故自佳。
念离还作恶，处世亦安排。
苍鬓聊相对，青云岂易阶。
母容烛见跋，能尽酒如淮。
少作三年别，人生定鲜谐。

华省当时绿鬓郎，金樽美酒醉红芳。
今日对花不成饮，春愁已与草俱长。

冠盖如云笑别时，亦知陈迹易伤悲。
归来未似锺山醉，零落多于邺下诗。
人事可怜驹过隙，秋风几许鬓成丝。
何须更听山阳笛，欲近西州涕自垂。

揽辔岁空尽，萧条万里间。
向来貂已敝，此去鬓宜班。
雪没前王帐，沙连右地山。
星回阳气复，吾亦至几还。

兔自明月窟中出，鹤从群玉峰头下。
人间俗眼未尝窥，已为两家藏以诧。
玉堂词人本仙材，光芒偶落银河罅。
谪向埃尘五十春，所趣无一不潇洒。
为爱霜蹄特皎洁，贮以雕笼绿棂亚。
有时惊踯歘若犇，丹眸眩转双珠射。
灵昌太守新归来，惜将清唳寄京舍。
玉绳低阙春露寒，常恐阴林恶声吓。
传宣忽出右银台，诏急许驰天厩马。
却辞丹陛锁南宫，兔鹤欲携俱不暇。
是时雪后帘幕明，灯火冷落入清夜。
两翁相顾悦有思，便索粉笺挥笔写。
有客月底吟影动，猝继新章亦奇雅。
大都吟苦不无牵，遂约东家看娅姹。
醉翁良愤诋高怀，却挥醉墨几欲骂。
我闻此语初未平，随手欲和思殊寡。
玉山沧海莫放翻然归，纤腰绿鬓何妨为君倒金斝。

紫殿宵祈感圣忧，玉毫曾降梵王州。
慈深三界云常聚，法遍诸天雨自流。
袯襫趁耕皆帝力，污邪满载为民求。
年年睿泽霑群物，愧未酬恩鬓已秋。

冻雀无声风叶干，坐来飞霰洒窗寒。
梅花岁岁如相待，琼树朝朝不厌看。
邑犬仓皇惊越俗，崖松偃亚老秦官。
衰颜不作安仁様，一任斜吹上鬓端。

华省当时绿鬓郎，金樽美酒醉红芳。
今日对花不成饮，春愁已与草俱长。

彩燕迎春入鬓飞，轻寒未放缕金衣。
苑中忽报花开早，得从銮舆向晚归。

林葩积浮脆，烟雾矜春姿。
山桂结芳坚，冰霰横秋枝。
夫君名卿嗣，华实双葳蕤。
如何仕不偶，通籍鬓生丝。
岂非秋桂类，不足烦嗟咨。
我今三十余，汩没无佗奇。
正恐食浮人，敢言位犹卑。
同登天子廷，自视诚非宜。
清朝正求治，諌路方坦夷。
太平可立致，此任非君谁。

铜驼陌上桃花红，洛阳无处无春风。
重来羞见水中影，鬓毛萧飒如秋蓬。

宦学不营身，京华费十春。
非贪为郡乐，意欲与民亲。
祖帐青门道，归帆扬子津。
江山旧游在，烟火故乡邻。
敢惜离群阔，欣闻得吏循。
嗟余一囊米，溟负鬓丝新。

骊驹北上雪孱颜，韊矢前驱度汉关。
僧室松杉清照眼，驿亭烟火迥依山。
马衔边草枯犹瘦，雁怯胡云冷未还。
贱子不须回首问，鬓毛萧飒簿书间。

岂无锦幄翠帘垂，匝树明灯正赫曦。
共惜月华方满夜，更当秋色中分时。
乌皮几稳风侵鬓，白玉楼高冷透肌。
千里浮云何处断，北来试问雁应知。

四檐冰管未全晞，一夕阴风雪又飞。
客卧牛衣忧死别，人留玉塞望生归。
公车歳晚怜东郭，辽海云深失令威。
颇忆当年映书否，物华如旧鬓毛非。

昔岁琼林花气曛，今朝长乐柳梢春。
事随流水滔滔度，鬓结繁霜戢戢新。
世路饱谙都是梦，人生可贵莫如身。
会须筑室临清洛，相与携筇戴葛巾。

罢直出玉堂，诏授尚书郎。
朝佥假郡印，承乏来永阳。
喜开黄纸书，云替刘职方。
职方老状头，畴昔名擅场。
宦游三十载，寸进鸳鹭行。
未出六品班，须鬓已垂霜。
顾予新进生，遭时恣翱翔。
纶闱与内署，掌诰侍玉皇。
夜召赴浴殿，春游醉柏梁。
晚出银台门，朝服含天香。
为儒能到此，自道摩穹苍。
今年四十二，典郡清淮旁。
卧锦郎位正，腰金服色光。
见君深自愧，抚己庸何伤。
古人重交代，子孙不相忘。
西掖替左司，刘白形诗章。
况我忝翰林，而君列文昌。
待将官与氏，山寺题修篁。
共保不朽名，他年比甘棠。
升沉何足道，聚散安有常。
且当唱此诗，为君送离觞。

白发不相饶，秋来生鬓边。
黑花最相亲，终日在眼前。
老态固具矣，宦情信悠然。
唯当共心约，收拾早归田。

元精育万汇，羽族何茫茫。
为怪有鸱鸮，为瑞称凤皇。
凤皇不时出，未识五色章。
吾生在邹鲁，风土殊远方。
鸣鸠随乳燕，日夕巢我梁。
翩翾杂鸟雀，穿屋率为常。
又从筮仕来，五年居帝乡。
更直入承明，侍宴趋未央。
上林闻鶑啭，巧舌如笙簧。
鸱鸮徒知名，闻见实未尝。
顷年谪商山，听之已悲凉。
今兹出内庭，罚郡来永阳。
谁知尔𫛢鴂，营巢在城墙。
年加睡渐少，秋尽漏且长。
鸣啸殊不已，历历含微霜。
孺人泣我右，稚子啼我傍。
吾心非达士，讵免亦伥伥。
人生纵百岁，忽若石火光。
其间有穷通，幽昧难自量。
我爱皋与夔，峨冠虞舜堂。
箫韶闻九成，丹穴来锵锵。
又爱闳与散，陈力遇文王。
鸑鷟听岐山，多士周道昌。
嗟嗟汉贾谊，年少谪南荒。
故有𫛳鸟赋，倚伏理甚详。
郇公暨邺侯，放逐同一邦。
夜深闻此鸟，韦公涕霑裳。
李侯举酒令，斯音非不祥。
坐客如不闻，罚之以巨觞。
遂使恶鸟声，听之靡所伤。
赞皇贬袁州，怀鸮义亦臧。
乃知昔贤哲，未免亦凄遑。
况予不肖者，冒宠登朝行。
报国惟直道，谋身昧周防。
四年两度黜，鬓发已苍苍。
虽得五品官，销尽百炼钢。
何当解印绶，归田谢膏粱。
教儿勤稼穑，与妻甘糟糠。
凤来非我庆，鸮集非吾殃。
优游尽天年，身世俱可忘。

冥心阅群动，亦各趋所安。
胡为名利人，戚戚常鲜欢。
吾生四十四，结佩呼郎官。
掌言入纶阁，待诏直金銮。
匪谓得禄少，所嗟行道难。
前年谪滁上，忧畏双鬓残。
赖有琅邪溪，时濯尘缨冠。
朝佥徙淮海，任重力易殚。
君恩讵可报，感激涕汍澜。
民瘼不能治，恻隠情悲酸。
况复多病身，名宦心已阑。
归田未果决，怀禄尚盘桓。
公退何所适，池亭一凭栏。
旭日媚春卉，微风生鸣湍。
呵僮勿挟弹，留客不持竿。
用冀鱼鸟驯，熙熙肆游观。
神仙未可学，吏隠聊自宽。
孤吟刻幽石，此义非考槃。

毗陵古郡接江堧，赴任琴书共一船。
下岸且寻甘露寺，到城先问惠山泉。
秋蟾吐槛供吟兴，野鹤偎床伴醉眠。
官散道孤诗格老，算应双鬓更皤然。

经略十三州，东南帝不忧。
二年辞玉砌，几夜梦珠旒。
旌旆虽遐适，江山是胜游。
风谣随处采，民瘼尽心求。
报国机钤密，供吟景象幽。
煮茶溪畔寺，望月海边楼。
步武思龙尾，琴书在鹢舟。
听泉调玉轸，拂石试银钩。
古画多收买，新诗寡和酬。
酒醒闻瀑响，睡起见潮头。
奉使时将久，归朝礼必优。
一麾先出守，万户待封侯。
遇主当宜贵，遗材亦合收。
此身居下位，无路画良筹。
已悔田园废，堪惊鬓发秋。
凭谁念寒苦，祇自拟归休。
僻甚陶元亮，贫过鲁仲由。
品题殊不滥，清浊肯同流。
复命期三接，陈诗说四愁。
荐雄如有便，还解杀身酬。

年来潘令鬓初凋，瘦马青衫耻下僚。
药债渐多医宿疾，宦情犹切恋明朝。
空江梅雨添幽郁，古县槐花鏁寂寥。
赖有郡侯知己在，每怜憔悴贳金貂。

五年黄阁掌陶甄，忧国翻成两鬓斑。
初到庙堂温树冷，暂收霖雨岳云闲。
春园领鹤寻芳草，小阁留僧画远山。
惟有门生苦求见，竹斋花院一开关。

佐幕徐方鬓未秋，官升芸阁更风流。
姓名旧在鶑迁榜，诗什重题燕子楼。
渐有俸钱供药债，应无归梦到渔舟。
公余时上台头寺，珠履金貂共胜游。

红桃飞尽绿杨深，独倚危楼半日吟。
六里山川多逐客，贰车官职是笼禽。
蓬霑残雪经秋鬓，葵隔浮云向日心。
身世荣衰不能算，且倾村酒沃愁襟。

百年身世片时间，况是多愁鬓早斑。
贫有琴书聊自药，贵无功业未如闲。
波平南浦堪垂钓，日满东窗尚掩关。
祇为慈亲忆归去，商山不隠隠何山。

露莎烟竹冷凄凄，秋吹无端入客衣。
鉴里鬓毛衰飒尽，日边京国信音稀。
风蝉历历和枝响，雨燕差差掠地飞。
系滞不如商岭叶，解随流水向东归。

节近登高忽叹嗟，经年憔悴别京华。
贰车何处搔蓬鬓，九日山州见菊花。
梦里荣衰安足道，眼前杯酒且须赊。
商于邹鲁虽迢递，大底携家即是家。

七十年华鬓未霜，道情偏称宰丰阳。
早衙请印无仇览，夜榻围棋祇孟光。
庭户万重岚气润，盘餐数饤药苗香。
犹言彭泽终归去，门柳青青槛菊黄。

闻说去官常，凄凄返故乡。
与君同甲子，似我有文章。
憔悴衣衫绿，蹉跎鬓发苍。
此身知幸处，曾得紫微郎。

商山留滞再经年，咫尺无由见状元。
会赦未教归北阙，高歌应合遇东园。
寸心谩道如弦直，两鬓难禁似雪繁。
兄弟相知情未改，著书呼取屈原魂。

宦途漂荡似浮萍，又到棠阴邵伯城。
亲老转添衰鬓白，妻儿犹免智囊生。
状元馆谷如无倦，副使量移岂系程。
吾道不拘官冷暖，唯君应合出郊迎。

宦途滋味饱更谙，命薄于人分亦甘。
两鬓雪霜为小谏，六街泥雨趁常参。
便休禄仕饥寒累，强逐班行面目惭。
安得去如种处士，板舆荣侍卧终南。

迁客秋来捧诏还，故人多怪鬓毛斑。
重为东掖垣中士，犹梦西晖亭下山。
静算宦途皆是命，老思身计不如闲。
何时相约同归隠，水竹萧萧并掩关。

迎侍闽川去路长，才名官职过欧阳。
翰林贵族夸东榻，史馆清衔庆北堂。
别酒正逢寒菊绽，归舟应见早梅香。
拾遗健羡吟诗送，莫笑蹉跎两鬓霜。

二年憔悴咏江蓠，恩诏重教侍玉墀。
寓直掖垣休入梦，常参幕次且吟诗。
新文自负山中集，旧吏多惊鬓畔丝。
莫道谏官无一事，犹胜闲卧解州时。

江蓠吟尽鬓成霜，谪宦归来梦一场。
每日祇窥丹凤案，被人犹唤紫微郎。
斋宫独坐风翻幕，客舍闲吟叶满床。
若是承明容再入，未曾荒废旧文章。

岭南为郡带名曹，万里江山兴咏饶。
皇宋声诗归雅正，有唐门地本逍遥。
雪霜思苦虽侵鬓，金紫恩深已佩腰。
旧草满囊胜薏苡，几联乘醉写芭蕉。
进来圣主回天眷，抄逐蛮僧过海潮。
何事曹南得披览，韶程风什似闻韶。

三入承明已七年，自惭踪迹久妨贤。
吾子几时归凤阁，病夫方欲买渔船。
季路旨甘知已矣，潘安毛鬓更皤然。
举人自代何由得，归去东皋种黍田。

年来失职别金銮，身世漂沦鬓发残。
贫藉俸钱犹典郡，老为郎吏是何官。
开樽暂喜愁肠破，堆案仍劳病眼看。
自笑不归田里去，谩将名姓挂朝端。

后楼前合互严更，年鬓侵人睡渐轻。
病眼已甘书册废，愁肠犹取酒杯倾。
风摇纸帐灯花碎，月照铜壶漏水清。
吟尽旧诗犹展转，百回移枕未天明。

迹忝词林旧，官为郎署卑。
同群甘鸟兽，苟禄为妻儿。
未有一事立，空惊双鬓衰。
唯怜文集里，添得谪官诗。

月宫同岁取丹枝，次第飞翔侍玉墀。
出职未吟红药树，转官新入白云司。
使权繁重虽无暇，曹局清闲合赋诗。
不似谪官淮水上，鬓毛衰飒咏江蓠。

未得科名鬓已衰，年年憔悴在京师。
妻装秋卷停灯坐，儿趁朝餐乞米炊。
尚对交朋赊酒饮，遍看卿相借馿骑。
谁怜所好还同我，韩柳文章李杜诗。

非才误受帝恩深，报国空存一片心。
命薄任从官进退，道孤难与众浮沉。
日边信断无归梦，滁上公余且醉吟。
劳寄新诗远相唁，野云何处望为霖。
谬因文字立虚名，寓直金銮冒宠荣。
两度黜官谁是援，二毛侵鬓自堪惊。
宫花谩役春来梦，山蕨聊供醉后羹。
身外浮华尽闲物，不将穷达问君平。

两州迢递隔长江，寄药知君念老郎。
妙术远惭周柱史，衰容争奈汉冯唐。
未除凡骨无仙分，欲断愁根有醉乡。
多羡绣衣须鬓黑，满身唯带柏台霜。

岁暮山城放逐臣，老从霄汉委泥尘。
公卿别后全无信，兄弟书来祇说贫。
眼看青山休未得，鬓垂华发摘空频。
文章气概成何事，霑惹虚名误此身。

九江为郡鬓成霜，淮海相逢共黯伤。
放逐翰林同李白，蹉跎郎署是冯唐。
才名各负诗千首，离别无辞酒一觞。
归见鳌头如借问，为言枨也减刚肠。

永阳谪宦鬓成华，唯有宾从最可夸。
文学东堂进士第，风流南国相公家。
移官我未归丹禁，回棹君今指白沙。
滁上淹翔虽已久，寺楼山色对琅邪。

二十年前在濮阳，宾筵留我共飞觞。
当时进士衣如雪，今日郎官鬓有霜。
吏役可堪巡堰埭，军城犹喜接封疆。
能来界首相期否，堤上依依柳渐黄。

年来多病转思山，终日呻吟簿籍间。
叔夜养生休著论，陶潜难死只因闲。
又移郡印三年调，未报君恩两鬓斑。
安得便归田里去，松篁泉石掩柴关。

君从婺女典嘉兴，我自滁阳到广陵。
同被雪霜侵两鬓，独嗟官职是三丞。
郡斋新养华亭鹤，乡信时逢建业僧。
愿作入朝西道主，只看黄霸诏书征。

青云岂望更翱翔，览照唯添鬓雪光。
为郡自知无政术，归田犹拟拜封章。
且眠锦帐趣兰省，终掩云关卧草堂。
三入承明已过分，有何词笔敌长杨。

谿边幽树好烟霞，别后春风几度花。
梦忆一岩红薜荔，心轻三事紫袈裟。
禅机悟了身无著，诗句高来鬓有华。
不遇苏州韦应物，昼公篇什向谁夸。

抗表辞乌府，归山鬓未秋。
朝簪还獬豸，尘世谢蜉蝣。
拂袖人生事，县车帝命优。
名光新日历，官占好词头。
应宿郎曹美，寻仙物景幽。
绣衣移蕙带，骢马换耕牛。
对枕莲峰翠，当门瀑布流。
妻闲栽药草，儿戏杂猿猴。
买竹凭牙板，疏泉湿鹿裘。
四推离督责，三院肯淹留。
接武陶贞白，差肩许远游。
十洲如得侣，万户任封侯。
脱洒因君去，龙钟使我羞。
迁鶑情最洽，化鹤术难求。
掌诰无文彩，谋身足悔尤。
紫垣频忝窃，白发合归休。
应琏叨三入，张衡志四愁。
亦期婚嫁毕，攘袂逐浮丘。

共叹蹉跎两鬓苍，立朝为郡是寻常。
重归谢客中书省，又送山涛吏部郎。
三入承明身最忝，十年兄事分偏长。
喜闻辞日留前席，莫算多时住水乡。

久居台阁多忧畏，欲荐贤才涉比周。
灰死寸心甘不动，雪侵双鬓未能休。
封章事寝空腾谤，制诰词荒益自羞。
唯爱君家棣华榜，登科记上并龙头。

大抵人生乐故居，山川况复汉南都。
别来坟墓有宿草，归去田园多绿芜。
银印莫羞双鬓白，锦衣兼照两轓朱。
西垣衰病无憀客，空羡此行歌袴襦。

弱冠珥朝簪，才堪入翰林。
重违君厚遇，聊奉母懽心。
笔削留惇史，囊装贮赐金。
帆张浙河阔，山对括苍深。
暂歇趋朝马，重闻故国禽。
幽兰南涧采，寿酒北堂斟。
务简慵开阁，家丰不典琴。
彩衣方侍养，红药即供吟。
我占掖垣久，自惊年鬓侵。
妨贤兼罔极，相送泪盈襟。

昔事先皇叨近侍，北门西掖清华地。
太宗多材复多艺，万机余暇翻棋势。
对面千里为第一，独飞天蛾为第二。
第三海底取明珠，三阵堂堂皆御制。
中使宣来示近臣，天机秘密通鬼神。
乃知棋法同军法，既诫贪心又嫌怯。
唯宜静胜守封疆，不乐穷兵用戈甲。
先皇三势有深旨，岂独一枰而已矣。
当时受赐感君恩，藏于箧笥传子孙。
至道年中出滁上，失脚青云空怅望。
移典维扬日望还，轩辕鼎成飞上天。
龙髯忽断攀不得，旧朝衣上泪潺湲。
吾皇曲念先朝物，征归再掌西垣笔。
悲凉忽见红药开，哭临空随梓宫出。
去年领郡得齐安，山州僻陋在江干。
黄民谁识旧学士，白头犹作老郎官。
昨日江边天使到，随例霑恩着衣袄。
皇华本是江南客，久侍先皇对棋弈。
筵中偶说当年事，三势分明皆记得。
我从失职别上台，御书深锁不将来。
遥想棋图在私室，天香散尽空尘埃。
今日因君聊话及，翻作停杯向隅泣。
人生不易逢圣朝，君恩未报双鬓凋。
金銮殿花春灼灼，永熙陵树夜萧萧。
空叹拖肠在泥土，不如舐鼎升烟霄。
多病相如犹未死，追思往事欲魂销。
星使今辰回马首，强对离筵满倾酒。
悲歌一曲从事书，唱与朝中旧知友。

上玄茫昧胡为乎，施设吾道生吾徒。
否多泰少是天意，生有述作死不虚。
圣人忧患方演易，贤者穷愁始著书。
尽令富贵陷逸乐，蠢蠢戢戢如鸡猪。
泯然无物作时瑞，谁识凤皇与驺虞。
经史子集灿今古，粉绘帝道张皇谟。
一言可采即不朽，名姓长与日月俱。
乃知天心厚我辈，穷辱不足形悲吁。
夫君擢秀在江左，国小而逼何区区。
科名始得值兵火，金陵坐见成丘墟。
归朝才得一赞善，黜降重为县大夫。
彰明僻远在蜀道，又遇妖贼攻成都。
徒行抱印入陇氐，乞食夷落何崎岖。
归来朝责作主簿，朱衣暗澹鬓毛疏。
昨朝投我蜀中作，铮然一集如琼琚。
杜甫奔窜吟不辍，庾信悲哀情有余。
我逢圣代自多难，谩夸三入承明庐。
近令编缀小畜集，谪官诗什何纷如。
才名官职不两立，真宰折刻分毫铢。
郎官疏远既未贵，县吏礼数不足拘。
相逢且说文章乐，为君酌酒焚枯鱼。

好齐生死与穷通，古往今来事略同。
轩后谩留烧药鼎，汉皇虚筑望仙宫。
鉴中容鬓看看老，梦里荣枯旋旋空。
不逐冥鸿天外去，可怜燋烂扑灯虫。

琼华消散暖风来，多费阳春白雪才。
守道也知心下乐，流年争奈鬓边催。
君愁离别烟花好，我待量移翅羽开。
渐老分飞更堪惜，海棠凋尽始应回。

淮海丰登接帝畿，家家耕破旧荒陂。
乳牛引犊精神健，野叟携孙鬓发衰。
河市妓翻轻蒨袖，社筵人插小红旗。
凭谁画取村田乐，尽使忧民圣主知。

忆在长洲县，手植芙蓉花。
春栽秋成树，枝叶青婆娑。
八月寒露下，朵朵开红葩。
轻团蜀江锦，碎剪赤城霞。
香侵宾朋坐，艳拂人吏衙。
凌霜伴松菊，满地如桑麻。
岁寒万木脱，斫笋留根查。
春雷一声动，又长新枝柯。
良因地脉宜，岂在人力多。
今来帝城里，赁宅如蜂窠。
阶前栽数根，换土拥新沙。
浇溉汲御沟，盖覆堆野莎。
经春不出土，入夏方有芽。
穷秋竟憔悴，花小尤不嘉。
地气移物性，自念良可嗟。
还同山野人，强为簪组加。
妨贤将致诮，薄俸未充家。
所以多病身，少年双鬓华。
紫微虽云贵，白发将奈何。
会当求山郡，卧理寻烟萝。
奉亲冀丰足，委身任蹉跎。
终焉太平世，散地恣狂歌。

年来复有事堪嗟，载笔商丘鬓欲华。
酒好未陪红杏宴，诗狂多忆刺桐花。

蒿簪掠鬓布裁衣，水鉴虽明亦懒窥。
数亩秋禾满家食，一机官帛几梭丝。
物为贵宝天应与，花有秋香春不知。
多少年来豪族女，总教时样画蛾眉。

考终秋鬓白，归隠旧峰前。
庭树鸟频啄，山房人尚眠。
寒岩落桂子，野水过茶烟。
已结劳生念，虔心向竺干。

落日照行衣，乡程隔翠微。
听蝉临水别，闻雨抱琴归。
鬓发各疑短，天涯相见稀。
离歌一声断，江上有鸿飞。

墨踪尘淡鬓华新，犹喜重来值故人。
二十二年如转目，洛阳不改旧时春。

壮齿相知约歳寒，索居今日鬓俱斑。
拂衣已解虞卿印，筑室何须谢傅山。
许下田园虽有素，洛中花卉足供闲。
他年决意归何处，便见交情厚薄间。

朝来风雨歇，春意漠然收。
去我不辞诀，凭谁能借留。
杓星渐西转，洛水自东流。
曲渚撤华幄，芳园罢彩球。
雉鸣坵麦秀，蚕起野桑柔。
乱絮天涯满，晴阳草际浮。
已嗟心绪减，况复鬓丝稠。
赖听新翻曲，非为负胜游。

齿疏鬓白两眸昏，万事无堪老病身。
脱粟犹霑太仓禄，法官仍忝外台臣。
直缘迂僻求闲地，岂是孤高慕古人。
英俊满朝皆稷契，太山何少一飞尘。

丈夫那肯浪低眉，薄宦空添鬓里丝。
泸水归来山浩荡，都门辞去菊离披。
黄鸡白酒五陵乐，杜曲樊川九糓宜。
复见夫君行直道，崆峒气俗未应衰。

弱冠交游鬓髪苍，饱谙官况好深藏。
闲居共买一壥地，尽老常依数仞墙。
虽喜卜邻同晏子，尚惭推宅异周郎。
何时税此凭熊驾，倚仗相迎立路傍。

别后相惊两鬓霜，可怜梅蘂为谁芳。
台头日暖分三色，林下风清共一香。
正烂漫时游不足，忽离披去乐难常。
殷勤手折遥相赠，不欲花前独举觞。

懒拙无时用，耆朋独我思。
乘闲同把酒，道旧各成诗。
高义刮眼膜，清风生鬓丝。
方将激衰俗，贱子实何为。

雪霜哀鬓拔还生，桃李新园长未成。
五十尚能胜六十，今年又灭去年情。

风泉盈耳鬓斑斑，林下幽窗对万山。
妇子职修簟食足，病身何幸亦安闲。

君登石渠阁，荏苒十过春。
编摩业既卒，出入命已频。
人情叹荣滞，雅意犹逡巡。
襟怀恬而旷，鬓发黳如新。
躬随省中籍，念切堂上亲。
前时动乡思，归梦趋梁岷。
乞符去故里，拜疏伏紫宸。
恩颁尺一诏，宠驾双朱轮。
朝为浮瀛侣，暮作临邛宾。
谁言蜀道远，自喜家山邻。
岁晏风惨惨，行役心欣欣。
怊怅同舍友，仳离照心人。
杯行莫辞满，分携只明晨。

近伏值休澣，端居无所为。
触热事造请，有如褦襶诗。
偶到昭德里，主人不吾非。
惟今吏部郎，望清秩非卑。
而与两铨选，事联相附离。
每听人物论，尤详台阁仪。
沿袭寻本原，左右逢津涯。
登朝鬓犹绿，继世衣仍缁。
欢然久相接，甚矣嗟吾衰。
谁言同趣舍，何力能嘘吹。
但惭蒹葭陋，坐对琼林枝。
时或把书卷，不厌颜生饥。
间亦忘形骸，任讥嗣宗痴。
喜君方得涂，骞腾复何疑。
岂此哀乌省，能留威凤姿。
君才适时用，早闻天子知。
荷囊与鸣玉，献纳无不宜。
宁校岁月劳，求为法令师。

维扬禹九州，淮南唐四镇。
地据江海冲，星占楚吴分。
五季剧荒扰，我朝夷僭闰。
督府时称雄，守帅选常遴。
由来竹符使，莫匪邦家闻。
其间九贤者，尤推万人俊。
太原文章伯，师友渊源濬。
五事陈便宜，七制推典训。
屡荐官虽崇，三已色无愠。
岐公老藩朝，惠爱浃吴晋。
荐士言有味，偃兵功不陈。
鼎饪方燮和，丘园终委顺。
渊哉文肃公，生遘休明运。
三朝翰墨工，二府谋猷奋。
道卷任推迁，名全蔑缁磷。
郑公梁栋才，天质璆琳韵。
大笔弟兄同，万事朝廷问。
徊翔极宰枢，终始无疵吝。
仁宗初倦勤，魏公复来觐。
堂堂真相尊，謇謇嘉言进。
十字篆勋劳，大烝报忠荩。
乐安予旧馆，早岁窥墙仞。
儒林仰宗工，政府发闳论。
虽无鼎铭勋，却有书传信。
吾友仲{辶备/录}父，利器发硎刃。
论经鄙章句，纵辨摧凌谇。
经纬夙志违，风流壮年尽。
文武惟秀公，将相纡双印。
入辅复出藩，抚淮兼帅润。
忆昔获攀稽，后来尝慕蔺。
司空一代宗，累叶清风振。
继父汉韦平，致君古尧舜。
时叹人云亡，上嗟天不慭。
昔人企前修，景行仰高峻。
声气或相同，古远视犹近。
马迁称晏婴，羊祜交陆逊。
异代思执鞭，仇邻通馈𫗥。
粤予望诸贤，先后来兹郡。
既非镇俗才，仍抱终天衅。
砂砾自澄汰，铅镆殊铦钝。
将书名在石，终惭驽附骏。
前人固难追，遗德犹可徇。
鞭后志良勤，思齐言亦讱。
颜{忄典}章在怀，年侵霜满鬓。
俛仰复奚为，兹焉俟嘉遁。

我昔就学初，龆童齿未龀。
严亲念痴狂，小艺诱愚钝。
始时授章句，次第教篇韵。
蒙泉企层澜，覆篑期九仞。
十龄独侍行，千里赴朝觐。
靡依心向吴，能事躬在浚。
应门待宾客，睦族周分亲。
虽免逃杖諐，犹虞裕蛊吝。
十三从师友，群彦得亲近。
箕裘袭素风，兰芷渐腴润。
占毕自忘劳，攻坚常切问。
六经日沈酣，百氏恣蹂躏。
礼乐原夏商，春秋道尧舜。
论诗识温柔，讲易知谦巽。
书要通上古，史亦蕲尽信。
复熟中庸篇，推名善恶混。
楹书迨今存，手泽亦未泯。
赖此渐摩益，稍知贤圣蕴。
十八随乡书，三冬阅文阵。
同时韦带伦，共试棘闱濬。
少年事矜豪，属辞少绳准。
程文竟乖疏，贡籍果遗摈。
内负未蹉跎，不能忘起偾。
赏延辄辞官，雅志将自奋。
笔苦手成胝，眠稀目生晕。
常患涉猎疏，肯效揣摩困。
再上忝乙科，初筵习磨楯。
绸缪结官课，奄忽罹忧疹。
灵光未及赋，陟岵遽衔舋。
星行赴帏堂，雨泣护归榇。
先畴闽岭遥，寓舍京口近。
葬营带郭田，地得兼山艮。
送往极充穷，拊存急赒赈。
三釜须自谋，一官姑孟晋。
恤孤逢旧知，温故拾余烬。
荐衡荷德璋，嗣向怜子骏。
给札恩特殊，除职选尤遴。
遂去州县劳，入陪台阁俊。
校文擿三折，食贫岁四闰。
君相嘉宿官，圭符假名郡。
地望号优闲，公租稍充牣。
二偏丰旨甘，百口免饥馑。
方喜私愿谐，遽叨召音迅。
素非干时才，屡试投虚刃。
治绩愧无闻，官资谬超进。
持橐入记言，演纶漫燥吻。
事无补毫分，心常怀愤懑。
一言偶寤意，三已固无愠。
再违金门籍，七换竹使印。
赐环元丰初，解组横海镇。
虏信使约修，周官预详{扌鹿/木}。
上号太宫辰，奉册陪发轫。
复土裕陵日，杖桐方守殡。
阻趋七月期，莫从百夫殉。
衰麻虽未除，泪血犹未抆。
误被两宫知，首颁一札讯。
入长天台班，复冠鳌坡峻。
拔擢登台司，咨俞陪坐论。
属时久承平，狡羌未诛震。
任重才难胜，位高躬易陨。
丹衷徒蹇蹇，明诚乏斤斤。
靡惮啧言烦，姑守王臣荩。
圣神眷始终，进退礼周尽。
禁殿陟青规，琳宫叩虚牝。
再辞淮海藩，未许丘园逊。
风霜经六纪，蓬葆垂两鬓。
躬闲犹冠带，禄厚足储𫗥。
贡余香龙团，上尊白羊酝。
岁时荷恩霑，浆藿对馈賮。
春园乘闲灌，冬户随时墐。
入对书甲乙，出驱车薄笨。
扶杖拜先茔，携觞问田畯。
蕃室倦扫除，綦几聊凭隠。
养浩希子舆，学生同祝肾。
念昔多艰勤，诲尔宜悱愤。
见贤弓在檠，遇事骖从靳。
竞情思昔非，视舌知柔韧。
高门训序畏，刊腹摩兜慎。
名教乐有余，异端戒多紊。
其要本诚明，乌在问圆顿。
美璞不雕琢，安得怀瑜瑾。
良器不深藏，渠能免瑕璺。
学问不沾洽，何由垂望闻。
操守不坚纯，久必成缁磷。
进修欲及时，行违要无闷。
士行惜分阴，伯阳叹往运。
当年倘因循，晚岁必悔恨。
更思祖先勋，相传清白训。
世胄闽与吴，宗姻期及絻。
衣冠布中外，椽土无尺寸。
逮吾老乡闾，始得营畦畛。
蜗庐庇风雨，稷田助饔馂。
幸与仁智邻，仍远市城慁。
沈侯东阳居，陆叟颐山遁。
出处虽殊途，丰约已过分。
考室俟构堂，肥家在忍顺。
常使棣华荣，无致荆枝忿。
中冓须自防，外诱不可徇。
惧尔志悠悠，故吾言谆谆。
力行傥不渝，家声期远振。

官局诚俱冷，交盟信不寒。
风霜两鬓白，冰蘗一心丹。
未剖方州竹，犹熏画省兰。
北宫陪论定，应似汉丁桓。

一入石渠署，八逢霜树寒。
任讥书尚白，不废研磨丹。
骑省愁看鬓，骚人兴佩兰。
壮年几已过，游乐谢曹桓。

京国重阳册府家，正披坟史猎菁华。
思飘昔日龙山帽，阻看残秋上苑花。
怅惜岁华霜染鬓，滞留归思角生车。
自怜高阁穷年业，青简刊雠未有涯。

江淮罢郡许归朝，台阁重来鬓渐凋。
内禁群英容接武，西枢元弼记尝僚。
当年已绝坐中礼，此日犹蒙客右招。
衰病无堪还自慰，交游相继上层霄。

都府曾为入幕宾，玉符重忝守藩臣。
几年流落甘闲散，平日交游半要津。
簿领沉迷千虑耗，鬓颐衰飒二毛新。
圣恩休养深知幸，厚禄华堂许便亲。

楚客登临悲素秋，感时风物自飕飕。
潦收远水清堪鉴，雨过群山翠欲浮。
月露往来羁旅恨，仓箱千万里民讴。
鬓毛衰飒欢游少，珍重嘉篇写我忧。

书林轻别紫云边，轺传重行北斗间。
正类子卿悲异国，不同太史访名山。
鞍韂腾踏双腨重，风日煎熬两鬓班。
待得使回翻旧稿，只应新例又刊删。

奚山缭绕百重深，握节何妨马上吟。
当路牛羊眠荐草，避人鸟鹊噪寒林。
羸肌已怯旜裘重，衰鬓宁禁霜雪侵。
独爱潺湲溪涧水，无人知此有清音。

山坂萦纡道阻长，数程行处尚相望。
晨装方指南高外，宿馆还趋北斗方。
既乏远谋惭肉食，空将衰鬓冒寒霜。
却寻十载曾行地，风物依然土境荒。

曾乘使君马，数上豫章楼。
北阙领新命，西山追旧游。
使星催县弩，乡月伴仙舟。
却顾区区者，风波鬓已秋。

初登张公门，公子始冠帻。
于今见公子，与我偕鬓白。
山林坐语笑，宛我在公侧。
岂惟貌如之，侃侃有公德。
忆公营濑乡，许我归作客。
我归公既逝，惆怅难再得。
得子如得公，交怀我忻戚。
漂摇将安往，税驾止一昔。
寤言且勿寐，庶以永今夕。
何时复能还，裹饭冶城宅。

鱼跳桑柳阴，鸟落蒲苇侧。
已无溪姑祠，何有江令宅。
故人耽田里，老脱尚方舄。
开亭捐百金，于此扫尘迹。
地偏人罕至，心远境常寂。
我行西州旋，税驾候颜色。
相随望南山，水际因一息。
公时指岸木，谓此可寻尺。
伐之营中沚，持用自怡怿。
欢言俟其成，邀我堂上食。
百忧每多违，一诺还自惕。
春风檐楹新，坐久膝前席。
翛然忘故约，北郭疑有适。
长淫舒永怀，伫想对以臆。
摛辞甚有理，窃比书石鹢。
知公不欺我，把玩果心恻。
嘉肴既夙设，丽藻仍虚掷。
左车公自迎，右券吾敢责。
闻说芼羹臛，芬香出邻壁。
妇休机杼事，儿失刀椠职。
何胶胶扰扰，而纷纷籍籍。
携持欲一往，继此方如织。
元龙但高眠，司马勿亲涤。
几能孩童旧，握手皆鬓白。
有兴即联{革麃}，东阡与南陌。

明妃初出汉宫时，泪湿春风鬓脚垂。
低徊顾影无颜色，尚得君王不自持。
归来却怪丹青手，入眼平生几曾有。
意态由来画不成，当时枉杀毛延寿。
一去心知更不归，可怜著尽汉宫衣。
寄声欲问塞南事，只有年年鸿雁飞。
家人万里传消息，好在毡城莫相忆。
君不见咫尺长门闭阿娇，人生失意无南北。

少年见青春，万物皆妩媚。
身虽不饮酒，乐与宾客醉。
一从鬓上白，百不见可喜。
心肠非故时，更觉日月驶。
闻欢已倦往，得饱还思睡。
春归只如梦，不复悲憔悴。
寄言少年子，努力作春事。
亦勿怪衰翁，衰强自然异。

沄沄曲江水，天借九秋色。
楼台飞半空，秀气盘韶石。
载酒填里闾，吹花换朝夕。
笙箫震河汉，锦绣烂冠帻。
地灵瘴疠绝，人物倾南极。
先朝有名臣，卧理讼随息。
稍稍延诸生，谈笑与宾客。
子来适妙年，谒入交履舄。
寂寥九龄后，此独望一国。
虞翻礼丁览，韩愈俟赵德。
孤岸镇颓波，俗流未易识。
我方文葆中，旋逐旌旗迹。
去思今岂忘，耳目熟遗迹。
吏含殷勤言，俛仰问乖隔。
当时府中儿，侵寻鬓边白。
下帷虽著书，不救寒饥迫。
谓宜门阑士，宦路久烜赫。
奈何犹差池，更捧丞掾檄。
骥摧千里蹄，鹏堕九霄翮。
人生无巧愚，天运有通塞。
试观驰骋人，意气宇宙窄。
荣华去路尘，谤辱与山积。
优游禄仕间，较计谁失得。
送君强成歌，陟岵翻感激。

余寒驾春风，入我征衣裳。
扪鬓只得冻，蔽面尚疑创。
士耳恐犹坠，马毛欲吹僵。
牢持有失箸，疾饮无留汤。
曈曈扶桑日，出有万里光。
可怜当此时，不湿地上霜。
冥冥鸿雁飞，北望去成行。
谁言有百鸟，此鸟知阴阳。
岂时有必至，前识圣所臧。
把酒谢高翰，我知思故乡。

皖城终岁静如山，府掾应从到日闲。
一水碧罗裁缭绕，万峰苍玉刻孱颜。
旧游笔墨苔今老，浪走尘沙鬓已斑。
揽辔羡君桥北路，春风枝上鸟关关。

挟策穷乡满鬓丝，陂田荒尽岂尝窥。
未应谷口终身隠，正合菑川举国推。
握手百忧空往事，还家一笑即芳时。
柘冈定有辛夷发，亦见东风使我知。

门外鸣驺送响频，披衣强起赴鸡人。
火城夜暗云藏阙，玉座朝寒雪被宸。
邂逅欲成双白鬓，萧条难得两朱轮。
犹怜退食亲朋在，相与吟哦未厌贫。

青溪相值各青春，老去临流辄损神。
事事只随波浪去，年年空得鬓毛新。
论心未忍遗横目，干世还忧近逆鳞。
嘉句感君邀我厚，自嗟才不异常人。

霜雪纷纷上鬓毛，忧时自悔目空蒿。
桑麻祇欲求三亩，势利谁能算一毫。
此地旧传公子札，吾心真慕伯成高。
飘然更有乘桴兴，万里寒江正复艚。

平生身事略相同，三岁连墙左廏中。
更得谬恩分省舍，又将衰鬓作邻翁。
联翩久傍官槐绿，契阔今看楚蓼红。
不欲与君为远别，沙台吹帽约秋风。

三年不上邺王台，鸿雁归时又北来。
水底旧波吹岁换，柳梢新叶卷春回。
尘沙漠漠凋双鬓，箫鼓匆匆把一杯。
劳事欲歌无与和，衰颜思见故人开。

扁舟欲动更徘徊，一笑相看病眼开。
事忤贵人今见节，政行豪县众称材。
忽惊岁月侵双鬓，却喜山川共一杯。
落日乱流江北去，离心犹与水东回。

清江漫漫绕城流，尚忆城边系小舟。
射虎未能随李广，割鸡空欲戏言游。
云埋塞路惊尘合，霜入春风满鬓愁。
此日君书苦难得，谩多鸿雁起南洲。

分走人间十五年，尘沙吹鬓各苍然。
山林渺渺长回首，儿女纷纷忽满前。
知子有才思奋发，嗟余无地与回旋。
相看一作秦吴别，身世何时两息肩。

玉斧修成宝月团，月边仍有女乘鸾。
青冥风露非人世，鬓乱钗斜特地寒。

吹破春冰水放光，山花涧草百般香。
身闲处处堪行乐，何事低徊两鬓霜。

云鬟烟鬓与谁期，一去天边更不归。
还似九疑山下女，千秋长望舜裳衣。

春入园林百草香，池塘冰散水生光。
身闲是处堪携手，何事低徊两鬓霜。

春风似旧花仍笑，人生岂得长年少。
我与儿兮各一方，憔悴看成两鬓霜。
如今岂无騕袅与骅骝，安得送我置汝傍。
胡尘暗天道路长，遂令再往之计堕眇芒。
胡笳本出自胡中，此曲哀怨何时终。
笳一会兮琴一拍，此心炯炯君应识。

谢公楼上风流客，紫髯萧疏双鬓白。
胸中有气吐虹霓，床头无金失颜色。
问君借取骑鹤钱，更欲吸尽长鲸川。
出门双桨破寒碧，去学五湖风月仙。

黑云扑下一天雪，开帘正见花飘飖。
渌樽覆案不能饮，缅怀白发同心交。
拈毫窜纸聊自戏，不觉大语惊连鳌。
呼儿誊本寄之去，岂敢有意夸雄豪。
谚称抛砖引鸣玉，遂蒙老手来相嘲。
且言本出将家子，惯看飞云连沙起。
常骑快马臂苍鹰，走屠赤豹裂青兕。
燕山崛岉郁天起，玉关石壁俱天垒。
昔缨汉冠为汉民，今埋胡沙作胡鬼。
欲携熊虎十万师，独以一帚扫群螘。
左钤休屠批谷蠡，直出龙沙五千里。
呜呼君言岂不伟，单于闻之须怖死。
莫羞茜袖双鬓华，盘屈肺肝生叹嗟。
君不见东海老翁含两齿，投竿起载文壬车。
又不见荆州长史年七十，手提九鼎还唐家。
穷通变化不可测，蟠蛟宁久藏泥沙。
况君着意经营久，奇策峥嵘烂星斗。
殿前即日拜将军，缚取单于不引手。
我实读书枉用心，伊皋功名竟何有。
待君金甲破敌归，且作长歌倾贺酒。

通州穷并大海涯，厥壤不毛坤德亏。
床下矍索穴蟛蜞，我初来居常吟悲。
见君颜采方伸眉，眸子清彻鬓垂颐。
中怀洞然无由歧，镌镵文字干有司。
古书细钞指生胝，弟侄凫雁行累累。
脱衣易粟饴其饥，慈祥孝友乡里推。
前者天子亲飨祠，黄纸赦书疾风驰。
挂罗山林网逸遗，守臣奉诏敢言迟。
外台使者争荐之，野庐供饩礼所宜。
白袍大袖何纷披，来居太学森兰芝。
世俗讥议喜瑕疵，苍蝇往来工谗词。
椎凿璞玉生疮痍，猛虎不如墙下狸。
听者虽明岂无疑，紫薇群公文章师。
发以钜策健笔随，铺纸吐论语亦奇。
缀名纸末何其卑，藻火为裳诚倒施。
赤骥不得黄金羁，编之下枥耳羸垂。
令我包羞心郁伊，一舸东入长淮湄。
勿言显发遂无期，青衫犹足慰妻儿。
海陵得君七字诗，重谢解谤称相知。
我虽有言如钝锥，说之不入何能为。
愿子加餐善自持，高山峨峨寸土基。
前涂如壁不可窥，荣落穷通各有时。

忆在晋阳日，曾为痛饮家。
披衣投宿酒，把烛觅残花。
莫解玉骢马，且留金钿车。
壮游今不复，愁卧鬓将华。

寂寞任夫子，穷山秋气寒。
尘埃双鬓白，金石寸心丹。
不悔穷经老，所嗟行道难。
太阿终亦断，宁久匣中蟠。

萧萧落日荻花林，秋浪陂陀快醉襟。
江上碧峰偏入眼，沙边白鸟最知心。
百分美酒酬双鬓，一觉高眠敌万金。
闻道鲈鱼属张翰，飞帆欲过五湖寻。

一听秋声鬓已凋，孤心惊起拂星杓。
轮囷自分为蟠木，濩落宁堪作大瓢。
新箧唱酬诗草满，旧衣倾泼酒痕消。
高篇已许临佳菊，更作栏杆护翠条。

河南少尹鬓如丝，甪里先生是吏师。
花下放衙因试酒，竹间留客为寻棋。
年劳只许钞书数，月俸长留买药资。
已说开春须上表，终南山下乞分司。

画省仙翁绿鬓斑，林间高挂两朱轓。
更无归计买泉石，欲以清名遗子孙。
闲作好诗消白日，都将生事付清尊。
嗟予忧病为疏阔，不得携筇奉笑言。

春入关山亦未迟，苎萝山下见西施。
不羞白发欺双鬓，且对清尊插一枝。
纵落不随流水去，仅开惟有白云知。
何须惆怅无人赏，自有春风二月时。

鬓髪如黳眼正青，炼来玉骨已通灵。
我来欲问金丹诀，三日林间醉不醒。

江南还有谢娘才，试数春期几日来。
彩胜未随钗上燕，玉台先插鬓边梅。

宦游老岁月，春花渐空枝。
坐耗镜中颜，日饶鬓边丝。
流俗宜重轻，青云势参差。
刚肠寡所合，出门复何之。
趋向于今乖，考古聊自怡。
黄卷有圣贤，目览心与期。
君子顾万世，小人较一时。
不见九原骨，贵贱共狐狸。
惟有贤愚名，纵久亦两岐。
退之赋二鸟，无乃为物移。
信己一推天，孟子真吾师。
得丧付浊醪，身外非所知。

寒暑当递迁，日月会阳九。
绿鬓惊秋风，黄花泛樽酒。
行乐重此辰，登高命诸友。
古人感尘世，宜开笑歌口。

爱君气干霜松老，一见相投许肝脑。
岂同世上秋叶交，不及岁寒如电扫。
有才无命三十强，寂寞吟斋膝长抱。
愁来遍踏公卿门，绽褐不缝谁改造。
文章直吐元化胚，天朴岂须施斧藻。
长篇下笔纵立成，一字未曾伤草草。
辞源奔注吞众人，有似惊潮没孤岛。
善君取友论片能，不学常情求百好。
琢磨六艺相与游，我愧性灵昏椹枣。
平湖绿净时招邀，烂熳清尊为君倒。
客涂见月凡几圆，倦马声饥奴色槁。
路傍甲第欺儒冠，奴厌腥肥马余藁。
我疑造物偏膏粱，富贵何缘悭有道。
贯糜巨室君空囊，朱紫摩肩君衣皂。
大鹏宁合安寻常，怒翼天池终刷澡。
功名岂必收目前，两鬓未银犹得早。
颜彭骨朽千万年，漫与后人论寿夭。
君其努力攀青云，盛醉春风酿香稻。

雨干青活淮上山，君领善课趋帝关。
春风满路马足健，翩然征辔不可攀。
吁君登科越一纪，中又困踬罹苦艰。
苍虬垂髯猛虎卧，青衫四十鬓欲斑。
我疑君胸典籍府，千轴万卷罗其间。
圣经贤史及怪说，叩之不已如循环。
有时启口论时病，往往愤发涕欲潸。
位卑道屈志未就，姑以大笔诛雄奸。
就令君居太史局，犹足上下马与班。
刚然古胆贯白日，不为权贵柔正颜。
退之常患天地惠，偏向君子怀独悭。
高冠大笏尽知己，行矣得意东南还。

男儿刚肠逾古铁，每到伤离犹暂折。
离绪不啻乱茧丝，才搅衷肠便成结。
忆昨送子秋风前，薄酒三行歌数阕。
我歌多感酒易醺，子车为我涩不发。
今来与子举别觞，还是去年分臂日。
人生岁岁有离恨，争遣绿鬓不为雪。
安得共子并翼飞，四方上下无时别。

朔野无花春意薄，斧声惟见桑枝落。
北人是日竞条桑，手执懿筐共操作。
客亭系马吟寒厅，细雨缠愁牢似缚。
多情北燕能傍人，如说春心绕疏箔。
故乡桃李应满园，烂熳香风随处著。
十年游宦辞江湖，尘土日侵双鬓恶。
天涯怀抱倾东南，闷对青灯举幽酌。

山势随淮断，河流带地浑。
严风疏树影，落日露沙痕。
客兴双蓬鬓，吟怀一酒尊。
舟行那敢缓，霜意满乾坤。

杨柳长安陌，游车锦绣香。
漫倾春日酒，误入少年场。
意气青云客，风流白面郎。
致身愁独晚，检点鬓毛苍。

飞花何太急，春在岂须忙。
乱点不经眼，残枝犹断肠。
愁看湖色浄，怯照鬓毛霜。
回首壮游地，幽襟付浅觞。

马上凉秋雨，随愁入乱山。
垂垂衣袖重，点点鬓毛斑。
猿鸟寒声外，渔樵古画间。
片时全岭暗，急趁暮钟还。

呼儿来秉烛，点检鬓边丝。
志在惊时晚，年加愿晓迟。
京华犹旅食，世态益吾悲。
四十明朝是，愁吟杜子诗。

冻柳轻能舞，枯河暖亦流。
东风应自好，远客独含愁。
揽镜伤吟鬓，无钱买钓舟。
谁能终日兴，大半在沧洲。

白入双吟鬓，衰侵一病身。
年光不贷老，春色似欺人。
鸟破日边雾，花飘风外尘。
还将感时泪，对酒洒咸秦。

薄宦三冬暮，殊方一纪余。
笑歌筋力倦，勋业鬓毛疏。
道路纷乘传，轩墀遝曳裾。
无庸看半百，搔首岁云除。

功名心寸折，岁月鬓双蓬。
病畏酒杯绿，愁怜花蕊红。
杖藜成暇日，行乐步春风。
唯有张公子，翛然此意同。

年年不会春来处，疑自深红嫩白间。
今日却从何处去，明年依旧待君还。
不堪眼见鶑花老，安得心同木石顽。
身外韶华犹可再，其如绿鬓与朱颜。

春迟地冷日萧骚，野旷林疏风怒号。
畚锸一声趋蚁垤，旗幡四面落鸿毛。
黄埃成穗坐还积，绿鬓欲丝歌漫劳。
暂闭柴荆如避寇，江湖归思入渔舠。

乾坤摇落满风霜，候雁来时道路长。
玉塞哀音惊远戍，沧洲寒影伴残阳。
灯前客鬓愁双白，天外乡书断一行。
莫倚善飞江汉阔，暗中矰缴绝须防。

公逾四十气方强，未怕秋风作鬓霜。
人物此时仍富乐，襟怀无事可悲凉。
严涂行取青毡物，末路宁同白首郎。
满目溪山宜旷望，醉提北斗挹霞浆。

江花飘去不留春，海燕飞来独语人。
局促年光花过眼，飘飖生理燕谋身。
壮怀已入双蓬鬓，乐事还成一窖尘。
唯有浊醪存妙趣，不容忧喜扰吾真。

论交乡里各儿童，三纪相看两鬓蓬。
孤宦无资元附骥，故人得意近乘骢。
秦仪面激殊今日，管鲍心知有古风。
归兴严程何太急，片时车马复西东。

江上初逢社燕归，青春二月色犹微。
茸茸屐底草烟合，冉冉樽边花雾飞。
蹭蹬容图双鬓改，苍茫乐事寸心违。
紫丝结鞚谁家子，马跃东风试薄衣。

雨声日夜催春老，不顾愁人鬓欲华。
堂上自来相熟燕，树间犹有未飞花。
诗篇闲里曾无数，酒盏生前亦有涯。
传语东风且从款，苍颜更畏数年加。

别来双鬓一衰翁，近喜刘郎信息通。
剑气未闲频犯斗，赋声无用尚摩空。
传闻蜀道逾天上，见说城南冠阆中。
山水纵游那觉久，清霜两度变丹枫。

忆初识面越庠时，余教尝蒙觉后知。
早念儿童能刻赋，晚逢夫子许言诗。
从容江介心方壮，蹭蹬京华鬓已衰。
道旧不须亲握手，满篇往事略无违。

丈人宦意静如山，五十朱衣鬓未斑。
富庶讴歌归别驾，太平谈笑服诸蛮。
熊罴一兆高门后，鸿雁连飞绝塞间。
莫学冯唐终蹭蹬，功名犹好出秦关。

重城雉堞粉相围，乱片情多故点衣。
浩荡关河无表里，微茫草树有光辉。
冷侵容鬓双蓬短，急伴年华一箭飞。
却忆水曹诗句好，群鸦接翅傍昏归。

十年肝胆照交情，朔漠相逢意转倾。
苍鬓飘飖予薄宦，青云蹭蹬子诸生。
更同樽俎知何地，漫与诗篇送子行。
南北倦游那得定，扁舟江外欲之荆。

蓬鬓双侵京国尘，花枝五别故园春。
晓鶑莫漫惊游宦，夜鹤多应怨主人。
日月名迟愁揽镜，江湖兴在忆垂纶。
天边涕泪怀吾弟，却恨衣冠系此身。

渐老襟怀已足悲，登高节物可无诗。
秋声飒爽侵蓬鬓，晚意萧条伴菊枝。
故里江山寻好处，重阳樽酒负当时。
天边鸿雁随南望，忆弟双眸泪欲垂。

苍鬓萧疏并曲台，北门笑口屡同开。
仲升投笔燕南去，王粲从军陕右来。
月冷戍楼悲短笛，天寒戎幕赖深杯。
更为后会知何地，终日思君首懒回。

幕府文书日日同，愧无长策议平戎。
但惊蓬鬓看双白，不觉花枝已半红。
宦意蹉跎侵晚景，客愁散漫逐春风。
古人枉说从军乐，兴在江湖短艇中。

古邑人烟陕雒间，马蹄车辙许谁闲。
不堪晓雨妨行兴，犹喜秋风慰客颜。
老去稍知筋力倦，年来祇益鬓毛斑。
相如屈赵无遗迹，独有空名重泰山。

上公拜表请休官，中使传宣未听闲。
雍府遥兼新节镇，邺城重领旧山川。
左弧共记生贤始，右席谁居献寿间。
阴施在人天报远，蟠桃三熟鬓毛斑。

要尽宾欢醉绣筵，准凭良月作夤缘。
孤光已蔽浮云外，众目犹倾小雨前。
声入鬓毛同飒飒，润生林叶自娟娟。
宴杯才撤寒蟾露，疏影参差魄正圆。

萸杯引满宴公堂，病客偏容泛浅觞。
为爱菊花惊晚节，不羞蓬鬓插秋香。
众宾谈笑谁倾座，上相风骚独擅场。
来岁凤池吟此日，夔龙高会耀辞铓。

何术可留枝上锦，谁人能换鬓边丝。
不堪有限余春日，更值无聊足病时。
久判浮名唯念酒，肯因闲事辄忘诗。
雨频未拂金明柳，空听蓬莱唱旧辞。

野姿瘦骨逼吾真，处士毫端合有神。
正色未尝移势位，苦吟自觉远风尘。
渐惊老态侵双鬓，犹逐时名系一身。
可是封侯须燕颔，恨无勋业上麒麟。

不同四客老商山，朝出东宫暮近班。
鹏翼岂容时暂息，龙鳞祇自岁余攀。
身犹侍从先康济，心与生灵共歉艰。
郡国尚闻愆雨泽，朝廷西顾动天颜。
凌虚禁阁违登降，触热轺车事往还。
赤地相望千里外，清风一洒百尘间。
谁知奉使今持节，比见从戎昨过关。
漫学弹冠贡公喜，鬓毛萧飒欲投闲。

好把悲欢付一卮，明朝北客有行期。
劝君莫听骊驹曲，只恐催人两鬓衰。

李某崆峒人，生长西北蕃。
赤鬓如猬毛，仅能为汉言。
筋力勇自负，马上带两鞬。
作贼十数年，身有百刃痕。
泳河不用舟，羊革随轻轩。
危厄辄自脱，天幸尚得存。
过壮忽自悔，翻然归汉恩。
徙家汾水阳，百口蒙轻温。
拜官随立功，俄列上合门。
封侯未可量，专城谁复论。
已见狄将军，堂堂枢府尊。
由来功名际，雕鹗胜皇鹓。
富贵百恶除，讵问钳黥髠。
岂与诗书士，履绳不敢奔。
终身蹈薄冰，众口犹喧喧。

舟行过林樾，密树相排挤。
仰视青冥天，飞鸟犹不移。
临流方浩叹，照水分鬓眉。
三十有二毛，中肠默兴悲。

本为东方生，避世不避喧。
仍慕管夷吾，畏事复畏言。
外物不可期，高风难重论。
我辞金马门，君来西掖垣。
淮濒一相见，握手双泪痕。
矜我鬓雪多，岁月何崩奔。
默然念既往，所遇皆笼樊。
恨不值羽人，拂衣入桃源。
腰间银青绶，车上朱两轓。
专城自不恶，相思徒种萱。

三见登贤书，每有千人进。
少年盛名声，高士离幽遁。
吾怜王子秀，屡黜曾不近。
栖迟困家食，屈首仕州郡。
始疑造物意，实于才者吝。
宁与朝廷分，不使山野尽。
间令特达士，竭力事推引。
知音与汇征，千岁名双振。
忆君盛文华，遇事尤精敏。
雷电腾火车，波涛驾蛟蜃。
譬之逢羿射，所发无不准。
固穷当益坚，达生尚无闷。
府公枢轴老，治道常坐论。
屡闻下榻迎，岂惟虚己问。
人生贵意气，感激多发愤。
想见吐胸中，江河出方寸。
便当荐书上，累鸷推孤隼。
咫尺青冥天，励翼见翔奋。
年华不吾与，二毛倏生鬓。
禄仕久益贫，拙谋老仍钝。
干时尚有违，得名谅无分。
行当鸿鹄举，判与麋鹿浑。
江鱼事钩罩，吴稻收囷囤。
君时据亨衢，寄声勿招隠。

兹山韫奇胜，四野穷眺览。
近峰擢矛剑，远𪩘矗莲萏。
云霞发光彩，气候变舒惨。
啼禽不能名，秀芳多可揽。
招提就丘壑，初地首铅椠。
精庐烂金碧，浄供欢藜糁。
佛香昼绵绵，法鼓晨紞紞。
林风忽飘摇，天乐随簸撼。
灵泉初发蒙，温液遂盈坎。
异源判炎凉，及物万尘黕。
西南江路永，水墨画色淡。
沤鸟破青冥，帆樯出葭菼。
吾人事探讨，绝境更平澹。
悟真心自知，得隽首独颔。
剪茅地夷爽，筑基土强鹍。
长松启门扃，怪石列窊窞。
遂初本逍遥，知略贵刚敢。
颓龄惜鬓髪，壮节露肝胆。
由来抱轩昂，岂复甘黯黮。
辞满异多秩，掺袪嗟不寁。
高风故难继，弱质因自感。
磵肩疲负任，勿药羞是鞓。
愿言尔为邻，宁使我余憾。
即今桑榆景，光翳将就晻。

纬萧弃明珠，龟手安絣漂。
浮生每殊涂，吹万亦异窍。
传剑不成显，谈舌无与掉。
圜冠岂误身，儒术真寡要。
岁时不我与，壮年更稚少。
白发绿鬓多，班班已盈照。
安排慕无闷，推命独孤笑。
趋愚甘就迂，遣累稍夷峭。
嵯峨天门开，事业寄周召。
登贤如弗及，得士故颇料。
乃知古犹今，孰有贺随吊。
寸善曾不遗，有功辄先调。
骅骝自西极，翠羽出丹徼。
黄钟陋巴歈，文鼎嗤畚筿。
况闻邱园秀，得以虚名钓。
唯忧有道卷，莫敢后时诮。
食苹鹿相呼，在鹤鸡群叫。
饭牛歌何哀，筑岩貌惟肖。
顾予乃迷方，黥劓谁与疗。
章甫期适越，风帆欲逾峤。
敦敦乐瓢箪，耿耿甚荧燿。
聊欢龟曳涂，犹畏牺入庙。
同声邈难期，僻陋常耳剽。
逢君独欣然，夙昔共明诏。
屡闻诸侯辟，复见尚书召。
奈何竟栖栖，尘土翳光曜。
西山悲采薇，鼎食归洒削。
飞将不得封，重侯付嫖姚。
新篇一何工，大巧全众妙。
上言道路勤，山海穷听眺。
次述畴昔游，弁髦迨冠醮。
下云厌屡空，藜藿甘咀嚼。
英贤困奇蹇，为善谁复劭。
譬如饮洪锺，伟量乃能釂。
郑公亦全材，大厦方{穴/叫}窱。
珉瑶谢尺璧，丝管让清歗。
同当鹄翻云，肯为鱼在{罒/尞}。
千里由咫尺，西城始春烧。
吾闻天祐贤，柞棫民所燎。
胡为沮溺俦，躬耕老蓬藋。

君家庐山南，云水当户庭。
丈人悬安车，鲵齿头发青。
吏隠粟三釜，翻书十二经。
胡然辞羁旅，大江急扬舲。
太史司马公，老成兼典刑。
周南叹留滞，武库森长扃。
叩关起九州，授简欢真詅。
自兹访都邑，乘兴及郊坰。
清洛湛寒玉，嵩高环翠屏。
宫观想旧躅，丛祠记遗铭。
俗物不挂眼，俚言谁载听。
毕事黄鹄举，翩然问长亭。
念昔始相从，子少予壮龄。
定交自倾盖，结好深鹡鸰。
放怀脱羁馵，高论穷杳冥。
纵博恣叱枭，极饮常虚瓶。
后会十五年，见子云龙廷。
官书职雠校，旧简同编硎。
瓠落无所容，柘弹缘蜻蜓。
河梁一分手，南北如漂萍。
岁月不肯留，瞬息无暂停。
跳丸指飞鸟，急雪看凋蓂。
壮怀益漫漫，衰鬓成星星。
劳生百年间，所恃七尺形。
从衰得老病，讵足称最灵。
而君复何为，疲苶非康宁。
目视乱白黑，奇疮出潜丁。
饮肠日以狭，永夜甘独醒。
南方多奇药，芝术余芳馨。
引年亦多术，何必非豨苓。
往昔志读书，苦心过聚萤。
期以怪幻闻，岂只辨文鼮。
斑白乃自悟，有为皆浊腥。
古来豪杰士，蒲卢祝螟蛉。
埋骨蒿艾间，鬼火犹青荧。
孰知出宇宙，浩荡浮沧溟。
翳昏照白日，幽蛰惊迅霆。
道心不可传，法语容亲聆。
怀君意无涯，永望几涕零。
寄书南飞鸿，矫矫双翅翎。

丈夫老益壮，鬓毛岂知秋。
多君志慷慨，不避千里游。
跃马过黄河，北视三四州。
要官在东序，河图间天球。
古来功名人，未就不肯休。
譬如凿空使，尚致安石榴。
况今南亩民，往往东西流。
还定安辑之，千仓仍万辀。

幼学慕高远，读书不求解。
志为逍遥游，耻以声名卖。
宁从子桑简，不愿伯夷隘。
未常忧瓠落，岂复顾机械。
遁时良无闷，涉俗适得怪。
但使心休休，那论行夬夬。
世涂剧坎阱，人理甚蜂虿。
低颜费将迎，非意成睚眦。
铁冠喜弹画，法吏乐罥絓。
洗濯出瘢痍，丹青恣描画。
抗言畏不伤，奉职谓匪懈。
指擿本无瑕，销铄缘鼓𫖔。
群嬉更啸呼，斗巧逾狡狯。
抵巇加捷翻，取必期称快。
上恩初优假，一眚犹纵解。
虽蒙三面宽，未免六翮铩。
全生愧液𣗊，有道羡喑瞆。
失马未必悲，堕甑何足喟。
后皇物群生，大块为之噫。
在盈或时亏，有支那可坏。
行苇无践履，甘棠勿翦拜。
犹将采葑菲，讵有弃菅蒯。
宁当置韶濩，始欲荐任韎。
厌饫椒与兰，玩惜饐而餲。
宿名守枯槁，知命遗芥蒂。
猖狂蹈大方，屈服嗌若喝。
腰舟虽云慎，吹虀亦已惫。
既往诚无追，有来当自戒。
萧萧鬓毛改，杳杳岁月迈。
愚谋向千失，晚悟犹一洒。
龟手世絣絖，支离保针茝。
鬻渡学操舟，闭肆从问卦。
念皆贤者为，亟闻古人话。
有田倚江湖，往岁成亩浍。
还归岂无图，绪业颇未败。
采菰仍得鱼，种榆因及薤。
小屋蔽蓬茅，大囷输精稗。
逢迎具壶浆，称贷偿私债。
暑从泉流濯，寒有檐日晒。
何苦事明经，区区矜地芥。

昔有仙公项曼都，去家十年若斯须。
还归壮语惊妻孥，月边朝拜虽劳躯。
流霞一杯真味腴，世人但怪医多卢。
不知列仙山泽臞，阴阳变化随指呼。
日新无穷非故吾，乔公筑居近潍都。
交游洞宾侪尔朱，又言其师奇丈夫。
璞玉粹美名不沽，郎官仕晋更五胡。
我今老病须人扶，衰颜白鬓日已渝。
捐书绝学休守儒，去不为少犹双凫，公能济我良药无。

阅水须阅秋水时，洞庭八月为最宜。
百川涌溢注平旷，倒卷溟海翻天池。
潇湘沅澧绀碧色，千里一片清瑠璃。
蜀江亦浊远不杂，正若黄组萦鉴匜。
长风簸轩一何壮，雪浪成山相蹙移。
奔霆击电恣轰磕，素车白马交横驰。
朱垠骋望更无地，翼轸落影光参差。
南极老人坐盘石，赤足皤鬓濯项颐。
修鳞巨鬣出万族，窟穴鳣鲔泥蛟螭。
身躯长大竟无益，机械利器潜相随。
但令渔师贾余勇，冒突死地常安之。
巴蛇断骨不自免，此曹幺麽何能辞。
秦皇属车八十一，赭衣伐山豪不羁。
九疑不到二妃泣，圣贤失势令人悲。
忆登洛阳值摇落，暮霞新月含风漪。
古今光景共一瞬，独绕四壁观题诗。
神官威岩鬓似戟，楼船持节森画旗。
湘灵奔走伺颜色，鼓瑟献巧招冯夷。
新篇秀句远为寄，清风白芷丛余思。
呼儿叠纸作报语，衰老抚事情孳孳。

阅水须阅秋水时，洞庭八月为最宜。
百川涌溢注平旷，倒卷溟海翻天池。
潇湘沅澧绀碧色，千里一片清瑠璃。
蜀江亦浊远不杂，正若黄组萦鉴匜。
长风簸轩一何壮，雪浪成山相蹙移。
奔霆击电恣轰磕，素车白马交横驰。
朱垠骋望更无地，翼轸落影光参差。
南极老人坐盘石，赤足皤鬓濯项颐。
修鳞巨鬣出万族，窟穴鳣鲔泥蛟螭。
身躯长大竟无益，机械利器潜相随。
但令渔师贾余勇，冒突死地常安之。
巴蛇断骨不自免，此曹幺麽何能辞。
秦皇属车八十一，赭衣伐山豪不羁。
九疑不到二妃泣，圣贤失势令人悲。
忆登洛阳值摇落，暮霞新月含风漪。
古今光景共一瞬，独绕四壁观题诗。
神官威岩鬓似戟，楼船持节森画旗。
湘灵奔走伺颜色，鼓瑟献巧招冯夷。
新篇秀句远为寄，清风白芷丛余思。
呼儿叠纸作报语，衰老抚事情孳孳。

得新矜白鬓，数九喜和风。
菜甲成春事，郊园付野翁。
天开池水碧，雪尽树梢红。
颇复寻樵隠，柴门步武通。

摇落西风早，苍茫晚日斜。
木兰休紫艳，篱菊委黄花。
兴似陶潜赋，愁如庾信家。
向来吟思苦，直恐鬓霜华。

登高虽有兴，羁旅亦消魂。
插鬓茱萸细，题诗蟋蟀喧。
黄花一樽酒，斜日最高原。
回首江天迥，翩翩塞雁翻。

一为弹冠仕，遂废东皋田。
不至二千石，行登四十年。
羁游无定许，鬓发欲苍然。
万里南江路，春风棹客船。

此邦人事少，离恨不关心。
顿与吾子别，如何旅思深。
暖风随跃马，永路变鸣禽。
蓬鬓添衰白，知予厌滞淫。

往作关东客，来携一束书。
旅人观所主，野性乐玄虚。
过事都如梦，精庐宛若初。
空怜两蓬鬓，萧飒十年余。

风月近秋好，君来蒙十觞。
尘劳我休息，炎暑此清凉。
玉露衣襟爽，金波鬓发苍。
知心一为足，何必似原尝。

南浦三篙水，归人五日粮。
寒沙晨起雁，古树夜经霜。
久客复去国，有情知望乡。
鬓毛浑欲变，鸣笛不须长。

流云卷残雨，初月浄中宵。
秋色河汉白，凉风星斗摇。
暗萤犹奕奕，高树独萧萧。
客鬓非松柏，何时得后凋。

误以雄名荐九重，天书待诏未央宫。
白衣不召崔亭伯，赋笔犹残亡是公。
魂惊晚出芙蓉辇，泪堕春生杨柳风。
衰鬓迩来元自白，可堪回首望遗弓。

二年流窜逐卑栖，归奉蓬丘颜向低。
病到钧天都是梦，老如蒙汜已平西。
两轓更忝鱼符宠，双鬓谁怜鹤发齐。
相愧清诗无以报，回将燕石塞县黎。

开旦文书整日劳，漏传门掩谢诸曹。
小庭待月久不下，乔木降风空自高。
旧学荒芜多梦寐，微官补益抵分毫。
秋来鬓发看成雪，不似潘生始二毛。

楚国清名世岂知，郡章新得泰山归。
静思雕鹗霜天势，却看蓬瀛客旆飞。
去国鬓毛休变色，还家传瑞已生辉。
翠华早晚东巡守，驰道离宫接帝畿。

紫垣清切拥钩陈，阁道分明绝汉津。
未怪灵槎滞吴会，祇堪藏剑动星辰。
怀金纡组临乡社，酾酒椎牛宴里人。
行乐从来多壮观，秋风莫使鬓华新。

落帆江浦念睽携，远迹勾吴不自知。
鼠穴祇缘衔窭薮，属车空羡载鸱夷。
黄云海色迷仙境，丹叶秋风感鬓丝。
为诵延年五君咏，敢论平子四愁诗。

去国那无鬓发华，白沙犹觉胜长沙。
晴云乱眼江枫色，宿雨销魂野菊花。
过客谁能问名姓，加餐自不厌鱼虾。
海陵仓粟年丰熟，吾亦惭为饱煖家。

黯澹流云索莫风，晓瞻双阙望苍龙。
秋还鹰隼非无意，凉入枫槐不变容。
寓直鬓毛悲骑省，雠书编简待陈农。
黄花黄叶催时节，倩问谁家酒最醲。

复阁横云不易登，宫烟漠漠柳层层。
始知奇兽名天禄，遍见群书蠹羽陵。
此去杳冥无几许，向来游集类多能。
秋风撩乱吹蓬鬓，老愧诸公话得朋。

江城花柳复残春，每上高楼望所亲。
身滞蛮舒谁与语，书来子弟尔成人。
老侵须鬓茎茎白，情在篇章字字新。
幸有竹林堪纵傲，罢官真作自由身。

板筑废已久，楼居仍可嗟。
敢辞才不逮，何说智无涯。
史例同新作，民谣异刺奢。
栋梁虹夭矫，轩槛兽盘拏。
万室瞻华宇，千兵拥建牙。
浮云生柱础，杲日透窗纱。
明灭穿林水，稠重复堑花。
长空指去鹭，过雨乱鸣蛙。
屡获诗人赋，时纡长者车。
荐觞凝缥白，谐语缪壶龃。
隠吏容攀桂，终更遽及瓜。
多惭双鬓雪，萧飒对文緺。

绝境可遗老，清心仍去邪。
楼头喧燕雀，川面动龙蛇。
碧瓦浮烟素，朱甍丽日赮。
倚风时坐啸，乘月更吹笳。
庭樾交倾盖，池房杂舞髽。
凉秋乘爽垲，吉岁验污邪。
厨酿全欺鲁，儿歌习陋巴。
林珍饷桃李，溪饭列鱼虾。
胜赏须神会，浮名祇盗夸。
谁能贪课最，本自学禅迦。
羁旅枝栖鹊，田园舍负蜗。
萧条看白鬓，早晚得丹砂。

禹积基壶口，尧仁被冀方。
官迎赤车使，诏选琐闱郎。
力学推元稹，高才属长康。
壮怀来慷慨，得志自轩昂。
爱直容知默，中和异吐刚。
一台传駮议，二府见分章。
前效平原浅，严威夏日长。
居常祇逢掖，试跃即干将。
云汉昭回地，鹓鸾八九行。
穹庐休夕拜，覢弩备晨装。
洚水成滔陆，流庸颇异乡。
挂冠劳畚锸，佩犊问耕桑。
哺乳增𫌇粥，完肤涤痏疮。
朴忠将漕最，惇厚训兵强。
冀马罗驰传，河鱼饱食鲂。
细书夸睇视，淳酎沃烦肠。
肯作田园计，宁嫌鬓发苍。
能令老者奋，直与大鹏翔。
处世当何语，怀君岂易忘。
哂由终所畏，与点自知狂。

浙水三江外，朐山百郡东。
专城须闻望，半刺亦才雄。
浪海元无际，吴潮近峡中。
茵凭那独异，翰墨自兼工。
追昔贤良举，殊时步武同。
百篇传冠古，半策已全功。
咫尺腾霄使，回旋着籍通。
龙媒流汗血，凤羽杂凫翁。
烈士犹难进，清朝各愿忠。
伏蒲宁曲学，鸣鼓尚深攻。
物理安圆凿，人伦陋发蒙。
俟河愁敝箄，破胆忤丰隆。
力挤胶西相，廉欺第五公。
绝弦迷促轸，折翼创虚弓。
卧阁宁多病，治中有旧风。
从容付丞史，咻噢及儿童。
使者诛求急，王人礼数崇。
汤年偏一溉，稷御不终穷。
高宴延仙伯，闲游历梵宫。
怒涛翻练白，浴日上霞红。
沙鲒能藏蟹，江凫不慕鸿。
五云瞻碣石，七泽望青枫。
瓜戍留麋巀，茅心忆桂丛。
赐环聊衮衮，遗楪漫忡忡。
困学今将落，生涯只屡空。
头风吹过雨，鬓雪乱飞蓬。
龟死宁遗策，鸾栖岂愿笼。
劳生俱梦寐，有道或喑聋。
绝唱常难和，幽光更待融。
知音怀感慨，不独寄丝桐。

郑公真率故难攀，夙昔相期季孟间。
昼锦乡闾嗤拓落，藉糟官局压清闲。
饮肠纵逸卮无当，诗句清新玉作环。
屡舞自矜能举袖，少歌谁复顾酡颜。
南金不足偿棋进，鲁酒频闻输罚锾。
豪忤里儒连束矢，狂侵醉尉欲翘关。
婢勤织衽几无欲，男饱诗书仅有鳏。
疲马踏泥如得绊，弱弓支肘不成弯。
权材未恨原中秘，领邑那知寄百蛮。
说将正怜胡越异，问津空复鬓毛斑。
江连楚蜀无穷水，路绕巴渝不尽山。
青嶂叫猿寒寂寂，乱泉冲石暝潺潺。
有生谁得辞羁旅，良苦遥知冒险艰。
高兴由来向人尽，尺书仍喜不吾悭。

风波缭绕半天下，鬓发苍筤一丈夫。
惆怅江湖向时月，又来淮浦照樯乌。

病余清骨鬓成霜，惭负腰间郡组长。
等是君恩容卧治，淮西何必减淮阳。

雨湿城南辇路沙，归鞍蹀躞喜还家。
病躯复作南州守，空使离忧两鬓华。

雪鬓霜髭九九年，半肩毳衲尽诸缘。
廓然笑指浮云散，玉兔流光照大千。

交印夔人国，分襟汴水堤。
十年难会合，一梦顿乖暌。
官序潘生拙，诗文庾信齐。
诸公多汲引，宪府屡提携。
不肯乘骢马，那能出宝鸡。
安恬轻世味，洒落见天倪。
照物聪明决，为邦闻望跻。
笑谈清岸狱，暇豫劝耕犁。
不忍为钩距，何尝设町畦。
燕堂传夜烛，游毂碾春泥。
众服题鹦鹉，畴将食𫘝𫘨。
草黄思隼击，梧碧值鸾栖。
欲问无来使，开编有旧题。
君方安玉垒，予亦远金闺。
地隔江波阔，书传鸟翼稽。
岂知双鬓白，相见两当西。
内顾微他技，殊私牧远黎。
辞亲愁不断，叱驭意空迷。
吴苑飞云杳，春城北斗低。
南山千里雪，剑阁万盘溪。
夜宿星边驿，朝行石上谿。
深疑窥地轴，高骇蹑天梯。
看岫时欹帽，听泉或杖藜。
萧萧黄叶下，袅袅冷猿啼。
蜀道无艰险，人心漫惨凄。
永怀持从橐，遥想缀朝圭。
直北瞻天日，征西叠鼓鼙。
相期郡斋冷，清话看挥犀。

宦游从昔各艰难，方寸宁禁百虑干。
忧患早催颜鬓老，风波回念骨毛寒。
词场久托平生契，酒席方陪此日欢。
致主庇民嗟晚矣，只堪相约挂尘冠。

二纪区区困宦游，相逢莫讶鬓先秋。
清时无补身空老，往事难追涕旋流。
举世交情怜我少，经旬行色为君留。
何时归去江湖上，风月同寻范蠡舟。

谪居闲僻少朋游，珍重征帆肯暂收。
多难共惊霜遶鬓，重阳还喜菊盈瓯。
楼前雨洗千山翠，天际江横万里秋。
节物相催人渐老，此身何日得归休。

地僻官麤俦侣稀，乡关回首隔残晖。
鬓霑楚雾人空老，水落红沙雁自归。
往事寻思都似梦，素期乖失谩知非。
东风送雨长西去，心逐轻云日夜飞。

宦游将老愧蓬飘，逢节他乡倍寂寥。
世网萦身难自解，鬓霜凝鉴不重消。
随阳鸣雁闻初急，向日丹枫惜半凋。
饱暖全家尽君赐，忍看编户独无聊。

主人忘倦客忘归，长忆江边惜别时。
日下青山犹促席，风冲画鹢正酬诗。
盘堆白玉鲈腴美，手擘黄金蟹壳肥。
今日相思孤戍里，尘沙满眼鬓垂丝。

九日天边倚戍楼，他年江国想陪游。
鲈腴滑与莼丝荐，菊蘂香随酒蚁浮。
别后星霜催老态，秋来颜鬓染乡愁。
怀贤感旧情难尽，待向东西丐一州。

养生不达嵇康论，知止聊遵老氏书。
左宦行将三岁许，羸疴复卧四旬余。
手扶瘦竹形相称，鬓拟新霜色一如。
独枉故人诗意重，涅磨无改是璠玙。

得请西台鬓已班，便乘骢马出齐山。
举头桑梓休怀土，信脚伊嵩胜抱关。
憔悴精神宜早退，太平官职自多闲。
三公天下称人杰，名迹何堪比数间。

候馆寥寥辍棹过，酒醒无奈旅愁何。
雨昏郊郭行人少，苇暗汀洲宿雁多。
干禄已悲凋发鬓，结茅终愧负烟萝。
篇章早晚迟知己，苦志忘形自有魔。

一寸逍遥气自春，等闲语默见天真。
艰难世事尝来遍，平淡交情久更亲。
会面只惊蓬鬓改，离亭还折柳条新。
世间冷暖随通塞，三纪如常有几人。

餐霞积金峰，行年五十六。
身轻旷世龟，眸莹新生犊。
偶乘飞凫来，就我檐下宿。
倾盖如久要，片言会心曲。
嗟余亦何有，所慎止能烛。
乍聆屑霏霏，虚室增兰馥。
仙经累万卷，学者纷麻粟。
大车循垣途，几人契华毂。
赤水遗玄珠，离智不能烛。
延章洞秋石，应手黄芽熟。
先生得何深，清名达尧屋。
优诏辞窐衡，太平高逸躅。
阴功期三千，余事付神箓。
腊穷一雨清，归兴蔼幽谷。
安期枣如瓜，茅君术比玉。
临行笑遗余，可返鬓毛绿。
屈眴文兜绵，团虬色浮粥。
聊将报齐桃，不俟从季卜。
白云暂去来，碧岭本无辱。
预为明月思，可望不可掬。

城中尘埃多，白日迷东西。
城中市井喧，半夜犹鼓鼙。
我本江海人，偶来东都客。
寸心虽自丹，两鬓颇欲白。
一为城南宿，晚若与世违。
不闻车马音，但见烟霞飞。
自喜复自羞，胡然久羁旅。
秋风弄涛时，聊可整归𫇛。

山绕湖堂寺绕山，平生愿向此中闲。
青云白水相浮荡，野客高僧独往还。
少年自嫌轩冕累，因循将恐鬓须斑。
南漪最是逍遥地，且挹清波濯愧颜。

我昔剡谿游，道人亦相遇。
重来十岁余，颜色宛如故。
顾我病衰早，鬓毛已苍然。
乃知世上荣，讵若山中闲。
道人家东都，问胡不归北。
北方多风尘，素衣化为黑。
斯言吾所信，吾志亦江湖。
潇洒会稽守，平生欣莫如。
君恩容苟安，顾奉三年计。
幸尔数到城，闲谈北方事。

计较平生分闭关，偶然容得近人寰。
春风池沼鱼儿戏，暮雨楼台燕子闲。
假寐尘侵黄卷上，行吟花坠绿苔间。
了无一事撩方寸，自是颓龄令鬓斑。

禁街人语绝喧哗，庭下微吟斗柄斜。
万里云容今霰雪，一阳泉脉动萌芽。
顿忘人世蓬心累，已任天年葆鬓加。
早晚翩然青雀舫，满江春色看梅花。

醉笔题诗紫界墙，梅花零落扑衣裳。
天香又杂杯中渌，春色还惊鬓上苍。
涉世何妨为白璧，流年未必抵黄粱。
一吟起我平生志，今古冥冥出处忘。

野旷天寒气象嘉，浮云浓淡日初斜。
泽中雨涨无鸣鹘，荷下波翻有怒蛙。
箫鼓残声来帝阙，渔樵归径见人家。
尘簪羞把黄花插，不耐飞蓬鬬鬓华。

鬓毛黑漆面如丹，曾待亲舆作长官。
天禄雠书身长大，江都入梦涕涟澜。
窗中山色经秋瘦，枕底溪声入夜寒。
三十六峰应好在，何年更得上楼看。

此花出在海州东，千涛万浪围山峰。
不知谁是栽花翁，花根屈曲蟠双虹。
英英鬬繁葩葩丰，晨霞夕霞滴不供。
欻有神物射蛟龙，团团血溅摇春风。
超然花格非凡容，吴姬半亸钗头红。
谁人移下海中山，神仙姊妹来人闲。
人闲无玉可消斑，歌姬舞态都且闲。
当时血泪乱瑶关，金槃洗面痕犹殷。
吹箫郎去先骑鸾，妆未成时情已阑。
汉皋台下娇蹒跚，曾解明珠瑶佩环。
无媒不嫁矜殊颜，自共美人香往还。
霓衣同步绀云车，麻姑面上藏丹砂。
绿鬓已坠金钗斜，酒红不着罗衫遮。
且教半笑含春华，但恐分飞成乱霞。
宜哉天下为名花，连根都种名卿家。
温温容态孰可加，有如女德贞无邪。
共君醉倒插乌纱，从他群儿笑哑哑。

好笑南郭翁，白鬓爱杨柳。
如今十月后，犹饮菊花酒。
杨柳色渍面，菊花香渍牙。
喉咙溜香汁，肠胃浮香葩。
所饮几何酒，所吟无限诗。
若言丝与管，便是吟哦时。
心无一事累，意与千古期。
一身成土木，两脚登云霓。
但欲比陶潜，岂肯为杜微。
公有如此客，可不使公知。
更问公安否，且喜公来归。

黄金宫阙紫瑶关，鹓鹭思陪玉笋班。
仙仗好教凫舄去，客槎却在斗牛闲。
有为义对霜涛涌，无敌诗同铁阵闲。
谁报京师群弟子，先生吏隠鬓毛斑。

偷把罗衣裛泪痕，落花江上泣青春。
空将凤管题君怨，自是蛾眉累汝身。
翠黛不须匀绿鬓，红膏休更点朱唇。
自然彼此无心妒，犹恐多言巧中人。

忆昔为儿跨竹梢，谁何传与太平谣。
如今羽化已千载，绿鬓朱颜更不凋。

但得文章与道深，年来年去不关心。
几时上得青云后，两鬓从教白髪侵。
匣内深藏三尺剑，樽前独抱一张琴。
辞高调古弹将晓，待倩春风听此音。

吁嗟人兮，而有斯人。
以义为质兮，以刚守身。
内明白而外昭哲兮，气貌甚真。
动则不苟兮，可使之为国，可使之为民。
使之为国兮取义舍生，使之论事兮倾出赤心。
世方好柔兮我方刚，彼为辕下驹兮我方鹰扬。
彼作威之臣人莫敢当，我方藐视兮直攻其强。
彼作福之臣兮烹煎牛羊罗列酒浆，我方折其匕箸兮覆杯而不尝。
以甘易苦兮自以为常，以退为进兮如寝诸床。
所往所居，不察刀笔者害兮簿书有蔽。
隠必露兮伏必发，照奸胆兮破奸穴。
小奸积忿兮五脏欲裂，大奸睚眦兮其眦有血，口且欲吞兮齿且欲啮。
何诬之不诬何说，哆兮侈兮三寸之舌。
颜渊偷饭，曾参鬬杀。
慈母投杼兮其谁不信，所赖公明兮得无悔吝。
夫何不幸兮人之云亡，谁司有命兮付与之不长。
揭丹旐兮归晋疆，望江湖兮归故乡。
太行山上秋风起，度浮梁兮盟津水。
符离东畔更凄凉，山阳犹有旧吟窗。
吴人俱望扬子江，素车白马迎道旁。
故人亦有孤与孀，更忧今岁寒无裳。
洞庭橘柚正青黄，鲈鱼鲙美莼羹香。
且缓哀铃送酒觞，一辞白日掩玄堂。
玄堂一掩难开扃，夜复夜兮何时停。
负高才兮成郁郁，揭高义兮徒冥冥。
一心在兮湖水清，万事空兮山月明。
悲恸处，是松陵，云惨兮，鸟哀鸣。
念骨肉兮摧心形，须鬓班兮涕纵横。

越溪千里碧滔滔，匹马西游岂惮劳。
文牍甚稀如吏隐，江山有助作诗豪。
和风尽日生眉宇，白髪何年上鬓毛。
好向尧庭露华彩，韶音方奏德辉髙。

三十余年齿士林，青纶一命鬓霜侵。
策名虽动迟留叹，行已常存少壮心。
月满涨潭清远梦，春归平野付长吟。
前溪况亦称南浦，惜别情悰几倍深。

荣路层层满眼开，家山在望懒徘徊。
霜侵客鬓须归去，尘拂朝冠是傥来。
一棹绿波游不厌，三竿红日梦初回。
更闻觞咏同幽趣，应少闲人可预陪。

毎嗟无计远红尘，愿读仙书学养真。
收得寸心清似水，放教双鬓白于银。
功名见误回头晚，风物相惊满眼新。
一卷黄庭有深趣，诵持聊以爱吾身。

毎记江头举别觞，别来如昨几炎凉。
年华莫问当时水，鬓髪皆添近日霜。
伏枥已甘常蹭蹬，凌云犹滞远翺翔。
羡君标韵终萧洒，恰是花开到故乡。

九疑山色望中青，似与湘江展翠屏。
终日掩关澄俗虑，有时开卷读仙经。
谈端往往该穷达，酒兴悠悠混醉醒。
南去北归皆惜别，更嗟衰鬓尚飘萍。

浮沈日月走雷霆，偃蹇西来气未平。
奔突楚山愁破碎，荡摇坤辅厌搘撑。
昔年此地分南北，今日中天洗甲兵。
万里雄风双秃鬓，妙高台上看潮生。

君赋江山数十篇，人疑吟苦鬓皤然。
洞庭有浪寒欺昼，太华无云翠插天。
鸷鸟懦飞徒累百，疲兵重战必当千。
席间莫讶赓酬速，诗债从来笑隔年。

首出众峰间，盘龙势孤耸。
云映鬓光浮，月生梳影动。
可握谓新沐，未巾疑乍拢。
幸免旦斯理，谁复惭种种。

久不见泰伯，中心频损和。
近闻束书卷，更卜好山阿。
学古成儒痴，敦风荡俗讹。
周公法已矣，原宪事如何。
母老禄未及，身闲鬓不皤。
新文海裔播，旧业约竿拖。
宁戚歌宁发，麻姑傁屡过。
时人一握小，吾道片云多。
友弟俱游宦，池樊自摭莎。
闻猿诗兴逸，敲户酒徒罗。
乡里名光也，朝廷礼后么。
年来鱼信至，怪我客蹉跎。

为僧六十鬓先华，无补空门愧出家。
愿乞封回礼部牒，免孤蜁老衲袈裟。

白云孤起飞杳冥，光如片玉轻如冰。
出山归山两何意，行止偶然无滞凝。
故人浮舟数百里，得得访我湘江棱。
二十年间四相遇，童颠疏鬓霜各增。
寒斋笑语极微妙，共以身世均鷃鹏。
瞥然去矣不我告，振锡忽借南风乘。
聊一徘徊驻衡岳，遂能放意穷临登。
崔嵬老骸不知倦，软舆蜡屐勤跻升。
穷岩险谷访秘怪，往往清啸猿鸟惊。
长泉落石响寒玉，故意写在朱丝绳。
仰挥云烟敛羽翼，俯听誉毁真蚊蝇。
书来所说谓如此，而惜携手无友朋。
又云吾庐已堪睡，况彼城市尤足憎。
意若欺我在迁谪，故以胜事用夸矜。
嗟如予者安足道，进退大计两未能。
平生雅志在林壑，误落世纷亲缴矰。
悲吟黄鹄慕越客，谢病高居思茂陵。
羡子徜徉类云鹤，顾我拘窘如韝鹰。
故应题诗遍崖壁，曷若寄我勤缄縢。
山童痴立索书去，写此安足倾愁膺。

病客疏慵甚，江城节物新。
东风惊柳思，暖雪鬬梅春。
老信来双鬓，闲愁著一身。
贱贫非士耻，漉酒有陶巾。

安佚失于恃，病邪乘所虚。
遂婴漳浦卧，便忆茂陵居。
幸尔筋骸立，颓然鬓髪疏。
烦君山柏句，慰此不材樗。

鞍马三更梦，江湖万里心。
辨途听犬吠，占晓望横参。
浩露濡衰鬓，微风动醉襟。
输君正酣寝，鼾鼻沸雷音。

旧学惊心在，穷居惜鬓华。
诗书凭净几，水竹抱邻家。
霜雪巴西梦，风波楚北嗟。
知君厌留滞，我亦正尘沙。

楚国元卑湿，炎天更郁蒸。
风吟同倦虎，霄望剧愁鹰。
渴肺尘将岔，流肤汗不胜。
噆肌纷暗蟆，遶鬓闹飞蝇。
六月常难雨，三湘不识冰。
炉烘一天地，火药万川陵。
气候金初伏，襟怀水未澄。
高明寻偶得，林麓远同登。
此地聊幽遁，危亭更上层。
泉声悬嵽嵲，松影转觚棱。
汲井沈圆李，缘池摘翠菱。
凉清生洞壑，秀绿动沟塍。
佳气西频望，乡栏北屡凭。
有期群野鹿，无法问山僧。
云石逢如旧，巾裾见若憎。
聊堪优卒岁，不愧俯扪膺。

平昔名场气吐虹，青袍霜鬓老湘东。
旧交半在云霄上，壮志都销水石中。
楼上买鱼乘酒熟，舍边秧稻指年丰。
清风令德人胥化，合使乡闾号郑公。

君来惟有岸蒲青，落寞羁怀独此行。
远浦自迷眷草色，绿阴初变夏禽声。
龟毛兔角知何物，鹏海鹪枝各有情。
且共论文一樽酒，吴霜从向鬓间生。

地远城东得得来，正如湖畔共含杯。
眼中故旧青常在，鬓上光阴绿不回。
归去汴桥三鼓月，相思梁苑一枝梅。
我闲时欲寻君醉，为备芎醪更满罍。

天历开祥歳屡登，命元颁号继熙宁。
春风寒色犹烧腊，北斗杓端已转星。
初退贺班东上阁，郤观郊乐太常厅。
便期节物寻樽酒，莫问吴霜换鬓青。

记着蓬瀛向此开，清明帘幕望高台。
老惭苍鬓亲花萼，病负眷风厌酒杯。
青盖绮罗寻径去，画船箫鼓转溪来。
不知好事楼前客，便有嘲吟倚马才。

萧疏仙梗擢芳华，巧刻圆琼傅淡霞。
素质本非桃杏质，酡颜聊避雪霜遮。
香含暮雨栏边散，艳倚春风鬓上斜。
闻说樽前偏属党，青黄朱粉更无花。

琳宫仙老鬓虽霜，不厌山头石径长。
杖履更为他日约，姓名聊记旧碑旁。

近时颇少飞鸿信，几日应占喜鹊声。
相见便须持宝镊，为翁衰鬓摘霜茎。

滔滔武溪一何深，鸟飞不渡，兽不能临。
嗟哉武溪何毒淫。
飞湍瀑流泻云岑，砰激百两雷车音。
吾闻神汉之初始开𣃁，史君姓周其各煜。
至今庙在乐昌西，苔藓残碑仅填读。
武水之源自何出，郴州武县鸬鹚石。
南入桂阳三百里，峻濑洪涛互淙射。
其谁写此入新声，一曲马援门人笛。
南方耆旧传此水，乐昌之泷兹乃是。
退之昔日泛潮阳，曾到泷头问泷吏。
我今以选来番禺，事与昌黎殊不类。
未尝神色辄戃慌，何至形容遽憔悴。
但怜岁晚毛鬓侵，故园一别至于今。
溪光罨画清且浅，朱藤覆水成春阴。
何为在此婴朝簪，翩然走马驰骎骎。
南逾瘴岭穷崎崟，梅花初开雪成林。
韶石仿佛闻舜琴，曹源一滴清人心。
远民安堵年谷稔，百蛮航海来献琛。
嗟余才薄力不任，报君夙夜输诚忱。
布宣条教勤官箴，有佳山水亦出寻。
乐平吾乐何有极，不信弦歌武溪深。

翠黛轻拖促晓妆，云归鬟岫鬓苍苍。
道人欲识普贤面，西蜀重烧十愿香。

□□□□□□□，帘前二圣拥千官。
唯有扫门霜鬓客，却随社燕入长安。

古松苍髯枝屈缴，失笑相惊在岩穴。
老翁手持绿玉杖，独立西风双鬓雪。
修然野服山家容，平生我亦怀高风。
彭泽归来入图画，真有人间靖节翁。

天地为炉万物焦，石人驾浪渡云霄。
风生半夜霜残重，月落水寒碧鬓凋。

六耳同谋事可成，直言方表赤心人。
室中灯焰谁来拨，白发童儿两鬓新。

皎洁分明如我鬓，卷舒方正似君心。
三千里外情多少，一幅真堪值万金。

三举休嗟尚陆沉，献书已得帝知音。
烧残灰烬方分玉，披尽泥沙始见金。
思苦任成潘岳鬓，道穷莫动孟轲心。
公车再召应非晚，疏懒犹难卜访寻。

取次升沈论等差，云霄独不忘泥沙。
常流对面如千里，密友终身似一家。
魂梦因君游辇毂，书题为我寄烟霞。
仲容到日还应说，半纪相思两鬓华。

有何辛苦有何愁，个个林间尽白头。
细叶累巢花影暖，微虫共食竹阴秋。
清音岂许黄鶑伏，素羽曾教白鹭羞。
唯尔鬓毛应似我，相逢不用话因由。

金骨一何轻，瞳方鬓复青。
楼居隠岩桂，飚驭别阶蓂。
玉宇藏丹诀，雕觞泛绿醹。
霞城中夕梦，悬想在彤庭。

谪去贾生身健否，秋来潘岳鬓斑无。

鬓边今日白，腰下几时黄。

绿鬓年来已渐雕，旧游芳草路迢迢。
山横远翠疑歌黛，柳拂轻梢认舞腰。
秦甸梦回空有恨，洛城吟断独无憀。
斜阳更上高楼望，始觉离情一倍饶。

长思密勿侍甘泉，丹地翱翔独少年。
重到文昌倍惆怅，秋风霜鬓共萧然。

文明尊北极，孝友播南昌。
礼法儿孙睦，雍和道路扬。
地灵浮喜气，山近接岚光。
投辖添宾榻，鸣鼙启食堂。
纸窗𫇴酒响，竹径焙茶香。
克己甘藜藿，矜贫济稻粱。
时平安九族，家计庆千箱。
每听游僧说，神清鬓未霜。

江城从别后，闻说在松间。
度日长扃户，终年不下山。
静为诗所役，闲免事相关。
应喜云边客，冥搜鬓未斑。

潘鬓秋来已自伤，庾园时物更荒凉。
紫梨半熟连红树，碧藓初圆乱缥墙。
月露暗从孤桂滴，水风犹猎败荷香。
滑稽还喜鸱夷在，欲取临邛美酒尝。

方瞳玄鬓粉闱郎，绛阙斋心奉紫皇。
征士高怀云在岭，骚人秋思水周堂。
闲园露草开三迳，灵宇华灯烛九光。
知有美田堪种玉，几时春渚逐归艎。

珪月上金塘，烟容带水光。
朱华接兰坂，绿荇溢鱼防。
丛暗禽栖密，林疏露下凉。
秋怀已潘鬓，无柰更啼螀。

粉署为郎鬓雪侵，酒酣风驶惜分襟。
云迷水馆春旗润，树绕山城暝角深。
下担挂钩传密意，渡江桃叶听遗音。
孤鶑啼罢芳心歇，倦翼因君忆故林。

几年尘虏复征蛮，分阃功成两鬓斑。
新画仪形当汉阁，旧铭勋业在燕山。
龙泉照步文犀涩，马埒堆金骏足闲。
时泰无因问充国，晓窗风雪梦阳关。

蛮烟渔火接鲸波，树树花枝处处歌。
况是天涯好行乐，莫教憔悴鬓霜多。

江东江西多旧游，十载重来蓬鬓秋。
多愧老师观自在，殷勤渡口送归舟。

始余倦游念还家，一身泛然寄天涯。
头上白髪日益加，朱颜不驻炉中砂。
飘飘逸气凌紫霞，犹著黄绶趋泥沙。
烈日漫凭乌帽遮，穷巷归来夕烟斜。
闭门正欲谢喧哗，何惮屋室多庳窊。
杨柳欲落鸣饥鸦，八月秋风想乘槎。
市中有金谁攫挐，自欲归耕老菑畬。
嗜好已背梨与樝，那复开口增詉詉。
眼昏白昼生黑花，老悲独向儿女夸。
枯辙不能活鲿𫚌，骐骥垂耳伏盐车。
一官欣得饱鱼虾，顿首致谒辞当衙。
愚拙不遇何复嗟，川陆旧游殊不遐。
才渡扬子已闻蛙，吴女蓬鬓多髦髿。
西湖信美谢若耶，松竹夹道繁根芽。
势利屈曲如盘蜗，卫青变化乃龙蛇。
深闺召客舞双髽，抚手相劝竞呀呀。
西崦老师自煮茶，太守陈乐奏渝巴。
湖水洗面去尘痂，故山白浪留文沙。
田里小儿放猪猳，为乐往往鸣箫笳。
亦有狐兔堪施罝，令人指手徒为挪。
贱职驰使告及瓜，聿来甬东绝纷华。
箝口不复露颊牙，联曹相系琼与葭。
上官庇覆不汝瑕，优游重见林中葩。
四时风露换物华，新诗迭致思无邪。
吾子俊拔诚可嘉，岂独鄙言数矜夸。
髙吟大字耀纸麻，时虽未亨道不污。
屡出珠玉能愧奢，麻姑手爪幸见爬。
长篇垂况理不差，正如矛戟相鏖叉。

少年喜读书，偃仰在方床。
不知昼日劳，常爱秋夜长。
炯炯户牖明，翳翳灯烛光。
我乐自有趣，骅骝步康庄。
道学贵深思，千古浩无方。
投机践圣域，所戒怠且狂。
常鄙小人儒，不能志轩昂。
蹈袭已陈语，何为浪皇皇。
尔来四十岁，鬓髪已如霜。
回首念畴昔，此意殊未忘。
曲屏倚方枕，可以寄彷徉。
诲言示稚子，朝夕当此强。

白云非我役，出没在山间。
我亦何所事，篮舆自往还。
不知乐与否，聊尔寄衰孱。
早恨冠冕误，空令鬓毛斑。

玉笥羽人不绝食，鬓毛清润颜色赤。
中黄仙翁传妙经，十年功成人不识。
身如孤云行无迹，欲上九疑望南极。
岣嵝不见神禹碑，潇湘真得浮丘伯。
城南濯足江水碧，逍遥城中混名德。
东岩西穴已烂游，共过庐阳寻简寂。

仙客饵赤箭，其根乃天麻。
延年不复老，飞身混烟霞。
文升蚤得道，山下多灵芽。
世士所购求，金玉如泥沙。
吾昔负羸疾，衰龄畏风邪。
筋骨困连卷，跳偏竟何嗟。
履道知我欲，囊封寄山家。
呼奴为煮食，惜已鬓毛华。

倦压鳌头请左符，笑寻颖尾为西湖。
二三贤守去非远，六一清风今不孤。
四海共知霜鬓满，重阳曾插菊花无。
聚星堂上谁先到，欲傍金樽倒玉壶。

识君风概有三堂，别后频惊鬓有霜。
经耳万端人事近，动心千里客途长。
读书学剑全相误，临水登山独未忘。
路入济源牵赋咏，此行真发鄙夫狂。

劳生多故今老矣，览照飘然双鬓华。

萧萧秋鬓衰，谁复到荒郊。
海内文章伯，平生道义交。
学须明体用，诗许定推敲。
但共余年醉，何妨作解嘲。

篱菊答，清香数日还飘飒。
纵使人生鬓易华，犹见黄花开几匝。

浮梁跨寒溪，出郭十余里。
暝投僧舍宿，月影清如水。
剪烛吏人退，孤坐俄隐几。
逡巡念岁月，雕疏惊鬓齿。
少学虽自勇，壮行何不伟。
胡为浪奔走，岂足称使指。
许国徒有心，归田尚无拟。
徘徊仕路间，老大良可耻。
气弱不耐饮，诗多常累纸。
一吟聊破闷，再咏渐辏理。
以及百千言，往往不能已。
且以养情性，固非争绮靡。
此乐非丝竹，美听不在耳。
纡郁得以纾，易直油然起。
所以驱驰中，冥搜未尝弛。
今宵幸夷旷，似匪尘纷迩。
悠悠万感集，销烁欲何以。
遂为行役篇，篇成姑自喜。
挥毫复吟讽，若与嘉宾比。
疏泉以养泉，所益不在彼。
蛟蚓间相杂，要之适吾己。
傥或不吾知，奚恤讥狂斐。

江南二月尚春寒，千里安舆冒险艰。
远想长岐同积雨，不知今日过何山。
出迎应喜诸孙慧，奉寿须惊两鬓班。
从此莫轻离膝下，茹蔬坚乞侍高闲。

苍葭欺绿鬓，白水照朱颜。
掷饵渊渟处，牵钩荡漾间。
亦知鱼呴沬，肯学雀衔环。
且欲资清旷，消磨永日闲。

行年四十志方刚，一任蓬松两鬓苍。
道在忽愁施设地，心恬宁感利名场。
本无畎亩为私计，只有诗书可自强。
努力终非素餐辈，未堪回首顾沧浪。

冉冉征途似梦间，相从未几又先还。
却思前日同清会，不若当年醉碧山。
别去载怀眉宇旧，书来重说鬓毛斑。
吾侪固有襟期远，肯向明时容易闲。

地交淮浙属通川，官守区区改岁年。
鉴照自惊生鬓雪，感时还听噪林蝉。
锺鸣鼎食何为动，鹤引熊经似有缘。
内乐无穷奚恤外，便便休诮孝先眠。

萝蔓新懽可重夸，葭莩旧契转增华。
闺门素守先生训，牢卺来归御史家。
直户三星乘节候，迎车百两减浮奢。
鹊桥深夜飞霜冷，早对菱花整鬓花。

洗涤炎蒸夕雨凉，瞥然行役过邻邦。
旅怀耿耿通秋漏，征舸萧萧倚暮江。
礼豆辄辞蕲义许，绪言倾听祇心降。
莫疑迹以便奔走，云下孤亲雪鬓双。

十里之间五六湾，行舟终日绕青山。
更为先后枫林翠，互出东西古屋闲。
酒为孤斟心易倦，诗非共赋思仍悭。
秋风飒飒吹襟袂，可是无情促鬓斑。

孤城西出夕阳偏，岭上行行思渺然。
草木高低共秋色，江湖左右各天边。
凌风短鬓无由掠，投宿轻蹄不用鞭。
一簇人烟紫岩驿，解鞍聊看月婵娟。

半惨半舒云外日，似无似有水边风。
覉愁不为阳和减，只恐因春绿鬓空。

荣参天上列星躔，闲向人间作地仙。
故里相逢十华鬓，一时同会五高年。
图传略过商山叟，齿序几齐洛宅贤。
有子奉觞公最美，绣衣使者彩衣鲜。

所部虽同邂逅稀，今年差比去年迟。
蓼图犹忆当时玩，菊酒还陪此日持。
衰鬓已斑乌足叹，壮心徒在竟何施。
相逢且尽从容兴，况是终更欲及期。

行行晚洲岭，高若离人寰。
肩舆薄层霄，身在杳霭间。
朝天及青泥，谁谓蜀道难。
岂如兹峻陟，不类羊肠盘。
斗上五千尺，步步须跻攀。
隆冬犹汗浃，睥睨唯心寒。
旁霑宿云润，下视飞鸟闲。
恍如陶公梦，插翼冲天关。
潜慕汉忠臣，叱驭毋盘桓。
古语固有之，鸩毒比宴安。
君恩思未报，何敢惮险艰。
临风一长吟，所叹两鬓斑。

度溪逾岭一何劳，霜鬓鬅鬙首屡搔。
自愧晚年空碌碌，唯逢佳境且陶陶。
会仙古观风流远，馆节新堂气象豪。
不得与君同啸傲，强抽荒思引吟毫。

佳和殊堪渴想劳，幅巾霜鬓遂忘搔。
长言灿灿经三复，至乐融融共一陶。
遇事未能全吏隐，解颐幸得接诗豪。
愿前瓜代频酬唱，任秃秋蟾玉兔毫。

衰迟何幸枉佳章，远引吾宗及汉唐。
户挂桑蓬当日喜，毫挥珠玉此时光。
欣临爱景披辞藻，怯向清飚动鬓霜。
松柏由来交茂悦，愿回善颂岁寒芳。

远宦随时且自娱，看看受代又脂车。
燃灯初过忘岑寂，极目相从接绪余。
瘴雾催花锦零乱，春风吹鬓雪稀疏。
追怀古语成新咏，万事无非酒破除。

去暮愁行泗州岭，清晨喜见江东山。
二年巡按劳南走，尽室安全庆北还。
负弩兵回喧渡口，插秧人看立田间。
却嗟奉使无禆补，征返徒添两鬓斑。

熙载功成鬓未华，蕃宣屡易见褒嘉。
凤池旧别经年久，鹤驭新乘去路赊。
哀挽声凄霜月冷，铭旌影转晓风斜。
故山归葬依先垅，千古悠悠贤世家。

凛烈寒威著寝衣，中台独宿夜分时。
郎潜已叹斑冯鬓，幼学空思下董帷。
直舍孤灯生晕浅，禁垣清漏送声迟。
何年追语今宵事，笑向江湖理钓丝。

行路始知难，覆盆千石间。
为逃人鲊瓮，敢惮竹竿山。
晚日群峰碧，春风两鬓班。
何时似都护，还度玉门关。

搔首意不满，聊凭象栉功。
高情唯自适，岂恤鬓如蓬。

舟楫逢迎涪水滨，久违应讶鬓霜新。
按廉虽共相望阔，邂逅于斯两喜钧。
对舣晴沙旗影动，交谈寒夜烛花春。
迟明又向东西去，回首沧江雾色匀。

英驾能来慰寂寥，相看衰鬓共飘摇。
风骚会里多年别，谈笑杯中万事销。
休叹辕驹方跼蹐，不知籓鷃已逍遥。
如将巧思鸣孤愤，为我商声更一谣。

阆水兼山鬭晓光，星轺亲按古村乡。
临江麦陇烟云翠，夹道林花锦绣香。
使旨天边劳按察，人情车下见欢康。
东风相伴行寛诏，敢恨年来鬓髪苍。

昔日登名级，天街是胜游。
昔日初得志，潘鬓未惊秋。
逸驭乘风远，迁莺出谷幽。
琼林颁宴处，楼殿彩云浮。

虎丘换得敬亭山，句水松陵数舍间。
天下难如两州好，君恩乞与一身闲。
渐无牒诉烦敲朴，喜有林泉数往还。
犹想朋云隐君子，思归时见鬓毛斑。

男儿四十无所成，可怜鬓发霜华生。
长书朝奏夕命相，此事故非言不行。
低徊却入邵陵幕，梅岭招降建城郭。
论功第一遭众谗，断木浮沈委沟壑。
噫吁嚱，数奇不独李将军，株坐桐乡三见春。
桐乡虽好大儿死，风物满眼唯悲辛。
迩来又赴肥上辟，碌碌随人亦何益。
法网深悬无纵鳞，敛翼饥禽忧弹射。
噫吁嚱，一寸丹心不堪折，扁舟却忆姑溪月。
溪如凝冰月如雪，天地清光迥交澈。
钓丝千丈入琉璃，六鳌一举三山随。
人生快意莫如此，腰束黄金多横死。
君不见日暮途穷逆行客，一饷荣华速诛殛。
又不见都市朝衣就剑人，谁道忠言能杀身。
休休休，归去来。
芝田石室云长在，瑶草琪花春不回。
收帆银涛即平陆，跨青牛兮驱白鹿。
莫向人间歧路行，岂有悲欢与荣辱。
休休休，归去来，计已决。
肯学腐儒空有言，辜负春鹃口流血。

平湖万顷浮青玉，嫦娥更揽寒光浴。
天高星稀鱼雁沈，风静云消丝管逐。
试听郭子今宵歌，对月不饮奈愁何。
上尽高山万丈之绝顶，侧身可以攀明河。
明河洗君耳，明月照君面。
暂来空洞无物逍遥乡，安用声名夸海县。
前年从军梅山下，林黑只忧偏弩射。
去岁点夫大河北，黄土吹衣无昼夜。
劳劳功业安在哉，出林之木风先摧。
有言不得见天子，卷舌却出金门来。
流光差池鬓垂雪，幸对南山值佳节。
更在桓公游处游，自纾悲歌更清越。
登高何必须重九，零落黄花污浓酒。
岂如桂子散秋香，采露金人举纤手。
举纤手，饮未休，月轮忽转西山头。
明年此会定南北，沈思使我增离忧。
荆榛满眼世路恶，恩忘水覆终难收。
田文昔日三千客，去住如今均一丘。
噫吁嚱，达亦不足恃，穷亦不足羞。
但愿明月照我酒，古来秉烛供遨游。
因谁为谢北海若，酩酊不辨马与牛。

凿山构亭邻北郊，志慕贤哲忘喧呶。
豁然千里开林梢，地势不得藏嵌坳。
三峰重楼排卦爻，二溪聱浪飞怒蛟。
渔翁捕鱼船尾敲，稚子锤塼争胜抛。
小塘圆沙来雁䴔，茂橘间错黄金包。
主人情深漆与胶，美酒旋漉罗珍肴。
亦有麟脯脍海鲛，痒背只欠麻姑抓。
浮生胡为长系匏，不蹈圣城徒𫍢𫍢。
窃甘禄食忧谤嘲，有若夜鼠防饥猫。
羡君脱屣心无殽，笑傲自足追由巢。
猛饮未彻鸡鸣嘐，新诗下笔论卷抄。
余君酒量辞斗筲，醉帽堕地垂鬓髾。
万子能禅夸悟泡，我独爱酒流涎交，同趋至乐情何聱。

君家有亭何壮哉，参差碧瓦鸳鸯排。
重窗静深门不闯，地布莹甓光如揩。
斑斑帘竹轻风簁，日影射午疑琼阶。
叠山堕势危相挨，木人围棋或负柴。
虎卧洞壑猿攀崖，好鸟上下鸣声喈。
真假造物微毫差，玉葩照水绝纤埃。
丝篁调音众伎俳，水沈焚烟凝昼霾。
夜晦烂蜡非燃{艹黠}，唱酬交错并诙谐，逢逢晓鼓传官街。
两入场屋随计偕，未得蓝绶持简槐。
吾宁汲汲同井蛙，弃去不顾如敝鞋。
沈潜自适江与淮，滔滔动静终无涯。
圆天方地安形骸，虽然此乐非吾怀。
严慈鬓发霜华皆，嗟今仕禄犹暌乖。
行闻投印早归来，亭上致宴罗吴娃。
吴娃醉唱敲玉钗，彩衣自舞心宁{忄彖}。
心宁{忄彖}，奉亲酒，寿乐之荣世希有。

昔谒公家贤侍郎，一见许我能篇章。
俸粳兵酒屡持送，时时解榻令登堂。
今喜清风传令子，回首亨衢脱双屣。
北堂归养太夫人，水陆珍羞称甘旨。
深沈大第蟠蛇鳞，儿孙蓝绶何诜诜。
有时宴喜列宾客，洞房粉黛桃花春。
玉指纤纤拂弦索，轻云凝碧罗衣薄。
主人快意妾争妍，松上女萝知有托。
君不见景太傅，杀身本为功名误。
又不见张舍人，朝为近侍夕为民。
古来宠辱亦如此，安用浮云纒此身。
爱君进退真得所，不负青春领歌舞。
我方两鬓扑黄尘，梦寐江南思旧土。
别君去，将拂衣，扁舟若渡历阳月，愿听新歌酩酊归。

青天无云日华满，小妓楼中吹玉管。
卷帘不信夜霜寒，熏兰酌桂肌肤暖。
黄州之客最少年，醉来口角倾词源。
惊龙掣电绕沧海，沙场阵马成功旋。
殿赐新袍织春草，水溢双瞳犀插脑。
壮图伫结明主知，带束黄金应未老。
宣城忆拜乃翁时，幕中珠履皆雄奇。
至今名姓记僧壁，当年已识麒麟儿。
嗟予老人日零落，两鬓衰蓬眼生瘼。
寸心犹欲慕夷齐，险路无缘攀卫霍。
邂逅桐乡逢故人，槐槽泻酿追阳春。
形容若画凌烟阁，第一江南寻隐沦。

三峰连延一峰尊，龙山白纻如儿孙。
重冈复岭控官道，北望金陵真国门。
淙流奔激洒河汉，两溪直接丹湖源。
松荒桧老古佛刹，鸡鸣春晚桃花村。
石崩废井谢公宅，龟仆断碣长庚坟。
斯人白骨已化土，英气往往成烟云。
我昔弃官结茅宇，九品青衫安足数。
竹筒盛酒骑白牛，醉眠看天与天语。
如何蹭蹬随辟书，十年又向风尘趋。
只今两鬓满霜雪，功业不成思旧庐。
山花解忘忧，山鸟名提壶。
四邻未必便弃我，三径荒草还堪锄。
乌泥田肥种秫稻，紫莼味美饶嘉鱼。
盈缸酿酒邀客饮，林下散发时时梳。
谁人絷尔不归去，自问此心无乃愚。

忆昔清明出郊去，藏云寺前花正开。
蜜蜂衔蕊异香散，时时洒面微风来。
溪泉甘滑碧玉色，晴山倒影无纤埃。
红粉佳人十七八，踏青唱歌云鬓颓。
黄犊行牵载酒瓮，到处便倾三百杯。
或逢浓阴藉草坐，口横玉笛吹落梅。
傍人问我乐何事，我心无事同婴孩。
谁令束带入官府，触网修鳞难再回。
清明依旧好时节，朱颜憔悴无由陪。
藏云之山亦非远，隔江东望青崔嵬。

与君六年别，愁见云开露明月。
樽中有酒虽独倾，万古情怀共谁说。
思君弹瑶琴，琴声为君咽。
孤鸿高飞不可攀，北风一送何时还。
欲问鲤鱼更难得，江头白浪高于山。
天书彼此绝，令人肠百结。
昨日闻君来，我心如凿龙门开。
拂拭囊中白玉璞，请君辨之为磨琢。
感君酬价过南山，即见名声摇海岳。
烹羊买酒邀吴姬，今朝会合明朝离。
莫嗟两鬓白雪满，请看舞袖红云飞。
云飞酒阑君遂起，篙子催行趁潮水。
君行汲汲过西山，手植松篁春正美。
我亦归青山，白云相伴闲。
若驾鸾凰赴瑶阙，先到临川与君别。

去年六月梓山里，与子披襟弄泉水。
高谈直出尧舜前，长林为我清风起。
金船满满倾醇醪，吴娥玉指拈樱桃。
君令劝我尽百盏，肝肠但觉翻江涛。
醉来骑白鹿，大笑还青山。
倏忽岁月往，思君鬓成斑。
今朝邂逅芜江头，论心握手忘离忧。
暂时会合复言别，安得弹剑从之游。
我闻紫微荐君策，男儿事业岂易得。
金门慎勿闲经过，为奏天下弊穴如蜂窠。

群鸟栖霜羽毛缩，孤雁冥飞何处宿。
芦花糁白天无声，灵妃鼓彻潇湘曲。
此时归梦寻故乡，谁道行人鬓长绿。
平生所得惟悲歌，时命未遇君如何。
满怀策尽献不售，凤凰飘泊无嘉禾。
困鳞不借一杯水，异时安用西江波。
岳阳高楼挂星斗，楼中子真闻旧友。
请舒和气邀阳春，便酿重湖作浓酒。
山叶撩乱舞，山鸟纵横啼。
古人交道贵终始，乐酣醉倒君莫疑。
否极泰来不可测，岂有壮士长栖迟。
岂有壮士长栖迟，青云歧路看横飞。

醉乘黄犊穷山河，倏然遂向桃源过。
桃源尽处见城郭，万家䜣䜣闻弦歌。
主人喜扫溪上榻，爱我鬓发尘埃多。
旋呼琼液注玉斝，麟孙出拜能吟哦。
使令劝我须醉倒，不知与世为谁何。
醒来忽别未十日，敢期佳句传灵波。
千年不落一字俗，凛凛秋风吹太阿。
大才小用小有补，牛羊茁壮余无他。
何时赴诏玉京去，万物待子能调和。

明公青霄我平地，才不超群怀厚愧。
小邦苟禄度残年，侧望车尘掩玼疠。
海浪翻云古渡头，感公为我须臾留。
请说相逢在何处，上下梅山成昨游。
忽得新诗惊老格，飘飘真是金门客。
蹇驴已困何由攀，一夜微吟添鬓白。

栏干去天无一尺，帘外三山蘸天碧。
樽倾浊酒延故人，拂拂轻寒添暮色。
双鹄飞奔迹已陈，满庭细草自涵春。
孤城不复有冤气，法座垂衣逢圣神。
惟君万里分符去，苍梧之邦舜游处。
九疑七泽皆相连，墨海濡毫写长句。
又如李白才清新，无数篇章思不群。
挺特千松霜后见，孤高一笛陇头闻。
我于诗学非无意，黄芦不并琅玕翠。
漫甘薄禄养残年，两鬓垂丝成底事。
声出还吞泪如雨，同气相求别离苦。
老来频寄一行书，江边鱼雁无今古。

不羞双鬓雪，折花向林间。
念此光景速，未能身世闲。
满酌金熨斗，遥望谢公山。
迹欲扁舟渡，心先高鸟还。
今朝不酩酊，何以破愁颜。

登高望天涯，化石与君别。
秋鬓霜露深，春衫薜萝发。
旅雁只空飞，悲咽长不绝。
行客归去来，芳心可休歇。

镜潭弄秋月，始知秋兴长。
金龟能换酒，客鬓不嫌霜。

忆昔始相遇，谏院吴侯家。
君颜清且少，皓雪敷琼花。
把酒听高谈，正气横镆铘。
倏别二十载，各在天一涯。
君去登朝闺，我方浮海槎。
进退自殊辙，音尘空雁驾。
朅来淮上守，政声被幽遐。
填德在风俗，余春散禾麻。
斤斤梁栋材，葱苍蛰龙蛇。
匠石未回首，电雹无倾斜。
而我造宾榻，逢鬓吹尘沙。
欢言问往事，念此岁月赊。
开馆使休息，投文误矜夸。
伯乐虽一顾，惭非真渥漥。
功名业已晚，世路今仍差。
独既醒不容，混迹良可嗟。
清江秀山水，白酒浮月华。
深犁熟粳稻，浅钓多鱼虾。
长为避俗翁，不落猛虎牙。
愿言虽未谐，行矣君及瓜。

云公说法时，诸天雨名花。
此事古老传，岂为虚语夸。
至今数亩地，长松肖龙蛇。
下不生蔓草，上不存栖鸦。
夜或散瑞光，烂若赤城霞。
沿崖仅可到，狭径宁容车。
严严渤海公，好古心无涯。
携筇徐步至，极眺频吁嗟。
不唯古佛迹，绝景来幽遐。
城郭如钩环，井庐杂禾麻。
青山断绿野，白水连平沙。
翔帆出天镜，叠鼓传掺挝。
又复听归橹，大泽鸣雁驾。
云烟失浦溆，霜雪摧蒹葭。
顾瞻指掌间，千里无毫差。
中天二龙飞，此邦恃犬牙。
纳士业已缓，何殊井中蛙。
神兵半夜集，城裂如剖瓜。
唯仁乃无敌，四海同一家。
我公乘闲来，式宴宾亦嘉。
作亭当旧址，海月浮窗纱。
举杯莫辞酒，越女弹琵琶。
为我谢云公，亦有三春葩。
真法忌拣择，岂校静与哗。
酩酊上马归，鬓髪从纱纱。

长城截湘江，盘盘据天险。
承平逾百年，民富德泽渐。
层居出云汉，门户当翠琰。
尤爱湘西山，佛寺金碧俨。
引泉甃深池，因崖起危广。
长松争嵯峨，众木就退敛。
远思秦汉间，疑此藏玉检。
盘石可径卧，苔髪滑胜簟。
方塘才俯窥，引手取莲芡。
四绝校重轻，欧沈信已忝。
卓然韩杜诗，光焰不可掩。
大羹味全醇，美玉灭瑕点。
悄若蓬莱峰，夜浪岂忧飐。
又如上帝箓，默诵破群魇。
惟惊落俗口，一读一遭贬。
知音希世逢，谁谓此言谄。
穷奇须竟欢，忧来热吾脸。
不得陪俊游，自知冗官玷。
论情既霄壤，咫尺隔秦陕。
不为谢安侈，应慕杨绾俭。
赓酬继前唱，岩壁俟镌剡。
去为经世霖，慰此楚封歉。
离杯空酣酣，离恨犹冉冉。
雁鸣洞庭阔，霜雪鬓毛染。
行矣无淹留，路转双旌睒。

故人京洛来，共话十年别。
朱颜虽未雕，颇有鬓间雪。
夫君起文学，今乃官麹糵。
虽云屈雄才，犹喜待金阙。
朝政今更新，百执勇施设。
愿言慎所职，法酿务精洁。
上方祭祀余，一饮兹以悦。
云霄即横飞，勉勉著勋烈。
行将鸳鹭群，何暇笑跛鳖。
跛鳖亦自知，中心冷如铁。

云收岳麓静，月渡湘水明。
独鹤唳空谷，哀笳奏重城。
巾屦尘坌远，怀抱冰霜清。
云何别彼土，忽作中州行。
中州七八载，浪得丹青名。
归心故岁发，白鬓新年生。
客帆欣所托，何时经洞庭。
逸笔写秋色，烟岚吹素屏。
殷勤远相寄，万里鸿冥冥。

跨空起高阁，北望敬亭山。
白云无根蒂，舒卷随风还。
或堕溪水上，却萦松石间。
就之既明灭，了然不可攀。
谢公赛雨诗，千秋泻潺潺。
李白弄月处，寒光湛清湾。
神交自冥合，仿佛眉睫间。
使我恋此境，每来终日闲。
如何一挥手，失势落尘寰。
功业复未就，但惊须鬓斑。
沧浪不可濯，执热长汗颜。
缅怀大道师，焚香坐玄关。
悲心度群苦，振锡鸣金镮。
行当禀慈诲，惠照开昏顽。

未能骑黄鹤，高飞出尘寰。
且来跨白鹿，隐见苍崕间。
谁为鹿峰亭，名闻戴氏园。
仙者去已远，卷帘对青山。
秀木染深坞，鸣泉挂危栏。
春风吹绿鬓，皓月颓朱颜。
宾朋合簪履，昆季芬芝兰。
黄鹤安足骑，白鹿不须跨。
但愿有浊酒，长啸此峰下。
醉醒醒复醉，黄金任高价。

秋空久不雨，漠漠风卷沙。
胡为起高兴，昨夜辞山家。
明投金陵郭，府观凌紫霞。
公解豫章榻，我停银汉槎。
一倾别后言，电雹鸣交加。
借公口中春，发我枝上花。
又如出地雷，空山走龙蛇。
公能结明主，我亦思无邪。
但惊歧路别，进退各有涯。
浮生能几时，鬓发忽已华。
会合岂易得，兵厨酒仍佳。
慎勿学谢安，扪涕空戚嗟。

魏台公送我，春风花落尽。
寿阳我访公，萧萧朔风紧。
且复念残年，鬓发安得鬒。
高才久外补，惠爱益不泯。
聊歌古柏行，歌罢仰天哂。
长淮白鱼肥，冰壶酒堪引。

百年悯秋霜，念念流运歇。
一昨辞周行，于今鬓垂雪。
幽独谁为扶，寸心徒自折。
翻然驾柴车，宾闳重款谒。
与公论襟期，及此阳春月。
英英栏中花，滋露正妍发。
浊浊瓮中醪，浮醅想芬冽。
朝廷用直道，郡邑罕所阙。
嬿婉我之友，皎若环与玦。
良辰不同乐，衰暮空惜别。

妾抬纤纤手，一拂白玉琴。
琴声写三叠，寄妾万里心。
朱弦断可续，妾心常不足。
才惊枫叶丹，又见杨枝绿。
望君君未到，妾貌宁长好。
云鬓懒重梳，从教似秋草。

鸿雁殊未来，思君一弹琴。
泠泠别鹤语，折尽幽兰心。
蛛丝漫相续，难系骅骝足。
白日无时停，云鬓宁长绿。
年华要不老，不若丹青好。
对之虽无言，犹胜种萱草。

腊月花开尽，中春不见花。
柳阴空拂地，草色漫平沙。
客路心常折，僧窗鬓自华。
故乡何处是，瘴海暗天涯。

野性惟怜酒，无聊遂独醒。
风尘双白鬓，天地一青萍。
𫛳鸟宁须赋，离骚未是经。
回头付陈迹，终欲醉冥冥。

骨相殊屯贱，无官只有阶。
半生萍梗过，两鬓雪霜排。
去国肠空断，求田心未谐。
新交莫相笑，中立一枝柴。

永日门常掩，欣闻五马过。
社余巢燕入，花散蜜蜂多。
望断千山绿，愁来两鬓皤。
肝肠思一濯，须藉酒为河。

旧交几人在，宁嫌双鬓皤。
一生长作客，九死漫悲歌。
岁月惊秋速，关山恨别多。
君须陟台省，吾欲隐松萝。

竹马交游早，星轺会遇难。
行年均坎坷，抚己共悲酸。
凤去锺山暝，龙沉洛水寒。
朝廷新日月，风俗旧衣冠。
佳郡分符印，修途振羽翰。
樽醪千蚁泛，楼瓦万鳞蟠。
直节坚逾柏，忠心赤夺丹。
才华佥论著，功业鼎铭刊。
贱子初投阱，收身即弃官。
生涯添鬓雪，岁序走江湍。
造膝思陈榻，论诗愧杜坛。
鹪鹩信微物，聊假一枝寛。

倾盖论心古亦难，词源向我泻潺潺。
番川共惜颜公去，汉室谁憎贾傅还。
莫遣尘埃侵鬓发，且张图画对云山。
何时樽酒重相遇，魏北江东落照间。

霜雪萧然满鬓须，平生忧患更无如。
强倾浊酒消尘事，每见荒榛忆旧居。
倦鸟久摧千里翼，故人频枉数行书。
城头高阁何时到，多在三春细雨余。

寄榻西湖不掩关，残年犹得伴僧闲。
身投罗网归无路，目送烟云幸有山。
新句忽传文字外，旧游重想笑谈间。
故人风义如师少，慰我忧愁两鬓斑。

𩭹𩭹鬓发一衰翁，又泊仓头阻逆风。
推去未应如谢令，重来终是愧司农。
熙宁父老知谁在，元祐田园喜再丰。
置酒高台要我醉，却寻陈迹喜君同。

滔滔武溪一何深，鸟飞莫渡兽莫临。
山色欲学翠凤舞，笛声自作苍龙吟。
樽罍谩借春力暖，鬓发未免霜华侵。
形容不上凌烟阁，马革裹尸那可寻。

侵侵白发改朱颜，不比当年鬓始斑。
五斗可怜须苟禄，一岩犹喜早偷闲。
黄花篱下千枝秀，紫雁云中几度还。
万里未归归便得，昭州何似谢家山。

玳瑁裁冠犀作簪，正宜萧散野人心。
从今顶戴抛乌帽，一任秋霜两鬓侵。

白驹驰隙鬓毛斑，簿领纷纷世愈难。
安得一军提将印，横行西域斩楼兰。

鬓发𩭹𩭹一幅巾，可将身世等浮云。
人间祸患无如我，物外逍遥只有君。

青春又送一年来，不道春霜两鬓催。
春浅春深春自老，且将怀抱向春开。

西山行彻见羌庐，碧玉棱棱奠一区。
南去北来头白尽，不知五老鬓斑无。

窗户无风天气阴，屏山围枕鬓云深。
秋波不动芙蓉暖，化蝶惊飞君莫寻。

吴江高隐仙乡客，衰鬓长髯白髪干。
满目生涯千顷浪，全家衣食一纶竿。
长桥水隐秋风软，极浦烟浮夜钓寒。
因笑区区名利者，是非荣辱苦相干。

肉死皮干垂鬓丝，寻暄扶杖向东篱。
文王没后无人问，直至而今大半饥。

三年辄去岂无乡，种树穿池亦漫忙。
暂赏不须心汲汲，再来惟恐鬓苍苍。
应成庾信吟枯柳，谁记山公醉夕阳。
去后莫忧人剪伐，西邻幸许庇甘棠。

溪山愈好意无厌，上到巉巉第几尖。
深谷野禽毛羽怪，上方仙子鬓眉纤。
不惭弄玉骑丹凤，应逐嫦娥驾老蟾。
涧草巌花自无主，晚来蝴蝶入疏帘。

人生百年寄鬓须，富贵何啻葭中莩。
惟将翰墨留染濡，绝胜醉倒蛾眉扶。
我今废学如寒竽，久不吹之涩欲无。
岁云暮矣嗟几余，欲往南溪侣禽鱼。
秋风吹雨凉生肤，夜长耿耿添漏壶。
穷年弄笔衫袖乌，古人有之我愿如。
终朝危坐学僧趺，闭门不出闲履凫。
下视官爵如泥淤，嗟我何为久踟蹰。
岁月岂肯与汝居，仆夫起餐秣吾驹。

新春阶下笋芽生，厨里霜虀倒旧罂。
时绕麦田求野荠，强为僧舍煮山羹。
园无雨润何须叹，身与时违合退耕。
欲看年华自有处，鬓间秋色两三茎。

人生不满百，一别费三年。
三年吾有几，弃掷理无还。
长恐别离中，摧我鬓与颜。
念昔喜著书，别来不成篇。
细思平时乐，乃为忧所缘。
吾从天下士，莫如与子欢。
羡子久不出，读书虱生毡。
丈夫重出处，不退要当前。
西羌解仇隙，猛士忧塞壖。
庙谟虽不战，虏意久欺天。
山西良家子，锦缘貂裘鲜。
千金买战马，百宝妆刀镮。
何时逐汝去，与虏试周旋。

挥手都门别，朱颜鬓未霜。
至今如梦寐，未信有存亡。
后事书千纸，新坟天一方。
谁能悲楚相，抵掌悟君王。

旧书不厌百回读，熟读深思子自知。
他年名宦恐不免，今日栖迟那可追。
我昔家居断还往，著书不暇窥园葵。
朅来东游慕人爵，弃去旧学从儿嬉。
狂谋谬算百不遂，惟有霜鬓来如期。
故山松柏皆手种，行且拱矣归何时。
万事早知皆有命，十年浪走宁非痴。
与君未可较得失，临别惟有长嗟咨。

晏婴不满六尺长，高节万仞陵首阳。
青衫白发不自叹，富贵在天那得忙。
十年闭户乐幽独，百金购书收散亡。
朅来东观弄丹墨，聊借旧史诛奸强。
孔融不肯下曹操，汲黯本是轻张汤。
虽无尺棰与寸刃，口吻排击含风霜。
自言静中阅世俗，有似不饮观酒狂。
衣巾狼藉又屡舞，傍人大笑供千场。
交朋翩翩去略尽，惟吾与子犹徬徨。
世人共弃君独厚，岂敢自爱恐子伤。
朝来告别惊何速，归意已逐征鸿翔。
匡庐先生古君子，挂冠两纪鬓未苍。
定将文度置膝上，喜动邻里烹猪羊。
君归为我道名姓，幅巾他日容登堂。

我公古仙伯，超然羡门姿。
偶怀济物志，遂为世所縻。
黄龙游帝郊，箫韶凤来仪。
终然反溟极，岂复安笼池。
出入四十年，忧患未尝辞。
一言有归意，阖府谏莫移。
吾君信英睿，搜士及茅茨。
无人长者侧，何以安子思。
归来扫一室，虚白以自怡。
游于物之初，世俗安得知。
我亦世味薄，因循鬓生丝。
出处良细事，从公当有时。

细声蚯蚓发银瓶，拥褐横眠天未明。
衰鬓镊残敧雪领，壮心降尽倒风旌。
自称丹灶锱铢火，倦听山城长短更。
闻道床头惟竹几，夫人应不解卿卿。

沙河灯火照山红，歌鼓喧呼笑语中。
为问少年心在否，角巾敧侧鬓如蓬。

故人已为土，衰鬓亦惊秋。
犹喜孤山下，相逢说旧游。

余杭自是山水窟，仄闻吴兴更清绝。
湖中橘林新著霜，溪上苕花正浮雪。
顾渚茶芽白于齿，梅溪木瓜红胜颊。
吴儿脍缕薄欲飞，未去先说馋涎垂。
亦知谢公到郡久，应怪杜牧寻春迟。
鬓丝只可对禅榻，湖亭不用张水嬉。

青裙缟袂于潜女，两足如霜不穿屦。
{舟奢}沙鬓发丝穿柠，蓬沓障前走风雨。
老濞宫妆传父祖，至今遗民悲故主。
苕溪杨柳初飞絮，照溪画眉渡溪去。
逢郎樵归相媚妩，不信姬姜有齐鲁。

日射回廊午枕明，水沉销尽碧烟横。
山人睡觉无人见，只有飞蚊绕鬓鸣。

上帝高居愍世顽，故留琼馆在凡间。
青山九锁不易到，作者七人相对闲。
庭下流泉翠蛟舞，洞中飞鼠白鸦翻。
长松怪石宜霜鬓，不用金丹苦驻颜。

锦里先生自笑狂，莫欺九尺鬓眉苍。
诗人老去鶑鶑在，公子归来燕燕忙。
柱下相君犹有齿，江南刺史已无肠。
平生谬作安昌客，略遣彭宣到后堂。

一纸行书两绝诗，遂良须鬓已成丝。
何当火急传家法，欲见诚悬笔谏时。

五纪归来鬓未霜，十眉环列坐生光。
唤船渡口迎秋女，驻马桥边问泰娘。
曾把四弦娱白傅，敢将百草斗吴王。
从今却笑风流守，画戟空凝宴寝香。

城里田员外，城西贺秀才。
不愁家四壁，自有锦千堆。
珍重尤奇品，艰难最后开。
芳心困落日，薄艳战轻雷。
老守尤多病，壮怀先已灰。
殷勤此粲者，攀折为谁哉。
玉腕揎红袖，金樽泻白醅。
何当镊霜鬓，强插满头回。

吉祥寺中锦千堆，前年赏花真盛哉，道人劝我清明来。
腰鼓百面如春雷，打彻凉州花自开。
沙河塘上插花回，醉倒不觉吴儿咍。
岂知如今双鬓摧，城西古寺没蒿莱。
有僧闭门手自栽，千枝万叶巧剪裁。
就中一丛何所似，马瑙盘盛金缕杯。
而我食菜方清斋，对花不饮花应猜。
夜来雨雹如李梅，红残绿暗吁可哀。

梦里青春可得追，欲将诗句绊余晖。
酒阑病客惟思睡，蜜熟黄蜂亦懒飞。
芍药樱桃俱扫地，鬓丝禅榻两忘机。
凭君借取法界观，一洗人间万事非。

孤山寺下水侵门，每到先看醉墨痕。
楚相未亡谈笑是，中郎不见典刑存。
君先去踏尘埃陌，我亦来寻桑枣村。
回首西湖真一梦，灰心霜鬓更休论。

异时长笑王会稽，野鹜膻腥污刀几。
暮年却得庾安西，自厌家鸡题六纸。
二子风流冠当代，顾与儿童争愠喜。
秦王十八已龙飞，嗜好晚将蛇蚓比。
我生百事不挂眼，时人谬说云工此。
世间有癖念谁无，倾身障簏尤堪鄙。
人生当着几緉屐，定心肯为微物起。
此墨足支三十年，但恐风霜侵发齿。
非人磨墨墨磨人，瓶应未罄罍先耻。
逝将振衣归故国，数亩荒园自锄理。
作书寄君君莫笑，但觅来禽与青李。
一螺点漆便有余，万灶烧松何处使。
君不见永宁第中𢭏龙麝，列屋闲居清且美。
倒晕连眉秀岭浮，双鸦画鬓香云委。
时闻五斛赐蛾绿，不惜千金求獭髓。
闻君此诗当大笑，寒窗冷砚冰生水。

我醉欲眠君罢休，已教从事到青州。
鬓霜饶我三千丈，诗律输君一百筹。
闻道郎君闭东阁，且容老子上南楼。
相逢不用忙归去，明日黄花蝶也愁。

春风吹榆林，乱荚飞作堆。
荒园一雨过，戢戢千万栽。
青松种不生，百株望一枚。
一枚已有余，气压千亩槐。
野人易斗粟，云自鲁徂徕。
鲁人不知贵，万灶飞青煤。
束缚同一车，胡为乎来哉。
泫然解其缚，清泉洗浮埃。
枝伤叶尚困，生意未肯回。
山僧老无子，养护如婴孩。
坐待走龙蛇，清阴满南台。
孤根裂山石，直干排风雷。
我今百日客，养此千岁材。
茯苓无消息，双鬓日夜摧。
古今一俯仰，作诗寄余哀。

少小家江南，寄迹方外士。
偶随白云出，卖药彭城市。
雪霜侵鬓发，尘土污冠袂。
赖此三尺桐，中有山水意。
自从夷夏乱，七丝久已弃。
心知鹿鸣三，不及胡琴四。
使君独慕古，嗜好与众异。
共吊桓魋宫，一洒孟尝泪。
归来锁尘匣，独对断弦喟。
挂名石壁间，寂寞千岁事。

忘归不觉鬓毛斑，好事乡人尚往还。
断岭不遮西望眼，送君直过楚王山。

梦里五年过，觉来双鬓苍。
还将尘土足，一步漪澜堂。
俯窥松桂影，仰见鸿鹤翔。
炯然肝肺间，已作冰玉光。
虚明中有色，清浄自生香。
还从世俗去，永与世俗忘。

卧闻百舌呼春风，起寻花柳村村同。
城南古寺修竹合，小房曲槛敧深红。
看花叹老忆年少，对酒思家愁老翁。
病眼不羞云母乱，鬓丝强理茶烟中。
遥知二月王城外，玉仙洪福花如海。
薄罗匀雾盖新妆，快马争风鸣杂佩。
玉川先生真可怜，一生耽酒终无钱。
病过春风九十日，独抱添丁看花发。

学道无成鬓已华，不劳千劫漫烝砂。
归来且看一宿觉，未暇远寻三朵花。
两手欲遮瓶里雀，四条深怕井中蛇。
画图要识先生面，试问房陵好事家。

酸酒如虀汤，甜酒如蜜汁。
三年黄州城，饮酒但饮湿。
我如更拣择，一醉岂易得。
几思压茅柴，禁网日夜急。
西邻推瓮盎，醉倒猪与鸭。
君家大如掌，破屋无遮羃。
何从得此酒，冷面妒君赤。
定应好事人，千石供李白。
为君三日醉，蓬发不暇帻。
夜深欲逾垣，卧想春瓮泣。
君奴亦笑我，鬓齿行秃缺。
三年已四至，岁岁遭恶客。
人生几两屐，莫厌频来集。

只写东坡不著名，此身已是一长亭。
壮心无复春流起，衰鬓从教病叶零。
知有雪儿供笔砚，应嗤灶妇洗盆瓶。
回来索酒公应厌，京口新传作客经。

东坡先生无一钱，十年家火烧凡铅。
黄金可成河可塞，只有霜鬓无由玄。
龙丘居士亦可怜，谈空说有夜不眠。
忽闻河东狮子吼，拄杖落手心茫然。
谁似濮阳公子贤，饮酒食肉自得仙。
平生寓物不留物，在家学得忘家禅。
门前罢亚十顷田，清溪绕屋花连天。
溪堂醉卧呼不醒，落花如雪春风颠。
我游兰溪访清泉，已办布袜青行缠。
稽山不是无贺老，我自兴尽回酒船。
恨君不识颜平原，恨我不识元鲁山。
铜驼陌上会相见，握手一笑三千年。

与君暂别不须嗟，俯仰归来鬓未华。
记取江南烟雨里，青山断处是吾家。

昔饮雩泉别常山，天寒岁在龙蛇间。
山中儿童拍手笑，问我西去何当还。
十年不赴竹马约，扁舟独与渔蓑闲。
重来父老喜我在，扶挈老幼相遮攀。
当时襁褓皆七尺，而我安得留朱颜。
问今太守为谁欤，护羌充国鬓未斑。
躬持牛酒劳行役，无复杞菊嘲寒悭。
超然置酒寻旧迹，尚有诗赋镵坚顽。
孤云落日在马耳，照耀金碧开烟鬟。
邞淇自古北流水，跳波下濑鸣玦环。
愿君谈笑作石埭，坐使城郭生溪湾。

南迁欲举力田科，三径初成乐事多。
岂意残年踏朝市，有如疲马畏陵坡。
羡君同甲心方壮，笑我无聊鬓已皤。
何日西湖寻旧赏，淡烟疏雨暗渔蓑。

眼花错莫鬓霜匀，病马羸骖只自尘。
奉引拾遗叨侍从，思归少傅羡朱陈。
衰年壮观空惊目，险韵清诗苦鬬新。
最后数篇君莫厌，捣残椒桂有余辛。

玉堂昼掩春日闲，中有郭熙画春山。
鸣鸠乳燕初睡起，白波青嶂非人间。
离离短幅开平远，漠漠疏林寄秋晚。
恰似江南送客时，中流回头望云𪩘。
伊川佚老鬓如霜，卧看秋山思洛阳。
为君纸尾作行草，炯如嵩洛浮秋光。
我从公游如一日，不觉青山映黄发。
为画龙门八节滩，待向伊川买泉石。

别君二十载，坐失两鬓青。
吾道虽艰难，斯文终典刑。
屡作退飞鹢，羞看干死萤。
一落戎马间，五见霜叶零。
夜谈空说剑，春梦犹横经。
新科复旧贯，童子方乞灵。
须烦凌云手，去作入蜀星。
苍苔高眹室，古柏文翁庭。
初闻编简香，稍觉锋镝腥。
岷峨有雏凤，梧竹养修翎。
呜呼应嶰律，飞舞集虞廷。
吾侪便归老，亦足慰余龄。

龙根为脯玉为浆，下界寒醅亦漫尝。
一纸鹅经逸少醉，他年鹏赋谪仙狂。
金丹自足留衰鬓，苦泪何须点别肠。
吴越旧邦遗泽在，定应符竹付诸郎。

当年衫鬓两青青，强说重临慰别情。
衰发祇今无可白，故应相对话来生。

梦觉还惊屧响廊，故人来炷影前香。
鬓须白尽成何事，一帖空存老遂良。

此境眼前聊妄想，几人林下是真休。
我今心似一潭月，君已身如万斛舟。
看画题诗双鹤鬓，归田送老一羊裘。
明年兼与士龙去，万顷苍波没两鸥。

大耿疲劳已离群，小冯慈爱且当门。
玉堂不着扶犁手，霜鬓偏宜画鹿轓。
豪杰虽无两王继，风流犹有二欧存。
清诗已入新歌舞，要使邦人识雅言。

天明小儿更传呼，髯刘已到城南隅。
尺书真是髯手迹，起坐熨眼知有无。
今人不作古人事，今世有此古丈夫。
我闻其来喜欲舞，病自能起不用扶。
江淮旱久尘土恶，朝来清雨濯鬓须。
相看握手了无事，千里一笑毋乃迂。
平生所乐在吴会，老死欲葬杭与苏。
过江西来二百日，冷落山水愁吴姝。
新堤旧井各无恙，参寥六一岂念吾。
别后新诗巧摹写，袖中知有钱塘湖。

白云在天不可呼，明月岂肯留庭隅。
怪君西行八百里，清坐十日一事无。
路人不识呼尚书，但见凛凛雄千夫。
岂知入骨爱诗酒，醉倒正欲蛾眉扶。
一篇向人写肝肺，四海知我霜鬓须。
欧阳赵陈皆我有，岂谓夫子驾复迂。
尔来又见三黜柳，共此暖热餐毡苏。
酒肴酸薄红粉暗，祇有颍水清而姝。
一朝寂寞风雨散，对影谁念月与吾。
何时归帆溯江水，春酒一变甘棠湖。

斯人何似似春雨，歌舞农夫怨行路。
君看永叔与元之，坎轲一生遭口语。
两翁当年鬓未丝，玉堂挥翰手如飞。
教得滁人解吟咏，至今里巷嘲轻肥。
君家联翩尽卿相，独来坐啸溪山上。
笑捐浮利一鸡肋，多取清名几熊掌。
丈夫自重贵难售，两翁今与青山久。
后来太守更风流，要伴前人作诗瘦。
我倦承明苦求出，到处遗踪寻六一。
凭君试与问琅邪，许我来游莫难色。

寒厅不知春，独立耿玉雪。
闭门愁永夜，置酒及明发。
忽惊庭户晓，未受烟雨没。
浮光风宛转，照影水方折。
鬓霜未易扫，眉斧真自伐。
惟当此花前，醉卧黄昏月。

雾鬓风鬟木叶衣，山川良是昔人非。
祇应闲过商颜老，独自吹箫月下归。

萧索东风两鬓华，年年幡胜剪宫花。
愁闻塞曲吹芦管，喜见春盘得蓼芽。
吾国旧供云泽米，君家新致雪坑茶。
燕南异事真堪纪，三寸黄甘擘永嘉。

雪髯霜鬓语伧狞，淡荡园林取次行。
要识将军不凡意，从来祇啜小人羹。

水性故自清，不清或挠之。
君看此廉泉，五色烂摩尼。
廉者为我廉，何以此名为。
有廉则有贪，有慧则有痴。
谁为柳宗元，孰是吴隠之。
渔父足岂洁，许由耳何淄。
纷然立名字，此水了不知。
毁誉有时尽，不知无尽时。
朅来廉泉上，捋须看鬓眉。
好在水中人，到处相娱嬉。

乐天双鬓如霜菅，始知谢遣素与蛮。
我兄绿发蔚如故，已了梦幻齐人间。
蛾眉劝酒聊尔耳，处仲太忍茂弘孱。
三杯径醉便归卧，海上知复几往还。
连娟六幺趁蹋踘，杳眇三叠萦阳关。
酒醒梦断何所有，落花流水空青山。
忽惊铙鼓发半夜，明月不许幽人攀。
赠行无物惟一语，莫遣瘴雾侵云鬟。
罗浮道人一倾盖，欲系白日留君颜。
应知我是香案吏，他年许缀蓬莱班。

神药不自閟，罗生满山泽。
日有牛羊忧，岁有野火厄。
越俗不好事，过眼等茨棘。
青荑春自长，绛珠烂莫摘。
短篱护新植，紫笋生卧节。
根茎与花实，收拾无弃物。
大将玄吾鬓，小则饷我客。
似闻朱明洞，中有千岁质。
灵厖或夜吠，可见不可索。
仙人倘许我，借杖扶衰疾。

符老风情奈老何，朱颜减尽鬓丝多。
投梭每困东邻女，换扇惟逢春梦婆。

倦枕厌长夜，小窗终未明。
孤村一犬吠，残月几人行。
衰鬓久已白，旅怀空自清。
荒园有络纬，虚织竟何成。

小酒生黎法，干糟瓦盎中。
芳辛知有毒，滴沥取无穷。
冻醴寒初泫，春醅暖更饛。
华夷两樽合，醉笑一欢同。
里闬峨山北，田园震泽东。
归期那敢说，安讯不曾通。
鹤鬓惊全白，犀围尚半红。
愁颜解符老，寿耳鬬吴翁。
得谷鹅初饱，亡猫鼠益丰。
黄姜收土芋，苍耳斫霜丛。
儿瘦缘储药，奴肥为种菘。
频频非窃食，数数尚乘风。
河伯方夸若，灵娲自舞冯。
归途陷泥淖，炬火燎茅蓬。
膝上王文度，家传张长公。
和诗仍醉墨，戏海乱群鸿。

五彩萦筒秫稻香，千门结艾鬓髯张。
旋开宝典寻风物，要及灵辰共祓禳。

绣帘朱户未曾开，谁见梅花落镜台。
试问高吟三十韵，何如低唱两三杯。
莫言衰鬓聊相映，须得纤腰与共回。
知道文君隔青琐，梁园赋客肯言才。

野鸟游鱼信往还，此身同寄水云间。
谁家晚吹残红叶，一夜归心满旧山。
可慰摧颓仍健食，比来通脱屡酡颜。
年华岂是催人老，双鬓无端只自斑。

浴凤池边星斗光，宴余香满上书囊。
楼前夜月低韦曲，云里车声出未央。
去国何年双鬓雪，黄花重见一枝霜。
伤心无限厌厌梦，长似秋宵一倍长。

小寒初度梅花岭，万壑千巌背人境。
清远聊为泛宅行，一梦分明堕乡井。
觉来满眼是湖山，鸭绿波摇凤凰影。
海陵居士无云梯，岁晚结庐苕水湄。
山腰自悬苍玉佩，野马不受黄金羁。
门前车盖猎猎走，笑倚清流数鬓丝。
汀洲相见春风起，白蘋吹花散烟水。
万里飘蓬未得归，目断沧浪泪如洗。
北雁南来遗素书，苦言大浸没我庐。
清斋十日不然鼎，曲突往往巢龟鱼。
今年玉粒贱如水，青铜欲买囊已虚。
人生百年如寄耳，七十朱颜能有几。
有子休论贤与愚，倪生枉欲带经锄。
天南看取东坡叟，可是平生废读书。

独鹤南飞送好音，山中桥梓共成阴。
深衣伛偻如初命，卮酒从容向晚斟。
城里谁家开寿域，堂东多士作儒林。
清霜未落黄花在，笑折高枝绕鬓簪。

似闻高隠在前村，坐膝扶床戏子孙。
自赏春光携桂酒，喜逢晴色款柴门。
屏间带日金人活，头上迎风彩胜翻。
蓬鬓扶疏吾老矣，岂能旧貌改新元。

枯槁形骸惟见耳，凋残鬓发只留须。
平生大节堪为底，今日灰心始见渠。

晓辞洛水滨，暮宿河之涘。
四野漫漫不见人，竟日止能行数里。
浑然天地为一色，渭水南北复何似。
五陵鹰犬争合围，十宅管弦初热耳。
连宵耿耿照鬓发，迎马点衣犹未已。
但得来年春麦熟，暂困泥涂复何耻。
农夫南亩未厌多，却入长安作泥滓。

并桥冰乍泮，隔岸柳初黄。
河上春犹浅，天涯日渐长。
平时好行乐，往事入思量。
最恨三年别，应添两鬓霜。

旅鬓茎茎白，霜梨叶叶红。
可怜非类者，同落有涯中。
万物齐为马，劳生独转蓬。
此行江海外，便作狎鸥翁。

还乡去日正迟迟，枉道相过慰所思。
历国聘君良自苦，敝衣怀组欲谁欺。
白杨叶上三更雨，黄菊风前一酒卮。
莫道相逢是容易，与君头鬓各丝丝。

洛阳才子见长沙，自识中丹鬓未华。
文武才全皆不试，丹青笔妙更谁加。
老杉列在堂皇上，小景将归学士家。
我有故山常自写，免教魂梦落天涯。

人看浴出如枯木，我自无心类死灰。
在处秋风吹鬓发，不堪更上雨花台。

马头已匝三千里，故国轻抛二十年。
一片青山双鬓白，长盘岭下见乡人。

关头日落薄衣襟，又对丛芦拥鼻吟。
尘土十年缠马足，只凭双鬓照归心。

万里秋风吹鬓发，百年人事倚栏干。
知他落日能多少，偏照淮南几处山。

蚕眉鸦鬓缕金衣，折得梅花第几枝。
嗅尽余香不回面，思量何事立多时。

白快近来逢素鬓，赤穷今日得朱袍。

汉有郡文学，儒宫所宗师。
稚圭虽叹滞，邓禹犹愿为。
圣朝兴庠序，内外振新规。
嗟余介且拙，性与丘壑宜。
青衫起泮水，六见开辛夷。
经术聊辨惑，文章非振奇。
群英何济济，屈就董生帷。
讲习良可乐，敩学交相资。
但观芹藻长，不恤颜鬓衰。
忽传太学命，飞诏下天涯。
自省草茅贱，岂称廊庙知。
亲友颇敦迫，黾勉趋官期。
生平好古心，或冀伸此时。
偶兹春奠毕，将与诸生辞。
浊酒多如渑，颁贶自守麾。
乡饮久不讲，礼意犹可追。
高阁矗丹槛，公堂焕云楣。
裒衣二百众，齿发叙尊卑。
笾豆俨在列，鹓鸿来有仪。
珍饔荐瑶觞，虽醉尚肃祗。
式燕固云喜，有行尤怆离。
勉旃重勉旃，修业戒荒嬉。
黼绣在德义，金玉惟书诗。
豫章生拱把，群木共葳蕤。
养之得其性，自有凌云枝。
又如甽浍流，不息趋天池。
居乡为闵参，得志慕皋夔。
当令竹帛间，炳炳令名垂。

卿寺方森棘，侯邦屡建旗。
才锋周物理，智烛见神机。
寿远眉毫秀，身康鬓雪稀。
翠筠高挺节，古柏暗增围。
云陛朝升对，铜符夕佩归。
灌苗潜致茂，针瘼坐令肥。
召杜名方重，松乔志所希。
非才学诗礼，多幸奉庭闱。
叶载神龟稳，雏随彩凤飞。
晨昏趋膝下，永着老莱衣。

榜登龙虎亚伦魁，一纪横飞长宪台。
谟议轩昂开日月，辞章雄伟鼓风雷。
朝端已庆明良会，庙论咸推将相才。
一跌云衢成老大，几迁方面叹邅回。
致君事业看霜鬓，经国风猷付玉杯。
驱弩屡惊园令出，引章还喜买臣来。
展坟乍觉青松长，视学追怀绛帐开。
荣满江山增气象，仁霑里闬舞儿鲐。
齐云晚咏难留白，绿野新居欲继裴。
淮海巨藩虽重寄，傅岩须起作盐梅。

朱颜充赋早，苍鬓拜恩归。
烟水鹡鸰聚，霜穹鸿雁飞。
传经金耻富，下笔玉藏辉。
贵仕毋嫌晚，天门受赐衣。

窃禄都无簿领迷，得钱邀客手频携。
春来佳景回三径，雪后晴波满一溪。
岁月易凋青鬓色，尘埃难上白云梯。
烦君枉驾惭荒索，空种梧桐待凤栖。

几年彩笔擅辞场，鬓发相饶色更苍。
千里旧闻称骥𫘧，九霄安得接鸾凰。
醉凭浄几抛乌帽，闲卷新诗置锦囊。
治世莫将公干比，松陵风物胜清漳。

春华急似晓天星，谁得年年鬓发青。
露濯浅深枝上锦，风吹离合水中萍。
吟余金谷香随步，书罢兰亭酒欲醒。
拟把冽泉同一酌，为君林下洗寒瓶。

佳景更同民共乐，俊髦皆集盛飞觞。
花随客醉还成句，柳赠人行欲断肠。
斜月上时霞散绮，暖风来处寝凝香。
华年惜过须心赏，富贵丛身逼鬓霜。

贤守忧劳鬓欲霜，通宵霡霂满吴疆。
五湖水阔鱼龙喜，九曲尘清桧柏香。
更入高乡多{禾罢}䅉，虽当浅处泛艅艎。
为霖事业传家世，润泽应难限一方。

虎邱换得敬亭山，句水松陵数舍间。
天下难如两州好，君恩乞与一身闲。
惭无牒诉烦敲扑，喜有林泉数往还。
犹想朋云隠君子，思归时见鬓毛班。

鬓发年来日向衰，相宽不用强裁诗。
壮心付与东流去，霜蟹何妨左手持。
花发黄鹂巧言语，池开杨柳斗腰肢。
劝君行乐还听否，即是南风苦热时。

识公岁已深，从公非一日。
仰公如重云，庇我贫贱迹。
公归无留意，我处念平昔。
少年喜文字，东行始观国。
成都多游士，投谒密如栉。
纷然众人中，顾我好颜色。
猖狂感一遇，邂逅登仕籍。
尔来十六年，鬓发就衰白。
谋身日已谬，处世复何益。
从来学俎豆，渐老信典册。
自知百不堪，偶未三见黜。
譬如沟中断，谁复强收拾。
高怀绝尘土，旧好等金石。
庠斋幸无事，樽俎奉清适。
居然远忧患，况复取矜式。
汪洋际海深，淡泊朱弦直。
徇时非所安，归去亦何失。
道存尚可卷，功成古难必。
还寻赤松子，独就丹砂术。
恨无二顷田，伴公老蓬荜。

昔过益昌城，莫登君子堂。
驾言念长道，未暇升崇冈。
今闻宝峰上，缥缈陵朝阳。
三休引萝蔓，一览穷苍茫。
微云霭双剑，落日明故乡。
奔驰迹未安，山薮意自长。
漂摇万里外，手把新诗章。
宦游不忘归，何异鸟欲翔。
尘土污颜面，年华侵鬓霜。
何时首归路，所至聊徬徨。
樽俎逢故人，亭榭凝清光。
为我具斗酒，宿恨犹可偿。

二君豪俊并侯家，歌舞争妍不受夸。
闻道肌肤如素练，更堪鬓发似飞鸦。

从事年来鬓似蓬，破车倦仆众人中。
作诗仅比穷张籍，得马还从老晋公。
夜起趋朝非所事，晓骑行乐定谁同。
惯乘款段游田里，怯听骎骎两耳风。

世人何局促，奔走鬓苍苍。
闻道余杭守，独游何有乡。
禅心朝吐月，元气夜生光。
清静安罢瘵，宽仁服暴强。
声名高一世，风采见诸郎。
谒帝朱为绂，还家彩作裳。
经过留画舫，谈笑接清觞。
问讯颜依旧，峥嵘岁自长。
人生真几许，世味不堪尝。
归去闻诗罢，求余却老方。

天之苍苍亦何有，亦有云汉为之章。
人生混沌一气耳，嘿嘿何用知肺肠。
孔公孟子巧言语，剖瓢插竹吹笙簧。
含宫吐角千万变，坐令隠伏皆形相。
我生禀赋本微薄，氤氲方寸不自藏。
譬如兰根在黄土，春风驱迫生繁香。
口占手写岂得已，此亦未免物所将。
方将寂寞自收敛，不受世俗斗尺量。
既知仍作未能止，纷纭竟亦类彼庄。
煎烹心脾擢胃肾，自令鬓发惊秋霜。
嗟子独未知此病，从横自恃觜爪刚。
少年一见非俗物，锵然修竹鸣孤凰。
近来直欲扛九鼎，令我畏见笔力强。
提携童子从冠者，揣摩五帝论三皇。
诗书近日贵新说，扫除旧学漫无光。
窃攘瞿昙剽李耳，牵挽性命推阴阳。
狂流滚滚去不返，长夜漫漫未遽央。
词锋俊发鲁连子，惭愧田巴称老苍。
是非得失子自了，一醉早醒余所望。

平生未省为人忙，贫贱安闲气味长。
粗免趋时头似葆，稍能忍事腹如囊。
简书见迫身今老，樽酒闻呼首一昂。
欲挽天河聊自洗，尘埃满面鬓眉黄。

十载从公鬓似蓬，羡公英气老犹充。
生时别得星辰力，晚岁仍加鼎灶功。
世事不堪开眼看，劳生渐恐转头空。
问公试觅刀圭药，岁岁称觞此日中。

客舟逝将西，日夜西北风。
维舟罢行役，坐令鬓如蓬。
偶从二三子，步上百尺台。
云烟遍原隰，{忄敞}恍令人哀。
山中难久居，浮沉在城郭。
欲学扬子云，避世天禄阁。
浮木寄流水，行止非所期。
何须自为计，水当为我移。
外物不可必，惟此方寸心。
心中有乐事，手付瑟与琴。
夜吟感秋诗，惜此芳物零。
幽人亦多思，起坐再三听。
白驹在空林，瓶罄有耻罍。
尽我一杯酒，愁思如云颓。

相逢十年惊我老，双鬓萧萧似秋草。
壶浆未洗两脚泥，南辕已向淮阳道。
我家初无负郭田，茅庐半破蜀江边。
生计长随五斗米，飘摇不定风中烟。
茹蔬饭糗不愿余，茫茫海内无安居。
此身长似伏辕马，何日还为纵壑鱼。
怜君与我同一手，微官肮脏羞牛后。
请看插版趋府门，何似曲肱眠瓮牖。
中流千金买一壶，椟中美玉不须沽。
洛阳榷酒味如水，百钱一角空满盂。
县前女几翠欲滴，吏稀人少无晨集。
到官惟有懒相宜，卧看南山春雨湿。

群鱼一何微，仅比毛发大。
嬉游极草草，鬓鬣自个个。
造物赋群形，偶然如一唾。
吞舟虽云巨，其乐不相过。
若言无性灵，还知避船柂。

欲就阳崖暖，新开石磴斜。
谁言太守宅，自是野人家。
燕坐收心鉴，冥观阅界沙。
退公长寂寞，外物自喧哗。
缺径移松补，斜阳种竹遮。
白云生后础，孤鹜伴残霞。
破闷时寻鹤，呼眠亦任鸦。
喜闻糟出瓮，屡问菊开花。
古井元依斗，丹砂旧养芽。
蚍蜉频上案，猿狖巧分樝。
客到扁舟远，年侵两鬓华。
心摇挂风旆，眼暗隔轻纱。
强拨横肱睡，来从插版衙。
隠居惭弃掷，胜地每咨嗟。
顽钝终何取，雕磨岂复加。
焦先夙所尚，圜舍恰如蜗。

厌居华屋住东庵，真味全胜食荠甘。
多病维摩长隠几，无心弥勒便同龛。
误游田舍空成笑，谬入僧房即欲参。
风霁不知吹有万，月明聊共影成三。
斋如小舫才容住，室类空囷定不贪。
拥褐放衙人寂寂，脱巾漉酒鬓𩭹𩭹。
画囊书帙堆窗案，药裹瓢樽挂壁蓝。
檐竹风霜曾不到，盆花蜂蝶未全谙。
公余野鹊惊初睡，宾醉佳人笑剧谈。
劝客巨觥那得避，和诗难韵不容探。
晓来霏雾连江气，冬后温风带岭岚。
去国屡成还蜀梦，忘忧惟有对公酣。
终身徇禄知何益，投檄归耕贫未堪。
借我此庵泥药灶，古书鸿宝试淮南。

井底屠酥浸旧方，床头冬酿压琼浆。
旧来喜与门前客，终日同为酒后狂。
老大心情今已尽，尘埃鬓发亦无光。
江南留滞归何日，万里逢春思故乡。

深宫美人百不知，饮酒食肉事游嬉。
弹丝吹竹舞罗衣，曲终对镜理鬓眉。
岌然高髻玉钗垂，双鬟窈窕萼叶微。
宛转踯躅从婴儿，倚楹俯槛皆有姿。
拥扇执拂知从谁，瘦者飞燕肥玉妃。
俯仰向背乐且悲，九重深远安得窥。
周生执笔心坐驰，流传人间眩心脾。
飞琼小玉云雾帏，长风吹开忽见之。
梦魂清夜那复追，老人衰朽百事非。
展卷一笑亦胡为，持付少年良所宜。

羡君耽读书，日夜论今古。
虽复在家人，不见释手处。
意求五车尽，未惜双目苦。
蓬莱倚霄汉，简册充栋宇。
学成擅囷仓，笔落走风雨。
破笼闭野鹤，短草藏文虎。
鬓须忽半白，儿女无复乳。
知君不能荐，愧我终何补。
偶来相就谈，日落久未去。
归鞍得新诗，佳句烂如组。
古风弃雕琢，遗味比乐府。
且复调埙篪，泠然五音举。

我归万里初无宅，凤去千年尚有台。
谁为绕池先种竹，可怜当砌已栽梅。
囊资只数腰金在，归计长遭鬓雪催。
欲就草堂终岁事，落成邻舍许衔杯。

墙北史居士，挂冠心转闲。
顶开人共怪，神去夜深还。
白雪微侵鬓，丹砂久驻颜。
从君欲问道，何日径开关。

谁唱残春蝶恋花，一团粉翅压枝斜。
美人欲向钗头插，又恐惊飞鬓似鸦。

橘红安稳近谁传，鬓雪萧骚久已然。
梅柳任教修故事，蚕丝聊与祝新年。
敲门贺客辞多病，守岁诸孙听不眠。
粗有官酤供夜饮，一瓶浑浊且称贤。

永漏侵春已数筹，地炉犹拥木绵裘。
无心岂畏三尸诉，爱日还惊一岁休。
故国二千空醉眼，新年三十恰平头。
光阴未用相敦迫，领取衰翁两鬓秋。

几年流落向天涯，万里归来两鬓华。
翠袖香残空浥泪，青楼云渺定谁家。
佳人已属沙咤利，义士今无古押衙。
回首音尘相沉绝，春莺休啭沁园花。

溪流贯清江，湍濑亘百里。
龙蛇几盘纡，雷雨忽奔驶。
石横渠状穿凿，怪力祖谁氏。
突如见头角，虎豹或蹲峙。
横杠互枝柱，小艇俄纷委。
蘋藻翳泓澄，松竹荫崖涘。
两山束鸟道，侧岸数鱼尾。
缭然閟深幽，梵字叠危址。
锺呗杂滩声，亭台森水底。
凭栏几游目，杖策时临履。
酒杓间茶铛，棋枰延昼晷。
放怀得天倪，清啸谢尘滓。
忽忘儿女缚，似接嬴秦子。
顾予拙谋身，霜鬓飒垂耳。
雅意在延龄，丹砂夙充饵。
焉得兹结庐，帐念远桑梓。

一邑临襄汉，青衫正少年。
二毛侵鬓髪，披雾始窥天。
三接龙光远，曈昽白日边。
四门方杂还，羔雁贲林泉。
五斗安微禄，虽贫志浩然。
六韬聊自试，有策佐平燕。
七札穿强弩，诸君必凯旋。
八荒驰贡篚，恩旨罢戈鋋。
九九期君用，惭非命世贤。
十官何敢望，于此卜归田。

楚水绿涵天，群山霭而秀。
君行当何之，我谒惭已后。
轻舟翻然来，喜气泻襟袖。
问知道途远，惊我形容瘦。
骎骎光景驰，暮夜逐清昼。
嵩衡犹可秃，须鬓岂长茂。
惟其寸心在，皎日经宇宙。
持荪可相慰，不必倾醇酎。
君家多冠冕，煜煜五公胄。
声华满天都，名字在英彀。
登科况肩随，两纪词场旧。
谁云班荆乐，却叹掺袪骤。
荆民日安堵，汉政多寛宥。
饮酒祝无何，千篇迟归奏。

羌儿吹笛作龙吟，中有太古之纯音。
伊人已死笛仍在，千古月明江水深。
谁知巧匠寻山谷，蹙踏溪云采明玉。
云谷之竹色黯黯，浅紫轻红花映雨。
正声隠显初无端，造化推移指法间。
黄锺妍美霜朝暖，无射凄凉暑月寒。
轺车走遍天南北，此笛此声何处得。
韬之湘竹川锦囊，广坐聊持衒宾客。
弘农学士九尺长，颊颧山起鬓髯张。
从容奏罢阳春曲，气衰坦腹眠绳床。
由来雅器自有合，不与教坊管弦杂。
君不见开元名臣宋侍中，手挥羯鼓疾如风。

古窦鸣幽泉，苍崖结虚宇。
六月期客游，披襟苦徂暑。
开窗弄清浅，吹鬓疑风雨。
不见白使君，烟萝为谁语。

闻说宫花满鬓红，上林丝管侍重瞳。
蓬莱咫尺无由到，始信仙凡迥不同。

薛九三十侍中郎，兰香花态生春堂。
龙盘王气变秋雾，淮声哭月浮秋霜。
宜城酒烟湿羁腹，与君强舞当时曲。
玉树遗辞莫重听，黄尘染鬓无前绿。
我闻襄阳白铜鞮，荒情古艳传幽悲。
凄凉不抵亡国恨，尘中苦泪飞柔丝。
洛阳公子擎银觞，跪奴和曲生辉光。
茂陵旅梦无春草，彤管含羞裁短章。

莫叹鬓如雪，且教心似灰。

远宦风波隔，归期岁月频。
天形孤鸟晚，烟色大江春。
驿路向山郭，船樯留估人。
高台望不极，空使鬓华新。

旧草闲看即自卑，圣朝空道苦于诗。
高才眩望如明逸，新句无因似谓之。
淮甸月华欹枕静，秣陵春色按鞭迟。
邯郸独步西施笑，落得星星两鬓丝。

庭中嘉树发华滋，可要螳螂共此时。
翼薄乍舒宫女鬓，蜕轻全解羽人尸。
风来玉女乌先转，露下金茎鹤未知。
日永声长兼夜思，肯容潘岳到秋悲。

杀青和墨度流年，饱食无功鬓飒然。
却忆侯封安邑枣，不能兄事鲁褒钱。
千峰月白猿啼树，六幕风高鹗在天。
招隠诗成谁击节，愿倾家酿载渔船。

一辞銮署守英蕃，两见庐峰媚翠樽。
政懦每怜民若子，岁丰还喜稻成孙。
离愁且饮闲人酒，密对须求长者言。
入奉清朝同一德，晨趋岂叹鬓霜繁。

诗题：九日首句：节物惊心两鬓华。

诗题：九日登尧山书事首句：满头黄菊鬓毛斑。

平川汹汹经南国，匹练横拖半天碧。
洪澜巨浪之中央，忽见颓嵬太古石。
此石由来几许时，混元一气初开辟。
神功割破混沌胎，划落半空随霹雳。
非鼋非鳌不可辨，有若神龟见踪迹。
精刚不待娲皇錬，浑朴宁从巨灵擘。
我知神物本天性，推移运转非人力。
当时大禹走天下，驱至九江为纳锡。
万牛攅车载不动，鐡轴峥嵘自堆积。
秦皇鞭山移四海，怒视不能移咫尺。
至今独立犹惊人，地志山经不能测。
千灵万状谁复知，一片坚顽粗可识。
昂头突出翠涛中，跪足横蹯九泉脉。
劲壳纵横窦穴穿，当心一搭莓苔黑。
渊潜不见曵尾状，日烁犹惊负图色。
青髯剥落向何处，秋草绥绥晨露滴。
劲徤曾支玉女床，斓斑似点乖龙额。
渔翁未网先自骇，灵蓍欲伏安可得。
鼋鼍缩首不敢近，虾蟆巡行夜战惕。
岁冬大寒百圣伏，圜圜劲势无欹侧。
风磨霜錬无日休，髪鬓皴痕成兆坼。
负才不免刳肠累，至珍惟藉天公惜。
灼以炎皇之火精，衅以少昊之金液。
神钻鬼卜不见形，阴阳造化无遗策。
大哉龟者物之精，岁久已化为真形。
有时月黑无人夜，绕岸光芒芒自生。
下骇深潭怪蜃窟，上应中天玄武星。
万众森森下相向，来决吉凶真伪情。
奸狐妖鼠已破胆，山魑野魅见亦惊。
波神吞气不敢喘，四面长漪铺席平。
吾闻溪老记往岁，半夜风雨来冥冥。
剨然曵转大潭左，百里震惊如雷霆。
妒憎摧折虽万状，崔嵬孤高终自灵。
吁哉天地至奇物，何为流落于江城。
铜马犹闻标汉殿，神羊昔亦驯尧廷。
便当推置玉堂上，古貌岌岌无欹倾。
奸臣猾竖作狐媚，见之頳面先吞声。
凶荒水旱必可卜，仓卒变怪皆先明。
匈奴丧魄万里外，慉缩不敢窥天兵。
龟乎龟乎用不用，壮士与尔同死生。

武库精兵接混茫，挥犀余论意何长。
丹台此日归仙籍，紫极他年记道场。
暂别鬓毛浑老大，再来风月愈凄凉。
不须陨涕悲邻笛，亦对松筠为感伤。

一别湖湘二十秋，飘然覉旅复萍浮。
冰霜入鬓殊非壮，星斗罗胸却似愁。
浊酒放歌朝拊髀，青灯苦学夜悬头。
惟应此乐无穷已，滚滚沧波尽即休。

野阔天长入望青，眼中虚豁到鸿冥。
偶从楚俗来同乐，下视湘江笑独醒。
风紧水光时蹙练，日斜山影半回屏。
扁舟过此方年少，老矣重来鬓渐星。

日过鳌山三丈红，陈编相对鬓如蓬。
朱门请谒无时了，且访东邻慢{施方=讠}翁。

宫城北转乱蝉嘶，乔木阴云水满陂。
一阵风来掠华鬓，江湖清兴有谁知。

四明山水东南表，海鳌背上三仙岛。
丽谯高逼斗牛寒，一曲梅花万家晓。
太守文章建安骨，爽气冷侵寒月窟。
黄堂水洗火符空，明光却拥荷囊笏。
有客醉园双鬓老，宦情文思如秋草。
紫云梦断玉龙飞，年年送客西城道。
曾是野亭同问柳，绮裘纱帽金船酒。
长安宫阙九天边，肯为江蓠回首否。

去路鶱腾逼紫霄，何年凫舄堕王乔。
暗峰藏雨皆龙窟，灵草含霜半药苗。
已觉山衣云扑扑，还疑风鬓雪潇潇。
扪萝更上岧嶤顶，下视沧溟百水潮。

闻说天台太守家，全家日日在烟霞。
壶中夜酿梦云分润，洞里秋香玉弄花。
四郭青山连市合，一江寒水抱城斜。
紫芝黄鹤应相识，梅福年来鬓欲华。

我将行西城，曲指计日月。
汝来今几时，已卜钱塘别。
吾衰况多病，冉冉鬓已雪。
安能久去汝，漫自投羁绁。
田园苟可饭，声利非吾屑。
与汝归去来，相看至耆耋。
苍茫尚无涘，空复愁如结。

秃鬓胡雏色如玉，颊拳突起深其目。
鼻头穹隆脚心曲，被裘骑马追鸿鹄。
出入林莽乘山谷，凌空绝险如平陆。
臂鹰𫄬犬纷驰逐，雕弓羽箭黄金镞。
争血雉兔羞麋鹿，诡遇得禽非我欲。
莫怪小儿敏捷强，老宿胡人以此为风俗。

驾言将西征，呼仆问行李。
吾行无所苟，虽远亲则喜。
痴儿不知事，饮血泪如水。
忆昨唐许边，逋逃聚蜂蚁。
巅崖寄巢穴，绝险不可迩。
扑灭无先几，捕督误诏旨。
是时寡妻病，吾计或可止。
君曰无妾私，促装勉行矣。
妾病虽云危，姑慈有足恃。
是身如浮云，永诀或此始。
一马才登途，渠魁头挂市。
犹虞未宁归，走讣忽在耳。
羁栖二十年，粱肉饱有几。
单车行四方，岁月几万里。
私居乃如寄，方此还之彼。
爱君能知分，嗜苦同甘旨。
誓欲相厥成，完百无一毁。
中流即我弃，我恨无涯涘。
家贫未能去，顾惜尚壮齿。
含愁复于行，嗜禄祇自鄙。
悠悠涉清汉，欲往辕更柅。
沧浪照颜面，不与旧相似。
蓬鬓生雪霜，龟胸点泥滓。
骄阳恰中伏，旱魃方哆侈。
山川惜阴雨，我稼病未起。
高堂蔽重帘，捉扇衣屡褫。
乃兹趋长途，登降遍峛崺。
简书况有限，暮晚未担弛。
山名初外朝，岌嶪超众岿。
晴天出万象，扰扰谁经记。
滥觞一拳多，结构五丸累。
蛟龙跨鸿蒙，殿阁耸碨礧。
或植如剑戟，或覆如釜锜。
或视而错愕，或行而迤逦。
或大而无当，或立而不倚。
干平七峰老，秀拔匪众比。
耆旧今所贵，瞻言但擎跽。
马息联八叠，培𪣻看冈屺。
篮轝劳攀牵，卒饿弗克仔。
肺声几成雷，背汗欲濡轨。
吾疲尚能徒，走骤托杖履。
岂不有林木，日昼方如毁。
晓行怯雾露，夜涉愁蛇虺。
屋颓茇穷阎，鱼馁饭干米。
田功微粱稻，圃学蕃麻枲。
截筒户割漆，剥楮人抄纸。
千枫立青冥，万竹秀披靡。
时时得流泉，濯溉移日晷。
清音有可乐，往往中宫征。
孰谓彼房陵，千家住清泚。
神仙隠九室，绰约如处子。
安眠费春秋，官爵弃敝屣。
宝公浮杯来，宴坐有旧址。
甘雨随众缘，凶年作蕃祉。
欲游嗟不遑，怅望祇悬企。
东西更多山，小大或亿秭。
未经夏禹凿，想待愚公徙。
横梯险相联，曲栈危半阺。
避就为俛眉，循缘或颠趾。
女娲高第一，仅去天尺咫。
黎明登其颠，星宿可俯视。
扶桑出晓日，洞彻及表里。
丘陵杂茧栗，草木浮糠秕。
补天闻故老，岂或有此理。
天之于空虚，一大器而已。
物或有不完，补之非天耻。
酒觞荐明诚，感叹至横涕。
留停仰妫墟，欲至更逶迤。
烟岚相薰蒸，暗黯常及巳。
杂民久熏陶，顽吏傲鞭棰。
令人愧满面，虞舜昔居此。
商洛不十舍，惄焉想黄绮。
奔驰浪南北，僶俛惭禄仕。
纷纷昨夜梦，慈母倚门俟。
愿骑双鸿鹄，更挟四𫘧駬。
言乘溪上舟，出宿城边址。
峰峦欲飞去，峭拔陵天委。
神奇杂鬼怪，巧绝非劂剞。
龙盘秦世松，玉滴尧时髓。
波澜杂云雾，莽苍在隠几。
平生贪幽胜，短桨行复舣。
一滩复一碛，却望无首尾。
崭崭边傍石，出没竞谲诡。
细垂一丝缕，大作十虎兕。
冲撞非雷霆，震荡岸欲圮。
鼋鼍不能游，蛟蜃得所恀。
悬流落千仞，急疾过发矢。
浮生真如叶，转足见生死。
篙工相号呼，熟视但如砥。
谓予且从陆，厥计亦非是。
吾生自有分，纤悉不在己。
缅思濠上鱼，载顾山梁雉。
未能脱缰锁，可恨讥𬬻锤。
孔卧弗煖席，禹行尚乘櫑。
所惭一无补，虚冒恩私被。
夜凉泛明月，不寐对潇洒。
凤林莽何处，草木秀嶷嶷。
槎头缩项鳊，不减河鲂美。
习池今可游，尊酒慰劳只。
鸿雁杳未来，将诗寄双鲤。

故人咫尺水东头，我欲见之心悠悠。
有足欲往不自由，形骸静对鶑花留。
我思肥陵昔之游，云雾密锁城上楼。
把酒待月生海陬，月到行午醉未休。
濡须南池水中洲，脱帽散发寻渔舟。
夕阳扶栏持钓钩，白蘋风起寒飕飗。
别来纷纷几春秋，彼此待尽栖林丘。
滴泪落水东争流，肺肝虽大不容忧。
残息乃复如悬疣，得官相望真如囚。
李夫子，借使复得把酒与子饮，其乐还如昔时不。
我今鬓发已丝志已偷，力不能前钝如牛。
泡浪亦悟吾生浮，尚壮欲以华簪投。
日月逐逐同传邮，何用自与身为矛。
我歌草草子须酬，欲读子歌销我愁。

悠悠章江柁，复自姑孰北。
此身与此水，日夜俱无息。
关关林中鸟，软语如相识。
杨柳枝叶长，青青祇如昔。
惟予鬓间发，种种添新白。
开尊泛溪水，宛转随山色。
四方本予志，夷险非我恻。
挂帆出长江，万里追鹏翼。

邂逅吾所乐，爰复惜分携。
系帆且少留，聊慰吾所思。
嗟我行老矣，志意非昔时。
鬓毛黑如漆，种种今如丝。
譬如七年牛，力乏气亦衰。
嗫嚅食青刍，欲往脚自迟。
爱子齿未壮，骨骼超等夷。
轩昂宇宙间，万里惟所之。
举足我即到，宁复论华夷。
行矣尚勉旃，卒慰吾所期。

轻舟入深川，钝驹陟高山。
胡为弃安乐，轻去趋险艰。
一身事业荒，双亲鬓发斑。
思之不远虑，览照胡为颜。

两鬓萧条今更衰，茱萸祇似去年时。
甘从彭泽渊明醉，未肯牛山丘据悲。
泛菊想公多乐事，及瓜如我有归期。
须穿略彴行松径，尚见芙蓉出槿篱。

短衣瘦马去从军，辛苦知君祇为贫。
丝绶戏拈五两去，桂华志取一枝春。
持书关内大丞相，寄语渭滨贤主人。
种种别时双鬓发，萧条今日总如银。

起照青铜已鬓斑，早衰不似旧容颜。
尘埃苒苒行其野，霜雪纷纷陟彼山。
稍忆辍耕栖垅上，不堪待罪久行间。
阳台自笑云无定，华表应疑鹤未还。

剪彩微茫比丝发，雕金焜晃映蝉貂。
鹓鸾破晓趋丹禁，雨露迎春下九霄。
花映上尊非索寞，雪侵余鬓自萧条。
读书终日不知味，恰似在齐闻舜韶。

东湖九日水如冰，画舫还寻孺子亭。
雨后断云归冉冉，天寒孤雁去冥冥。
兰苕散漫池塘远，松竹参差岛屿青。
贪惜上恩归未得，自怜双鬓欲垂星。

山谷生云作风雨，楼台映日贴烟霞。
危峰熊耳倍千丈，废堞虎遥今数家。
野外小桥丹作水，潭边仙菊雪开花。
隆寒大热三经涉，世事催人早鬓华。

水涉山行歧路长，思亲一夜鬓毛霜。
纷纷枝上慈乌宿，肃肃云中鸿雁行。
活计一行随梦幻，生涯好去老耕桑。
知君合续南陔赋，万里因风数寄将。

驱马悠悠何所之，岘山南去习家池。
莲花可爱肌如雪，鸥鸟何为鬓亦丝。
一叶林头秋到处，片云溪上雨来时。
公方紫绶金章贵，可要山公白接{罒离}。

我辰邂逅得朱明，一离阴邪一点生。
蓬矢尚存随薄宦，龙驹已老怯修程。
鬓毛久似安仁白，神气初惭卫玠清。
南郭丈人慈爱并，远分珠玉助光荣。

日就妻孥问药囊，镜中自笑鬓毛苍。
诗编欲乞闲方记，茶面亲题病未尝。
饮量无涯倾北海，风情不薄念东阳。
终篇未尽相望意，洗耳风前迟报章。

十年翰墨共萤窗，万里忧勤鬓欲桩。
薄宦鹿埃寄南国，归心日夜度重江。
春风喜咏棠阴秀，夜月愁看雁影双。
病眼相望劳不彻，书来聊得此心降。

暑热炎炎起道途，霆雷一阵出山隅。
雨吹细点沾须鬓，风卷轻寒上发肤。
但使田畴终润泽，敢言车马久泥涂。
天时信有丰年意，笑语轻便共野夫。

曲岸沧洲一水涯，轻舟欲访戴逵家。
城隅寂淡梧桐月，溪岸萧骚芦苇花。
润泽便知年事足，清明更爱晓晴佳。
园林已有春来信，笑看浮生鬓欲华。

相望冰壶江水滨，渴心枯涸欲生尘。
忽逢使节何胜喜，又说宗乘得愈真。
鬓里雪霜经岁有，眼前风浪与时新。
茫然未有归田计，愧以穷通问故人。

九日独登城上台，南山望尽祇尘埃。
黄华虽富纷纷菊，绿蚁谁同滟滟杯。
时节独催双鬓雪，利名还见此心灰。
池阳星子多朋旧，能有音书万里来。

扁舟满眼送波涛，一夜霜华上鬓毛。
雨脚已收朝日薄，潮头忽上晓风高。
江山须信游人乐，簿领还知俗吏劳。
见说指挥功利白，余才今见解牛刀。

欲寄予声无使还，平安始见一书间。
偶从淝水经淮水，应对龟山忆蜀山。
浮世并知俱物役，利途曾复见人闲。
每言庾信愁难解，果道安仁鬓已斑。

曾侍灵芝九日觞，登高从此共凄凉。
故乡江外烟波阔，上国云中道路长。
世事祇催蓬鬓雪，秋风不减菊花黄。
坐看鸿雁天涯远，甘醉茱萸盏面香。

万事无庸轻是非，扁舟吾与子同归。
不知心逐征云远，安得身先去鸟飞。
月入江湖生夜色，风吹花木长春晖。
鬓毛每笑多新雪，衣带频惊缓旧围。

迟明骑马听鸡号，雾露纷纷上鬓毛。
烟宿平芜疑远水，风鸣高木听飞涛。
暖回宿草春初见，光动扶桑日欲高。
横笛一声还出牧，稚儿无不笑吾劳。

百年流转笑浮生，忧思随时苦未宁。
心胆爱君长似水，鬓毛如我欲垂星。
春风半夜烧灯院，腊雪穷年祭酒厅。
梦寐旧游如昔日，可怜庭柏自青青。

老年离别欲心折，不似旧时少年时。
人世匆忙疑是梦，鬓毛感慨欲成丝。
刚严碧玉方无玷，润泽黄丝席有仪。
观物似公长在眼，祝公千岁比灵龟。

玉壶寄酒来三岛，蓬鬓持杯学八仙。
诗句剪裁挥翰墨，赏心飞舞度林泉。
秋风会圃寻霜实，明月归舟载锦鲜。
甘倚白云穷一醉，为公吟尽洞中天。

苒苒征衣冒晓霜，客心衰寂鬓毛苍。
故人行李来江外，游子飘蓬念异乡。
言失筌蹄知意得，醉遗簪绂觉形忘。
青衫四十犹羁旅，叹息泥沙困乘黄。

数烛知归日，思家似老人。
此凡三锁宿，今复一经旬。
猛着棋销日，深凭酒送春。
萧条双短鬓，半夜总如银。

邂逅还相见，殷勤复自陈。
三千大千界，八十二年人。
衲衣云水旧，头鬓雪霜新。
手种庭前柏，如今大似身。

往复何为者，功名安在哉。
茅心迷簿领，蓬鬓老尘埃。
鱼蠹生书帙，蛛丝在酒杯。
渊明缘底事，苦死赋归来。

饮极人之乐，余心反自伤。
气因人愤激，情与酒飞飏。
泪落侵双鬓，愁多郁寸肠。
空赢山简醉，不似乐天狂。

淫雨宿萧寺，白云思楚山。
病催颜色老，泪裛鬓毛斑。
流水终何事，飞禽倦未还。
梦归无别处，鹫岭凤林关。

鬓发非蓬草，秋来亦自衰。
简书公迫促，岁月细推移。
见客簪裳懒，登楼杖履迟。
故园松菊在，归计定何时。

月行正几望，露润欲为霜。
箕斗能符契，桑蓬可感伤。
少时材独出，老去德方将。
看取华亭鹤，何嫌发鬓苍。

燕拂低枝出，鶑寻接叶藏。
地平山影薄，溪急水声长。
零露湿人鬓，飘风吹我裳。
道边花更好，还亦似河阳。

后生戒轻侮，初学慎嬉游。
亲膝今霜鬓，家风祇布裘。
诗书起门户，文字取公侯。
十上才犹拙，知音为汝忧。

簿领纷相压，尘埃懒未堪。
轻阴人割麦，微雨客忧蚕。
照水荷衣薄，迎风柳鬓𩭹。
微吟聊自释，一梦满江南。

久别西山夜，每怀横水春。
珪璋元自合，手足更相亲。
颇笑曾参鲁，尤知管仲贫。
酒行修水石，诗就写松筠。
薄宦分南北，浮生共屈伸。
往来俱日月，出入见参辰。
驿骑归何晚，邮书寄稍频。
离群初会面，话别故伤神。
束缚随时世，低徊丧本真。
点衣尘土旧，侵鬓雪霜新。
蝴蝶南华梦，芭蕉居士身。
几时江海去，相看老垂纶。

老大愁相别，纷纷鬓欲斑。
雨封明月峡，水碍白盐山。
迢递看持节，逡巡听赐环。
西江如箭急，数寄尺书还。

绿发犹年少，衰颜苦病多。
阴寒伤物色，淫雨蠹天和。
杯酒开寥落，灵蓍问𫐘轲。
凋疏头鬓乱，欹侧齿音讹。
苒苒时难得，纷纷日易蹉。
荆蒿太狼藉，圭角未消磨。
废弃今如此，云为竟若何。
嗟伤仁者远，幸望故人过。
腊意生幽径，春心漾绿波。
几时樽俎共，烂醉听清歌。

露下风高头鬓凋，愆阳不雨肺肝焦。
短窗竟日添憔悴，座榻无人问寂寥。
点缀诗篇空夜夜，封题药裹自朝朝。
重云苒苒蓬瀛隔，步武相忘万里遥。

幕府开雄盛，朋游望俊髦。
双松鬭冰雪，一鹗出蓬蒿。
春雨吟花蒂，秋霜擘蟹螯。
山川留翰墨，天地入风骚。
感慨惊多变，微生病一号。
酒卮余寂淡，诗笔惠英豪。
忧思生心腑，尘埃上鬓毛。
簿书今日困，道路此身劳。
小雨开濡滞，清飚散郁陶。
小亭山可见，由此欲登高。

月魄才生夜，春风恰到时。
异乡愁对酒，深院静论诗。
道路嗟吾老，云霄恨汝迟。
莫言明日别，徒益鬓边丝。

少陵气忠勇，毫发见声诗。
卫稷心丹破，穷途鬓雪垂。
兵戈灵武道，风雨耒阳时。
不及明君用，空余后学悲。

憔悴蓬门学，尘埃布褐身。
一官偶今日，相顾守吾贫。
上国恩波重，高门鬓雪新。
岂无忠孝论，子细遗良人。

去去不遑息，栖栖何所归。
红尘伤客鬓，白露点征衣。
风雨晴时少，山川平地稀。
梦魂留不得，一夜到庭帏。

叹息医工拙，矜嗟旧疾牢。
衰容虽冻雀，烈气尚惊涛。
羁旅双尘鬓，尘埃一布袍。
远乡滋味恶，空益梦魂劳。

荥阳知汝已还都，未得陈桥别后书。
头鬓不干霜雪事，冬来一似草雕疏。

朝雾苍茫暮雨低，恰如梅子欲黄时。
三分半是行人泪，莫怪行人鬓已丝。

系马却行海上滨，夜寒孤月故随人。
自怜不及溪心月，正照萱堂鬓雪新。

天地悠悠共故乡，鬓毛苒苒几星霜。
的然积翠家风好，行矣黄龙山路长。

纱帽筇枝鬓发苍，笑谈中夜共寒缸。
诸人不用称居士，我是彭公不姓庞。

投老不堪行路难，衰迟久合老田间。
雪霜一意催蓬鬓，尘{土盍}多方污病颜。

鬓毛垂雪欲毵毵，道路风波老不堪。
系缆短亭聊自慰，青山数点见江南。

汝阴先生学虽兴，官职冷静真如冰。
门前鸟雀可罗网，甑中埃墨随炊蒸。
收拾人才妙长养，落笔虽误犹成蝇。
至于败群亦不受，画脂徒费知难凝。
从来说详富学海，发挥春秋破晻暧。
仲舒玉杯足瑕颣，中散珠船不光彩。
著书固知非一日，作诗又欲重千载。
公卿争迎为上客，信知淮楚文章伯。
应许曹参避正堂，未甘贾谊虚前席。
男儿富贵固有时，如何宦达微愆期。
衮衣绣裳毕竟在，祇是即今髭鬓改。
平生耿介性不容，凛凛劲节凌秋风。
金华中丞最称赏，惜也未老先龙钟。
去人阖棺命云促，浮生瞬息风中烛。
华萼飘零不得归，涕泪数行悲手足。
顾予未放雪满颠，乞得清颍如升仙。
喜闻故人在学校，宛若见面初开笺。
扬州骑鹤未足羡，便欲共醉花中间。
西湖风景事事好，不似吴越惟无山。
海棠方恨我来迟，君欲归去将何之。
期向圣时同尽瘁，况复交情淡如水。
他年若和傅说羹，免使盐梅鼎颠趾。

老骥如龙久屈盘，追风消得用金鞍。
即今将相多同榜，自古神仙有法官。
病起纵惊秋鬓改，诗成犹伴夜珠寒。
他时直上三千里，愿看云天一整翰。

少谈奇字客长安，妙斲无人得郢墁。
两鬓已秋陪后进，十年如梦守前官。
竹延西角东须遍，梅发南枝北尚寒。
从古晚成终大用，扶摇行见海鹏抟。

泛洒从夸雨点匀，九天宫阙自无尘。
五更玉勒争门入，十里珠帘夹道陈。
薄宦即今双鬓改，从官还是一番新。
须知鸾驾重涓日，不似春秋四卜辛。

政事相传旧有经，为州前后半台星。
岁教诸县无公事，雨使佳人上使厅。
太守未甘双鬓白，西湖惟欠远山青。
经过况有风骚将，乞取篇章作画屏。

冉冉年光逐闰移，厅闲宾客坐多时。
主恩未报空持橐，军政无妨数举卮。
潘鬓雪霜何太早，傅岩霖雨不应迟。
颔珠竟被君探得，正值骊龙睡不知。

春渚秋潭不可寻，回头城郭碍高林。
但知自白三分鬓，更与谁论一寸心。
红粉泪痕消片玉，故人情分重千金。
临岐不忍醒时别，一任玻瓈酒盏深。

妆阁无端画月黄，见他闲淡转苍忙。
陇头惆怅经年别，衣上殷勤尽日香。
期刻莫将蓬鬓插，思量消得瓠犀尝。
若教梵竺诸天有，何必龙华引象王。

共月新成榜字黄，使君霜鬓未须忙。
春前腊后千回顾，天上人间一分香。
庄子梦魂休道识，太公牙齿要须尝。
论功纵在姚黄下，果子花中合是王。

秋声秋色总无聊，千里相思鬓欲凋。
独遶曲廊花院闭，夜深灯火雨萧萧。

富贵从来我自知，商岩霖雨偶愆期。
祇应须鬓年来改，不及高宗梦里时。

禅翁自说逢迎懒，向此开轩最所宜。
地僻风尘非我事，夜深水月几人知。
沈观万境皆无物，笑指三乘亦有为。
行客暂来良自省，不堪勤瘁鬓成丝。

吾闻廖夫子，名大不得睹。
读书尽五车，行义拔前古。
聚徒从妙龄，所至变邹鲁。
身虽甘陋巷，志欲望伊吕。
风云苟超腾，名教当有补。
蹉跎鬓毛改，寸禄晚方取。
青衫适南营，素幔归湓浦。
秋原起新陇，寂寞一抔土。
悲歌动闾里，清血洒如雨。
兰玉已含芳，行看秀庭户。

朝日未出海，杖藜适松门。
老树暗绝壁，萧条闻哀猿。
迤逦转谷口，悠悠见前村。
农夫争道来，聒聒更笑喧。
数辰竞一墟，邸店如云屯。
或携布与楮，或驱鸡与{犭屯}。
纵横箕帚材，琐细难具论。
老翁主贸易，俯仰众所尊。
区区较寻尺，一一手自翻。
得无筋力疲，两鬓埋霜根。
吾乡东南会，百货常源源。
金镮衣短后，群奴列昆仑。
通衢旅犀象，颠倒同篱藩。
鲛绡与翡翠，触目亦已繁。
少壮供所役，耆年卧高轩。
翁今处穷独，未易听我言。
且当具盐米，归家饭儿孙。

多病侵寻鬓已霜，昔年交友半殊方。
吴台松柏今何似，想见龙蛇数尺长。

崖根乌蜜已先尝，从此知君鬓不霜。
应笑吾曹事枯槁，山中危坐独休粮。

高楼百尺修木尾，对面南山翠相倚。
凭栏谈笑青云里，秋标摩空日色死。
海风萧萧东万里，吹襟洗鬓清如水。
下视黄埃浊波起，车马纷纭只蝼蚁。

公年五十余，须鬓黑如漆。
朝廷方进用，未是挂冠日。
又非力不任，数以身自乞。
人疑徇虚名，今也践其实。
萧然巢许姿，臭腐视冕绂。
东南富人材，卿相近间出。
急流能勇退，千古未有一。
贤哉谢夫子，趣尚真不屈。
腾装岭外远，归棹江边疾。
故乡何日到，清暑坐华室。
荔包杂红紫，茶品分甲乙。
岁时会亲宾，左右列图帙。
回头烟瘴地，挥手风波窟。
天将劳以生，乃独取闲佚。
观公眉宇秀，凛凛有道骨。
当为地上仙，不是笼中物。
我亦素有心，贱贫嗟汩没。
鸿鹄羽翼成，高飞脱罗罻。
鹪鹩未有巢，侧目空自失。
短章健公决，行且营蓬荜。

金乌翩翩玉兔驰，流光上下矢发机。
人生于其间，都无百岁期。
乐府旧传金缕衣，劝言须惜少年时。
我今为君一歌之，酒行到君君莫辞。
朱颜绿鬓不行乐，白头面皱将何为。
晋时八达唐李白，以饮驰名君所知。
何须自苦惫，方得为英奇。
荣华有分难力取，可笑苏秦空引锥。

骤雨行荷叶，嘈嘈如语言。
高斋正薄暮，宴坐不知喧。
极静开心地，新凉入鬓根。
交游何用绝，自罕到吾门。

睡起西风掠鬓轻，萧然庭院晚寒生。
浮云便作飞鸿意，细雨仍兼落叶声。
物不求余随处足，事如能省即心清。
山林朝市皆相似，何必区区隠钓耕。

纷纷柳絮入帘飞，正是酴醾花发时。
断送日长惟有睡，留连春去可无诗。
狂鞭迸笋偏当户，绿叶成阴巧覆墀。
百舌声中斜照晚，翛然衰鬓任风吹。

曾浮轻舸下长江，依旧东风卷绿杨。
往事山川空满目，新年须鬓欲成霜。
烟尘莽苍随长路，云日萧条隔旧乡。
膂力四方男子事，不须弹铗苦悲伤。

历下攀游今几年，相逢颜鬓觉苍然。
西齐美锦窥诗轴，北郭浓霞入酒船。
别思忽随春浩荡，还期已过月团圆。
君家早有为霖望，莫学隆中但稳眠。

青山望不极，落日意偏孤。
生计一瓢足，秋风双鬓枯。
顾予兰纫佩，笑子帛缠须。
别有相同处，胸中万顷湖。

金房此去路几千，石濑齿齿秋风前。
丝侵两鬓老不言，竹实已空饥凤眠。
匏笙吹作别离曲，土坏渐异思诸贤。
革屦练服何萧然，木阴缓步寻双泉。

早识江西黄仲光，兀然相对鬓毛苍。
口陈仁义何明白，日欲经纶孰抵当。
田老讴吟知盛德，心交隔阔想余芳。
方今天子求才艺，云有锋车降宠章。

隠几萧条戴鹖冠，强移栖息一枝安。
重阳独酌杯中酒，醉把茱萸子细看。
羞见黄花无数新，当令美味入吾唇。
久拼野鹤如霜鬓，何用浮名绊此身。

腐儒衰晚谬通籍，齿牙欲落真可惜。
沧浪水深青冥阔，山鬼幽忧雪霜逼。
老去新知见面稀，被褐短窄鬓如丝。
秋天漠漠向昏黑，独立苍茫自咏诗。

金弦调阴阳，诸公尽梁栋。
石室校图书，英才皆屈宋。
丝侵鬓边发，濒老知无用。
竹径理旧居，蔬畦阅新种。
匏刳以酌酒，自唱出歌送。
土燥叶可收，水清鱼益众。
革屦随藜杖，徜徉步方纵。
木末见栖鸦，暝归街鼓动。

岁寒堂前岁寒柏，接见东君无愧色。
正似屠龙方外人，绿鬓还生未垂白。
酒杯放手情已疏，可鄙当时背文客。
世态何足留齿牙，且践清阴坐幽石。
云门对面如有情，安得青童报消息。
莫使仙人开北扉，见我劳生空汩汩。

两年相见此宵中，万里家山与子同。
百岁未垂双鬓白，六骰先献一盆红。
莫嗟雪腊回头尽，且约金卮到手空。
过隙浮生聊自慰，明朝行乐属春风。

标的强宗两鬓华，不令身后到牛车。
武陵溪上人何在，流水声中看落花。

遮藏不得鬓边霜，空忆扬州一觉长。
不学牧之狂可笑，紫云宜赠紫微郎。

青门聊起濯缨歌，昼绣经从鬓已皤。
越俗易谙缘地近，吴人奚独羡金多。
要知新集余民事，亦有东来使者过。
今日轻帆到江浒，藩宣宜得似西河。

凭陵岁月固难堪，食蘗多来味却甘。
时雨才闻遍中外，卧龙相继起东南。
天边鹤驾瞻仙袂，云里诗笺带海岚。
重见门生应不识，雪髯霜鬓两毵毵。

西来不复见青牛，问遍生涯两鬓秋。
但受郢人夸鼻斲，岂知蒙叟是腰舟。
柱头寂寞千年鹤，波面分明一点鸥。
不向虚中问消息，磻溪终老但垂钩。

连璧兼金尽出伦，雪髯霜鬓信陈人。
能忘枘凿方圆异，许接风云变化新。
绝韵淹时劳极目，虚斋穷日但凝尘。
何当一笑披环堵，赖月吟哦未厌贫。

红炉欢坐腊灯长，豫借春风发艳妆。
流水落花无限好，却应双鬓恨刘郎。

日日春禽百转新，明窗棐几浄无尘。
平生似有丛林分，秃鬓何为尚满巾。

膏肓有前人，老意系丛樾。
差池纷鬓霜，味蜡火已绝。
一啜风漱液，幽思起复灭。
讵惭数及七，缅予在明月。
疏更蹇修途，景耿重激发。
泠然傥可御，千古同一辙。

霜髯雪鬓十分侵，举盏常思蘸甲深。
虽约依刘同汉上，犹虚访戴似山阴。
文章歆向传家日，事业韦平奕世心。
冰玉相辉方自表，何妨佳思屡追寻。

铁作骄幢不易摧，望林谁免渴趋梅。
院门报钥人初断，天气才阴日又开。
倦路已先衰鬓雪，思家难遣寸心灰。
冲风正起还飞下，何物元非阿滥堆。

夕阳风里得君心，常约清香带月寻。
红萼似披经几嗅，绿条如弄已难禁。
野狂不惯娉婷醉，蓬鬓偏宜蓓蕾侵。
准拟归时更浮动，琼樽宁谢十分斟。

我持玄圭与苍璧，以暗投人渠不识。
城南穷巷有佳人，不索宾郎常晏食。
赤铜茗椀雨斑斑，银粟翻光解破颜。
上有龙文下棋局，探囊赠君诺已宿。
此物已是元丰春，先皇圣功调玉烛。
晁子胸中开典礼，平生自期莘与渭。
故用浇君磊隗胸，莫令鬓毛雪相似。
曲几团蒲听煮汤，煎成车声绕羊肠。
鸡苏胡麻留渴羌，不应乱我官焙香。
肥如瓠壶鼻雷吼，幸君饮此勿饮酒。

庆州名父子，忠勇横八区。
许身如稷契，初不学孙吴。
荷戈去防秋，面皱鬓欲疏。
虽折千里冲，岂若秉事枢。

采莲涉江湖，采菊度林薮。
插鬓不成妍，谁怜飞蓬首。
平生耦耕地，风雨深稂莠。
谢公遂如此，永袖绝弦手。

山林与心违，日月使鬓换。
儒衣相诟病，文字奉娱玩。
自古非一秦，六籍盖多难。
诗书或发冢，熟念令人惋。
秦君锐本学，骥子已血汗。
相期骖天衢，伯乐尝一盼。
士为欲心缚，寸勇辄尺懦。
要当观此心，日照云雾散。
扶疏万物影，宇宙同璀璨。
置规岂惟君，亦自警弛慢。

洮砺发剑虹贯日，印章不琢色蒸栗。
磨砻顽钝印此心，佳人持赠意坚密。
佳人鬓雕文字工，藏书万卷胸次同。
日临天闲豢真龙，新诗得意挟雷风。
我贫无句当二物，看公倒海取明月。

赤壁归来入紫清，堂堂心在鬓雕零。
江沙踏破青鞋底，却结丝絇侍禁庭。

风云开古镜，淮海熨冰纨。
王孙醉短舞，罗袜步微澜。
老骥心虽在，白鸥盟已寒。
斯人气金玉，视世一鼠肝。
南归脱虫蛊，入对随孔鸾。
忽以口语去，鼓船下惊湍。
收身薄冰释，置枕泰山安。
后土花药丽，海门天水宽。
伐木思我友，知人良独难。
遥怜须鬓绿，犹复耐悲欢。

平生所闻陈汀州，蝗不入境年屡丰。
东门拜书始识面，鬓发幸未成老翁。
官饔同盘厌腥腻，茶瓯破睡秋堂空。
自言不复娥眉梦，枯淡颇与小人同。
但忧迎笑花枝红，夜窗冷雨打斜风，秋衣沉水换薰笼。
银屏宛转复宛转，意根难拔如薤本。

海南海北梦不到，会合乃非人力能。
地褊未堪长袖舞，夜寒空对短檠灯。
相看鬓发时窥镜，曾共诗书更曲肱。
作个生涯终未是，故山松长到天藤。

海内文章非画师，能回笔力作枯枝。
豫章从小有梁栋，也似郑公双鬓丝。

归装衣楚楚，家世印累累。
来作箕帚妇，不忘蘋藻诗。
居然成万古，何啻谒三医。
骑省还秋直，霜侵鬓脚衰。

欲行水遶山围，但闻鲲化鹏飞。
女忧鬓发尽白，兄叹江船未归。

文章韩杜无遗恨，草诏陆贽倾诸公。
玉堂端要真学士，须得儋州秃鬓翁。

六年绝域梦刀头，判得南还万事休。
谁谓石渠刘校尉，来依绛帐马荆州。
霜髭雪鬓共看镜，茱糁菊英同送秋。
他日江梅腊前破，还从天际望归舟。

投荒万死鬓毛斑，生出瞿塘滟滪关。
未到江南先一笑，岳阳楼上对君山。

春风吹船著浯溪，扶藜上读中兴碑。
平生半世看墨本，摩挲石刻鬓成丝。
明皇不作苞桑计，颠倒四海由禄儿。
九庙不守乘舆西，万官已作乌择栖。
抚军监国太子事，何乃趣取大物为。
事有至难天幸尔，上皇跼蹐还京师。
内间张后色可否，外闲李父颐指挥。
南内凄凉几苟活，高将军去事尤危。
臣结舂陵二三策，臣甫杜鹃再拜诗。
安知忠臣痛至骨，世上但赏琼琚词。
同来野僧六七辈，亦有文士相追随。
断崖苍藓对立久，涷雨为洗前朝悲。

万事相寻荣与衰，故人别来鬓成丝。
欲知岁晚在何许，唯说山中有桂枝。

去日樱桃初破花，归来着子如红豆。
四时驱迫少须臾，两鬓飘零成老丑。
永怀往在江南日，原上急难风雨后。
私田苦薄王税多，诸弟号寒诸妹瘦。
扶将白发渡江来，吾二人如左右手。
苟从禄仕我邅回，且慰家贫兄孝友。
强趋手板汝阳城，更责愆期被诃诟。
法官毒螫草自摇，丞相霜威人避走。
贱贫孤远盖如此，此事端于我何有。
一囊粟麦七十钱，五人兄弟二十口。
官如元亮且折腰，心似次山羞曲肘。
北窗书册久不开，筐箧黄尘生锁钮。
何当略得共讨论，况乃雍容把杯酒。
意气敷腴贵壮年，不早计之且衰朽。
安得短船万里随江风，养鱼去作陶朱公。
斑衣奉亲伯与侬，四方上下相依从。
用舍由人不由己，乃是伏辕驹犊耳。

我行向厌次，夏扇日在摇。
甘瓜未除垄，高柳尚鸣蜩。
驾言聊摄归，飞霜晓封条。
负薪泣裘褐，公子御狐貂。
岁月坐晼晚，鬓颜飒然凋。
道德千古事，斯文非一朝。
往者我不及，后生多见超。
吾党二三子，士林耸孤标。
小谢抱周易，忘言独参寥。
崔郎楚左史，二典考舜尧。
王生风雅学，谈辩秋江潮。
洒笔惊有司，小敌谓可骄。
安知摴蒱局，临关败三枭。
三生数步隔，屡赴茗碗邀。
小谢殊未来，我觉百里遥。
问之忧菽水，心虑极无聊。
父怜母不诃，日以浊酒浇。
此道如鼎实，念子羹未调。
古来有亲养，回也乐一瓢。
不田鹑生宎，在物乃为妖。
吾言有师承，可信如斗杓。
诗以解子忧，亦用当子招。

汉上思见庞德公，别来悲叹事无穷。
声名藉甚漫前日，须鬓索然成老翁。
家酿已随刻漏下，园花更开三四红。
相逢不饮未为得，听取百鸟啼匆匆。

池塘夜雨听鸣蛙，老境侵寻每忆家。
白发生来惊客鬓，黄粱炊熟又春华。
百年不负胶投漆，万事相依葛与瓜。
胜日主人如有酒，犹堪扶病见鶑花。

赤栏终日倚西风，山色挼蓝小雨中。
将老鬓毛秋著木，相思亲旧水连空。

络纬声转急，田车寒不运。
儿时手种柳，上与云雨近。
舍傍旧佣保，少换老欲尽。
宰木郁苍苍，田园变畦畛。
招延屈父党，劳问走婚亲。
归来翻作客，顾影良自哂。
一生萍托水，万事雪侵鬓。
夜阑风陨霜，干叶落成阵。
灯花何故喜，大是报书信。
亲年当喜惧，儿齿欲毁龀。
系船三百里，去梦无一寸。

敝邑荷佳政，耕桑及时运。
令君平生欢，远别喜亲近。
吾友徐光禄，死战万事尽。
不见东陵侯，惟见瓜连畛。
且当置是事，椎牛会宾亲。
百年共如此，破涕作嘲哂。
枯荷野塘水，照影惊颜鬓。
功名黄粱炊，成败白蚁阵。
少时无老境，身到乃尽信。
此来见抱子，别日多未龀。
夜阑如梦寐，寒烛泣余寸。

饥思河鲤与河鲂，渴思蔗浆玉碗凉。
冬愿纯绵对阴雪，夏愿绉𫄨度盛阳。
万端作计身愁苦，一事不谐鬓苍浪。
调笑天街吟海燕，藜羹脱粟非公狂。

舍后钟梵炉烟长，舍前帘影竹苍苍。
事亲煖席扇枕凉，中有一士鬓苍浪。
同心之言兰麝香，与游者谁似姓杨。
朝发枉渚夕辰阳，怀瑾握瑜秪自伤。
东有浊河西清漳，胡为搔头卢泉思茫汒。
清明在躬不在水，此曹狡狯可心死。

往岁在辛丑，从师海濒州。
外家有行役，拜公古邗沟。
儿曹被鉴赏，许以综九流。
仍许归息女，采蘋助春秋。
斯文开津梁，盛德见虚舟。
离合略十年，每见仰清修。
久次不进迁，天禄勤校雠。
文武修衮职，谏垣始登收。
身趋邺公城，逐臣既南浮。
娈彼丞中馈，家庭供百羞。
堂堂来问寝，忽为云雾休。
遗玩犹在箧，汝水遶坟丘。
南箕与北斗，日月行置邮。
相逢辇毂下，存没可言愁。
当年小儿女，生子欲胜裘。
瓯越委琴瑟，江湖拱松楸。
持节转七郡，治功无全牛。
还朝蒙嗟识，明月岂暗投。
抱被直延阁，疏帘近奎钩。
三生石上梦，记是复疑不。
隠几付天籁，阅人如海鸥。
襟怀俯万物，颜鬓与百忧。
长歌可当泣，短生等蜉蝣。
悲欢令人老，万世略同流。
轩冕来逼身，白蘋晚沧洲。
履拂知道肥，浄室见天游。
小人乐蛙井，痴甚顾虎头。
世缘真嚼蜡，骨相谢封侯。
松根养茯苓，岁晏望华辀。

归心摇摇若秋带，哀操切切如蝉吟。
百年双鬓欲俱白，千里一书真万金。

地远城东得得来，正如湖畔昔衔杯。
眼中故旧青常在，鬓上光阴绿不回。
归去汴桥三鼓月，相思梁苑一枝梅。
我闲时欲从君醉，为备芳醪更满罍。

我已人间无所用，鬓飘霜雪眼生花。
东坡兄弟来虽晚，折箭堪除蚀月蛙。

孟氏至诚通竹笋，姜诗纯孝感渊鱼。
古人常欲养志意，君子不唯全发肤。
有妹言归奉箕帚，仰谁出力助葭莩。
等闲亲鬓贫中白，自悔从来色养疏。

初更月蚀缺半璧，三更北风雪平屋。
夜寒置酒送归客，长歌燕雁灯前落。
故园无书已十月，目极千里云水隔。
客方有行乃未已，归且经予江上宅。
比邻诸老应相问，为道于今不如昔。
新知翻手覆手闲，故人江南与江北。
有时日高天气清，炙背南轩把书策。
可怜斯人巧言语，今已埋没黄土陌。
乃知生前倾意气，不用身后书竹帛。
往在江南最少年，万事过眼如鸟翼。
夜行南山看射虎，失脚坠入崖底黑。
却攀荆棘上平田，何曾悔念身可惜。
辞家上马不反顾，谈笑据鞍似无敌。
迩来多病足忧虞，平地进寸退数尺。
意气索然成老翁，所有鬓发犹未白。
闲居为妇执薪爨，宿处野人争卧席。
昔壮今衰殆不如，吾恐未必不为福。
寄声诸老善自爱，客行努力更强食。
门前种柳今几长，戒儿勿令打㶉𫛶。
春晚归来踯躅间，为公置酒临江阁。

杨公父子孙，俱出文昌宫。
朱轓与别驾，同最治民功。
当年竹马儿，市上白鬓翁。
相语府门前，郎君有家风。
筑室俯飞鸟，我来岁仲冬。
人烟空橘柚，梅花破榛丛。
延客煮茶药，使君语雍容。
畴昔识二父，只今天柱峰。
故开堂北门，突兀在眼中。
千秋万岁后，野人犹致恭。
借问经始谁，开国华阴公。

秋风淅淅苍葭老，波浪悠悠白鬓翁。
范子几年思狡兔，吕公何处兆非熊。
天寒两岸识渔火，日落几家收钓筒。
不困田租与王役，一船妻子乐无穷。

草草生涯事不多，短船身外岂知他。
蒹葭浩荡双蓬鬓，风雨飘零一钓蓑。
春鲔出潜留客鲙，秋蕖遮岸和儿歌。
莫言野父无分别，解笑沈江捐汨罗。

南陌东城处处春，不须移槛损天真。
鬓毛欲白休辞饮，风雨无端只误人。
鸟语提壶元自好，酒狂惊俗未应嗔。
稍寻绿树为诗社，更藉残红作醉茵。

老杜当年鬓发华，尚言春到酒须赊。
不堪诗思相料理，恼乱街头卖酒家。

抹裙彩凤盘宫锦，插鬓真珠络贝多。
酒恶花愁梦多魇，灵砂犀角费频魔。

此身天地一蘧庐，世事消磨绿鬓疏。
毕竟几人真得鹿，不知终日梦为鱼。

鬓发斑然潘骑省，腰围瘦尽沈东阳。
茶瓯屡煮龙山白，酒椀希逢若下黄。
乌角巾边簪钿朵，红银杯面冻糖霜。
会须着意怜时物，看取年华不久芳。

独来野寺无人识，故作寒崖雪压枝。
想得平生藏妙手，只今犹在鬓如丝。

八风动摇人不闲，五羖自鬻鬓毛斑。
文章书画当富贵，惟有如今至乐山。

予自钓鱼船上客，偶除须鬓著袈裟。
佛祖位中留不住，夜来依旧宿芦花。

楚宫女儿身姓孙，十五绿鬓堆浓云。
脸花歌笑艳杏发，肌玉才近红琼温。
仙源曾引刘郎悟，天教谪下风尘去。
策金堤上起青楼，照水花间开绣户。
山阳天下居要冲，春行处处皆香风。
花名乐府三千辈，惟君第一娇姿容。
画舫骄马日过门，过者知名求见君。
侍君颜色肯一顾，方肯延入罗芳樽。
遏云数声贯珠善，惊鸿舞态流风转。
不是当朝朱紫人，歌舞筵中难得见。
朝英国士相欢久，学诗染翰颜兼柳。
卫尉卿男号富儿，黄金满载来见之。
朝欢夕宴奉歌酒，春去秋来情愈厚。
青丝偷剪结郎心，暗发深诚誓婚偶。
深更不与家人露，藏头掩面随郎去。
千里相从人不知，鸳鸯比翼凌云飞。
帝城风物正春色，与郎遍赏游芳菲。
郎去高堂负父意，父亲惜子情难制。
六礼安排迎入门，且图继嗣延家世。
铨行补吏任忠州，整袖长江同溯流。
瞿塘滟滪遍经历，二年惟爱居蛮陬。
解官入京重调转，空闺独坐居京辇。
伤离感疾时召医，无何楚客皆闻知。
急具高堂报阿母，母怒大发如风雨。
来见娇娘大嗟怨，怒声肆骂千千遍。
扶夺上马去如飞，争奈郎踪相去远。
回到娘家三四春，双眸盈疾愁见人。
蕙心兰性欲枯死，盘金匣玉都埃尘。
阿母养身今已报，从今所得多金宝。
誓心不嫁待郎音，烟波万里难寻耗。
迩来泛迹渡金陵，住近仪真江外亭。
北提征辔过花院，分明认得娇娘面。
旧家云鬓慵理妆，泪裹罗襟金缕溅。
灯前相顾问行年，一别音容何杳然。
君今三十未为老，昔时青发今华颠。
君容若入襄王梦，我才曾试光明殿。
秋江夜醉话平生，坐抱琵琶船上宴。
娇娘娇娘真可惜，自小情多好风格。
只恐情多悮尔身，休把身心乱抛掷。
君不见乐天井底引银瓶，瓶沉簪折争奈何。

楚宫女儿身姓孙，十五绿鬓堆浓云。
脸花歌笑艳杏发，肌玉才近红琼温。
仙源曾引刘郎悟，天教谪下风尘去。
策金堤上起青楼，照水花间开绣户。
山阳天下居要冲，春行处处皆香风。
花名乐府三千辈，惟君第一娇姿容。
画舫骄马日过门，过者知名求见君。
侍君颜色肯一顾，方肯延入罗芳樽。
遏云数声贯珠善，惊鸿舞态流风转。
不是当朝朱紫人，歌舞筵中难得见。
朝英国士相欢久，学诗染翰颜兼柳。
卫尉卿男号富儿，黄金满载来见之。
朝欢夕宴奉歌酒，春去秋来情愈厚。
青丝偷剪结郎心，暗发深诚誓婚偶。
深更不与家人露，藏头掩面随郎去。
千里相从人不知，鸳鸯比翼凌云飞。
帝城风物正春色，与郎遍赏游芳菲。
郎去高堂负父意，父亲惜子情难制。
六礼安排迎入门，且图继嗣延家世。
铨行补吏任忠州，整袖长江同溯流。
瞿塘滟滪遍经历，二年惟爱居蛮陬。
解官入京重调转，空闺独坐居京辇。
伤离感疾时召医，无何楚客皆闻知。
急具高堂报阿母，母怒大发如风雨。
来见娇娘大嗟怨，怒声肆骂千千遍。
扶夺上马去如飞，争奈郎踪相去远。
回到娘家三四春，双眸盈疾愁见人。
蕙心兰性欲枯死，盘金匣玉都埃尘。
阿母养身今已报，从今所得多金宝。
誓心不嫁待郎音，烟波万里难寻耗。
迩来泛迹渡金陵，住近仪真江外亭。
北提征辔过花院，分明认得娇娘面。
旧家云鬓慵理妆，泪裹罗襟金缕溅。
灯前相顾问行年，一别音容何杳然。
君今三十未为老，昔时青发今华颠。
君容若入襄王梦，我才曾试光明殿。
秋江夜醉话平生，坐抱琵琶船上宴。
娇娘娇娘真可惜，自小情多好风格。
只恐情多悮尔身，休把身心乱抛掷。
君不见乐天井底引银瓶，瓶沉簪折争奈何。

晓诵黄庭经，暮歌紫芝曲。
若欲童子颜，轩中勤练玉。
羽衣络霞青，云鬓颓鬒绿。
功用信如许，庶可追妙躅。

还过巫师步，𥩟立想平昔。
不见旧门闾，苍苍但榛棘。
当时修竹圃，十里认浓碧。
佳树郁珑璁，高能百余尺。
连甍覆多瓦，厚堑叠坚甓。
生计具安恬，邻人总驩适。
非无四时乐，乃预五等籍。
不知九载间，刬灭自谁力。
或尤近川水，川水岂其蹙。
堤岸尽民庐，何斯最崩析。
有疑沿鬼道，浮诞致淫慝。
僻术固欺人，穷祆盖伤德。
不然当合会，大数名终极。
幽玄竟难量，理意浪参测。
忆初羁角岁，文字未深识。
此地事遨嬉，随群惯经历。
波澜浇暑汗，略彴骋霜屐。
逗晓集围鱼，连宵按传觋。
走听铙鼓动，就视符箓敕。
座轧歌神儿，盘分受厘食。
中家馈牲果，豪屋送金帛。
弟子争聚藏，巫师坐欣怿。
顾余方{耳少}弱，比众似岐嶷。
抚省更呼留，殷勤赐遮扼。
持杯劝醇酒，引堮指香腊。
牵袖索吟哦，嗟天赏英特。
其将雪侵鬓，见庆云路翼。
童稚喜矜称，徘徊重低嘿。
岂图专𫐘轲，所望壹差忒。
荏苒至巾冠，奔驰为甔石。
光阴与愁度，肝胆遭事役。
文藻漫雄浑，途程转迤塞。
翦翎看远举，蹀足羡横击。
何以副乡评，徒能冠经席。
虚声渐凌厉，谤口遂压积。
辞山寄他州，封纸问故国。
惊心存没异，刺耳荣谢亟。
偶尔跨归鞍，萧然又行客。
凄凉到今日，憔悴对遗迹。
磵影冷茫茫，塍泥新拍拍。
春风吹骀荡，夜月照岑寂。
曾是祸福场，翻为马牛陌。
谁能逃死丧，乃独久酸恻。
无处沥余觞，空思咏渐麦。
人间屡兴废，世路真阻厄。
惬快一难逢，睽违千易得。
布衣甘我老，耕耒非上逼。
饱煖即逍遥，功名可抛掷。
虽惭巫师语，且免荷筿责。
自作好诗书，宁须位侯伯。

我发日以少，我梳未尝频。
过旬一理之，每理愁欠伸。
壮长足痒屑，奔驰更埃尘。
搔爬不觉劳，垢结类组紃。
虽复强栉沐，惮如负千钧。
钩牵就平直，流汗益苦辛。
当时结似拳，渐细效梅榛。
悬知又十载，几许及变银。
万物有盛衰，吾何为喜嗔。
借令但两鬓，岂害有冠巾。
人言发既凋，乃稍异痴民。
题诗且自贺，渐系老成人。

先春一雪何易消，南山骤见青岧峣。
余寒忽作雨冰怪，似有阴沴相呼招。
第堂晨兴乍出户，畏冷须鬓不敢撩。
还归书边拥𬬻坐，想像悠远情慅忉。
念君幽怀绕嵩少，如镜对物皎莫逃。
乘高北望三十六，只见衰朽连平皋。
心随归雁身欲去，又写佳句传鸣嗸。
缣图遥遥郡阁迥，高咏尽日行周遭。
无人属和卷自满，蚊蚋讵可冠灵鳌。
自来耕野寄病叟，珠玉偶许麻囊韬。
空山寂历时一讽，爽爽不觉惊骨毛。
当年只是说苏李，后此岂复论刘曹。
嗟乎步武已误高，蹄涔不录沧海涛。
东风浩荡官酎饶，不善酩酊亏二豪。

何山老翁鬓垂雪，担负樵苏清晓发。
城门在望来路长，樵重身羸如跛鳖。
皮枯亦复汗淋沥，步强遥闻气呜咽。
同行壮俊常后追，体倦心烦未容歇。
街东少年殊傲岸，和袖高扉厉声唤。
低眉索价退听言，移刻才蒙酬与半。
纳樵收直不敢缓，病妇倚门待朝爨。

书来动乡思，归兴偶幡然。
故国轻一别，彩衣闲八年。
星霜亲鬓上，文字客灯前。
此意终难诘，西风满耳蝉。

有红杯面酒，无白鬓间毛。
合世心虽淡，论文气转豪。
迂疏怜野叟，萧散敌儿曹。
免被南华笑，忧时两目蒿。

茂林修竹旧时乡，争得安闲两鬓苍。
长忆樵渔有山涧，岂论勋业到旗常。
儿童好在今初见，故旧寻来半已亡。
此意不堪频念虑，便倾襟抱付深觞。

贵池亭下浪如山，触拨愁根阻檝间。
眼为故人成北望，梦知乡路数东还。
此生太半沦忧患，万事何时脱险艰。
不敢临流更窥影，便疑秋鬓已斑斑。

飘泊成留滞，河阳见五春。
坏池无过路，委巷作比邻。
粝食稀留客，肩舆懒倩人。
临流休照面，自合鬓如银。

纯孝慈颜感，悲啼令季伤。
凫飞元傍母，雁少不成双。
寿夭从开辟，贤愚竟渺茫。
不须论甲子，未省鬓毛苍。

葛巾欹侧鬓毛疏，安稳扬雄宅一区。
纵酒偶然因客至，行歌浑不用人扶。
秾花嫩蕊何曾歇，小榭幽亭亦胜无。
春日出郊惟跨马，牡丹才发到西都。

忆昨年甫壮，弄翰白玉京。
自许稍不凡，笑谈揖公卿。
蟾蠩贮书滴，彩笔当桉横。
束琴推只弹，后出笑商声。
搴芝得孤秀，濯茧抽繁萦。
时时骑箕尾，儓儗诸儒生。
断经谨谁何，森罗护千兵。
白袷照青春，绿鬓彯华缨。
步兵卒独驾，祢衡有虚名。
写怀紫菌阁，指日迈西清。
短翮无逸飞，顾与俚俗并。
七年甫一第，脱籍才白丁。
簿书聊牵强，短褐戒徂征。
十月扬澜浦，千里海陵城。
风涛寸心逼，节物两毛惊。
茂陵饶渴肺，临淄少宦情。
掣肘亦奚补，随翔终少成。
有如蛄{施/虫}虫，蠹米取腹盈。
丹经徒虚语，欲仙骨不轻。
颓年负壮图，白日阻丹诚。
邓禹解笑人，斯言良未平。

去年踏雪车盘去，今年执热车盘来。
去年险涩自其分，车盘于我何有哉。
道傍飞砾如积糁，幽蔓缘崖不盈揽。
悬知到此客胫酸，愁绝云舒与烟惨。
半山栖匦擎华藏，旋觉阴机万钧壮。
钟梵时闻一两声，妙界还疑落天上。
短褐头陀揖我言，此途诘曲知何年。
名情利态过万计，未闻厌者仍纷然。
造物驱人不留瞬，车盘有尽人无尽。
劝君莫歌行路难，令人未老华双鬓。

寒林羡朝暾，裸壤渴膏霂。
昔闻三神山，喷薄擅疑独。
忽从六鳌顶，角起连天麓。
我欲追幽寻，筇龙跨飞竹。
呼吸沆瀣滋，六合归蹂{戚}。
苦恨弱羽短，弥年胸愤蓄。
朅来兹山游，快甚焦得沃。
幽岐𫄥修带，僵木披刳腹。
桐萼莹圭姿，槐青收兔目。
兰风递孤爽，天半落芬馥。
扪萝蹑飞蹬，轻屣捷驰陆。
穷探初未已，肯惮冈岑复。
直欲驻颓阳，揽驾还若木。
主人山南公，白面鬓双绿。
载酒邀我行，璀璨挥觥玉。
雄夸倚马白，高谢言诗卜。
狄侯士林秀，智敏纷灸毂。
江夏拔俗标，天骥脱羁束。
合匝四座宾，匠手谁甘缩。
嗟予早不偶，投足祗取黩。
卑飞得海角，若畏官谤速。
樊笼一洒濯，便觉荣愿足。
滥当新诗酬，奏雅惭终曲。
行将秣予马，更约相追逐。

春秋谨严书，百史兹考信。
晚周驾而东，弱鲁犹足训。
低昂心权衡，与夺管肤寸。
包罗三八祀，诬始盖其慎。
一言开惨舒，九地回斧衮。
密虽异鲲鲕，宽亦漏鲸蜃。
奸魂负芒羞，忠骨盖棺奋。
肉角死西郊，风味一朝尽。
千秋圣人经，寂寞风雨烬。
三子豪未除，巧语终不近。
早时迁固俦，雄夸掠秋隼。
斧凿谢前规，沙场出孤骏。
森严虽时乏，犹足傲拘窘。
黠儿何厚诬，乞米诳髫齓。
至今汗青手，缩袖赍痛愤。
此道竟寂寥，斯文有遗恨。
于皇宋七世，辉赫到禹舜。
起{走覃}下祥祉，郁穆起声闻。
载祀盈十六，铲涤无垢衅。
斯民被醇和，沦浃酣九酝。
冠剑趋夔皋，戈鋋老廉蔺。
君臣不朽计，邈与事功运。
龙催鼎湖去，墨燥螭凹润。
际会风云收，刀尺光景迅。
胚𣍯归太史，承乏乃顽钝。
诏遣陪青箱，随宜课程趁。
攀缘赤霄堮，飒洒尘土鬓。
嗟我佁儗人，机杼终不韵。
早负江湖心，晚繇道山进。
幺麽亦胡为，陪蹑滥英俊。
扪奎星辰逼，飞辩球琳振。
计工蠹鱼上，三载真一瞬。
今者联结束，如发千里轫。
鹪鹩巢新林，末似枯枝稳。
赪鲤定自劳，何取名赤𩽼。
酒徒谢知章，诗敌抛何逊。
徒劳门户成，惭愧上车问。
犹幸亲切连，勿负时通讯。

软滑香籼颗，肥长紫蕨苗。
盘餐殊不恶，邻叟亦时邀。
潘岳萧条鬓，陶潜颉颃腰。
巢枝得安稳，万物一鹪鹩。

𩭹𩭹彪弁吹颓鬓，戢戢悬鹑戒早寒。
漂泊昔游堪冷笑，悠飏短梦迫惊湍。
霜潭傲险苍虬啸，月碛牵波翠筿团。
十载南冠欹一叶，背人功业底无端。

仙客当年蜕尘土，洞天此地老烟霞。
顷来鸡犬如无迹，里许山川别是家。
辽海不归千岁鹤，武陵频换一番花。
可能匕上胡麻饭，变得劳生两鬓华。

白狼峰顶共留连，一纪于兹剩四年。
事过已如炊黍梦，鬓催难著买春钱。
飘零惭说相思驾，泪落仍传到手篇。
梨栗果盘鱼蟹饤，恍疑身世上通川。

何事新霜上鬓毛，从前都为作诗劳。
老松经岁材方劲，古桧吟风韵更高。
可播管弦升乐府，自堪奴仆命离骚。
冥搜直到穷源处，惊得神啼与鬼号。

广微才华殆天付，十岁孤山有佳句。
又梦东林饮虎溪，叹息清风人不悟。
自尔所见无全牛，桐柏昆仑日倾注。
葱茏晓景破新花，蹭蹬老拳擒脱兔。
身勤事左竟何成，巧迫化工天所怒。
两鬓星星沧海头，强学禅那慰迟暮。
昨夜灯花吐金粟，晓烹鲤鱼得尺素。
笑我徜徉吴楚间，经卷酒卮随所遇。
人生迕意十八九，月得解颜能几度。
著书准易空自疲，服药求仙良亦误。
北风老矣无能为，行看黄鹂语飞絮。
安得从君醉百场，落笔珠玑不论数。

一钩五十犗，始具任公钓。
揭竿趣灌渎，与尔不同调。
先生本西蜀，侠气见英妙。
哀怜世间儿，细黠似黄鹞。
侍童双擢玉，鬓发光可照。
骏马锦障泥，相随穷海峤。
平生携手好，十七登廊庙。
小生相吏耶，徒枉尺书召。
暮年更折节，学佛得心要。
鬻马放阿樊，幅巾对沉燎。
泠泠屋外泉，兀兀原头烧。
欲知山中乐，万古同一笑。

汝南如一器，百千聚飞蚊。
终然鼓狂闹，啾啾竟谁闻。
议郎盛德后，清修继先芬。
未试霹雳手，低回从此君。
学官冷于水，虀盐度朝曛。
间蒙相煖热，破忧发孤欣。
君今又复去，冀北遂空群。
岂无一樽酒，谁与通殷勤。
大梁多豪英，故人满青云。
为谢黄叔度，鬓毛今白纷。

东阡北陌坐淹时，偶为高风振羽仪。
十丈莲花开处远，三年楮叶刻成迟。
鬓毛但速安仁老，钱粟难输曼倩饥。
尚赖故人遥省忆，发挥春色有新诗。

侠气轩轩翰墨场，邅回世路鬓成霜。
出从车马行千里，归与琴书寄一方。
鸟啭入帘春欲破，炉香侵梦日初长。
扁舟会有山阳役，聊借狂夫挹酒浆。

落落衣冠八尺雄，鱼符新赐大河东。
穰苴兵法申司马，曹植诗原出国风。
拈笔古心生篆刻，引觞侠气上云空。
石渠病客君应笑，手校黄书两鬓蓬。

三年京国鬓如丝，又见新花发故枝。
日典春衣非为酒，家贫食粥已多时。

青春芸阁妙文词，进读金华鬓若丝。
转守七州多异政，奉常处处有房祠。

礼经三百鬓毛班，追述先儒伯仲间。
谁请尚书重给札，尽抄遗稿入名山。

幽眠起常晚，冬晷复不长。
中间数十刻，倏如惊燕翔。
晨餐粗云毕，申鼓鸣相望。
忽忽竟何就，念之动中肠。
天地一逆旅，死生犹转商。
暂来旋云去，迟速乃所常。
较计亦何补，徒然非慨慷。
不如听两行，一槩付酒觞。
北风吹老槐，白日转纸窗。
布衾一觉睡，身世成渺茫。
宿莽冬不衰，兰茞幽更芳。
无庸伤局促，速此鬓发霜。

寒梅不自重，辄花桃李先。
矫枉有佳菊，最后众芳妍。
各因一时美，难以相嗤怜。
物理固若是，士林亦宜然。
夫子南国俊，声猷推妙年。
数奇晚方偶，参军古龙川。
龙川虽云远，风物号清鲜。
罗浮不相下，颉颃巉荒天。
云鬓二三子，聊足奉周旋。
行矣试老拳，归欤远翔鶱。

百工皆圣作，惟医有书传。
绪余起人死，妙处实通天。
邹子本淮海，弱龄加讨研。
岐扁逢卷中，遂知百病先。
往岁游京室，公侯纷荐延。
国工不敢妒，遣儿求执鞭。
晚弃本州役，青衫鬓萧然。
临衢开大肆，旁午送金钱。
嗣子颇不凡，文场早周旋。
行期拾青紫，善积神所怜。

昨夜梦故人，心颜少欢趣。
自嗟弃有司，却言归山路。
君王下明诏，群英翕争赴。
焦鹏共挥翮，跛鳖亦骋步。
扰扰天地间，飞鸟不知数。
何意独萧条，命与时相忤。
空复蔽马牛，不为匠人顾。
昔为土中花，行待东风煦。
今为檐下草，远矣霑秋露。
老母鬓成丝，寒妻被无絮。
岁暮多严风，𫄨绤将焉度。
觉来不复见，抚枕泪如注。
安得万顷波，活此舟中鲋。

吾乡如覆盂，地据扬楚脊。
环以万顷湖，粘天四无壁。
蜿蜒戏神珠，正昼飞霹雳。
草木无异姿，灵气殊郁积。
所以生群材，名抱荆山璧。
小为百夫防，大为万人敌。
夫子少迈伦，喑呜阻金石。
奏赋明光宫，玉座瞻咫尺。
翻身堕云霄，十载迫穷厄。
焚舟更一战，得尉沧海北。
五月乘画船，箫鼓事远适。
天横齐山青，雨带楚水黑。
勿云晚方仕，四十乃古昔。
勿云名位卑，九万自此击。
幽求尉朝邑，鬓发森已白。
元振尉通泉，律令非所即。
一朝会风云，顾眄立四极。
行矣壮旧图，勉。

薄伽梵相含空虚，化人分段同璠玙。
尔来示灭二千岁，真骨万里传中区。
钱塘有尼号法照，得自禁掖藏金铺。
欲因此胜高构阁，假设象似开群愚。
偶从好事至霅上，持出瞻玩相欢娱。
灵牙宝色玉不如，上有无数光明珠。
庄严一一出御帑，蜿蜒绣袋荣砗磲。
是时宾客尽上士，回向已登十地初。
殷勤称赞出软语，坐人顾眄惊俗污。
因悲人生信如梦，浪逐声势霜鬓须。
一源清浄谁复无，枉入诸趋更崎岖。
愿因今日诣真际，古松白日常萧疏。
乃知金仙妙难测，余润普及霑凡枯。
况复老尼亦才辩，朱甍碧瓦非难图。
行看岧峣倚青嶂，翁妪颂说倾三吴。

囊中玉色已经餐，醉拂丝桐坐杏坛。
应笑倦游尘滓客，鬓毛萧瑟事铅丹。

清酒一杯甜似蜜，美人双鬓黑如鸦。
莫夸春色欺秋色，未信桃花胜菊花。

家在霅溪傍，汀蘋遶舍香。
草玄偏寂寞，为客苦恓惶。
泽国聊倾盖，春闱早擅场。
陔兰行可采，月桂自应芳。
税驾临沧海，回辕指大梁。
裂裳趋远道，负米及高堂。
季子裘虽敝，安仁鬓未苍。
明年杏园里，辄莫负春光。

朱火荧荧向夕流，林间一叶忽惊秋。
风来野渡闻渔笛，雾敛晴天见蜃楼。
艶爱芙蓉开幕府，香怜杜若老汀洲。
使君鬓畔多玄髪，临水登山不用愁。

秋晚弥岑寂，天空见泬寥。
溪流拖白练，树叶翦红绡。
露菊英初吐，霜钟韵渐调。
清光开旭旦，爽气逐惊飚。
鹰击秦原迥，鸿归楚水遥。
星高汉将出，胶折虏兵骄。
元亮田多废，安仁鬓恐凋。
功名殊未立，对景自无憀。

武夷山秀建溪清，身隐心闲事不萦。
前古是非为己任，故乡人物与谁评。
劝农春垅巾频折，逢客秋郊盖暂倾。
彩服趋翔娱寿母，绛帷谈论诱诸生。
颍流洗耳殊非达，谷口躬耕亦近名。
博奕自堪销永日，丝桐兼得助高情。
莫嫌霜雪将侵鬓，须叹尘埃渐满缨。
早晚鸣驺催上道，圣君虚左欲相迎。

五年为邑鬓霜侵，吏隐由来得趣深。
不独弦歌长满耳，兼闻桃李已成阴。
晨昏我有南陔恋，江海君怀北阙心。
早晚飞沉俱遂志，愿将初服敌华簪。

嘉节临重九，羁游托异乡。
茰房谁系臂，菊蘂懒浮觞。
野渡宾鸿急，村田晚稻黄。
悲秋更怀土，只恐鬓成霜。

兰台进秩通闺籍，熊轼临民奉诏条。
风俗重寻南越志，乡关犹隔浙江潮。
悬知坐啸讴谣洽，更想行春意气饶。
远宦逢秋少悲咤，潘郎玄鬓恐先凋。

凤池容出沐，蜗舍喜端居。
罢草芝泥诏，闲看紫素书。
曲肱销永昼，行药遶前除。
鬓换二毛近，林凋一叶初。
香街连甲第，席户望朝车。
暂别同心友，还嗟会面疏。

家近祝融峰，登科遇至公。
悲秋双鬓改，佐幕十年中。
食蘗心常苦，占蓍命未通。
瓯闽路虽远，荆楚俗多同。
投刃应余地，当樽莫暂空。
援毫如草檄，又是愈头风。

几年索米住京师，新得东堂桂一枝。
宰邑弦歌循吏政，还乡鸡黍故人期。
于公阴德知终大，万石家风喜不衰。
毛义动容初捧檄，太邱积德旧刊碑。
甘棠二纪民犹爱，苦蘗三年吏不欺。
桑梓经过身昼锦，庭闱扶侍鬓垂丝。
元方惠化传遒铎，令伯欢心献寿卮。
邦境中分同鲁卫，政声相应似埙篪。
尝思竹马游从日，又见风鹏奋击时。
执手勉君勤素业，归来更直凤凰池。

颍水生贤自古奇，西游声价满京师。
梁园献赋天将雪，潘县临民鬓未丝。
南浦销魂分袂处，北堂献寿捧觞时。
到官卧治成高趣，终日清谈吏不欺。

子山词赋动南朝，近佐名卿掌玉条。
治邑还持麈尾柄，携家便泛木兰桡。
谢塘春昼偏多思，潘鬓秋风苦未凋。
种秫公田供酩酊，弹琴官舍助逍遥。
去程千里随宾雁，宿馆三更听落潮。
闻道临安有仙穴，莫抛印绶采芝苗。

松陵遗集占风骚，故国田园没海涛。
三世青毡传旧物，十年黄绶叹徒劳。
谢塘春草侵魂梦，潘县秋霜入鬓毛。
鄱水黄金漫如粟，想君终不染脂膏。

井臼荒凉旅鬓班，经年索米住长安。
囊中卖赋金都尽，衣上悲秋泪不干。
客路飘蓬殊未定，侯门置醴岂成欢。
担簦忽起东游兴，庭树西风昨夜寒。

藏室仙郎罢属辞，暑天驱传出京畿。
流年两鬓生华髪，宰邑全家住翠微。
九折坂长须叱驭，三声猿苦莫霑衣。
金门荐鹗知音在，不到瓜时捧诏归。

风流华省含香客，籍甚先朝奏赋人。
竹使三年劳佐郡，柳堤千里待行春。
文园避事心长笑，天禄雠书鬓渐新。
帝念河渠在封部，特缘经义委名臣。

碧城青阁好追凉，高柳新声逐吹长。
贵伴金貂尊汉相，清含珠露怨齐王。
兰台密侍初成赋，河朔欢游正举觞。
云鬓翠緌徒自许，先秋楚客已回肠。

凉宵绮宴开，醽醁湛芳罍。
鹤盖留飞舄，珠喉怨落梅。
薄云齐鬓腻，流雪楚腰回。
巧笑倾城媚，雕章刻烛催。
盘空珠有泪，罏冷蕙成灰。
巾角弹棋胜，琴心促轸哀。
醉罗惊梦枕，愁黛怯妆台。
风细传疏漏，犹歌起夜来。

锦字梭停掩夜机，白头吟苦怨新知。
谁闻陇水回肠后，更听巴猿拭袂时。
汉殿微凉金屋闭，魏宫清晚玉壶欹。
多情不待悲秋气，祗是伤春鬓已丝。

月夕露为霜，心知厌独房。
吟残犹拥鼻，望极自回肠。
鬓减前秋绿，衣消外国香。
星津谁待报，织素未成章。

闻戴宫花满鬓红，上林丝筦侍重瞳。
蓬莱咫尺无因到，始信仙凡迥不同。

远念生泉石，人中事欲销。
卷衣城要落，寻寺海山遥。
帆影迷寒雁，经声隐暮潮。
后期俱未定，况我鬓先凋。

鬓毛垂似雪，无语答闲人。
拥衲坐终日，浮生知几春。
乘船应梦越，提锡记游秦。
半夜寒堂掩，磬声闻四邻。

旧隐湖西寺，青青千万峰。
来书度深雪，归梦断疏钟。
开口与时避，论心似我慵。
流年共衰鬓，昨夜又闻蛩。

诗禅同所尚，邂逅在长安。
为客闲相似，趋时懒一般。
分题秋阁迥，对坐夜堂寒。
未遂归山计，流年鬓已干。

关中吟鬓改，多事与心违。
客路逢人少，家书入关稀。
秋声落晚木，夜魄透寒衣。
几想林闲社，他年许共归。

为儒师古道，清苦少人知。
心散暂因酒，鬓班多为诗。
著书秋阁静，晒药夕阳迟。
何必文明代，垂钩渭水湄。

关河双鬓白，风雪一灯青。

孤锡依京侍，诗愁上鬓新。
迹离三辅晚，梦落九江频。
草入松根井，磬通花外邻。
重来知未倦，闲趣自相亲。

幽虫侵暮急，断续苦相亲。
夜魄沈荒垒，寒声出壤邻。
霜清空思切，秋永几愁新。
徒感流年鬓，茎茎暗结银。

恭闻裕陵初，文物万古先。
仁英所造士，台阁遍招延。
堂堂丹阳公，发轫自宾筵。
维我先大夫，整驾亦周旋。
一时起接武，千里称比肩。
俱陈曲台议，共校天禄编。
心期久相契，燥湿无改弦。
晚登廊庙席，玉笋照华颠。
厩马并飞盖，斋榻连修椽。
到今启事帖，尺牍余藤笺。
忆我既冠后，群趋集英前。
公持柱史橐，水镜资平铨。
谓宜掇上第，击节称奏篇。
声名竟寂寂，感遇空拳拳。
事过剧脱兔，迩来三十年。
翰墨恍未落，拱水森已圆。
嗟哉最孤露，罪戾深益缠。
迷途虽云指，顽质何由镌。
以兹众恶归，白首犹迍邅。
屡惊流夜郎，敢望尉通泉。
弦肠恐齐断，身璧欲俱捐。
岂知巢倾覆，胎卵却复全。
圣主日方中，照曜无党偏。
宸笔下霄汉，一洗空宿愆。
生还出望外，喜极悲泪涟。
诗书手自束，衣袂轻欲翾。
犹忧抱沈瘵，针石久未蠲。
朅来问医药，蹭蹬淮之壖。
追惟曩时乐，梦破无重眠。
畴知王公子，但说副车贤。
持带走穷隶，趣驾来飞旃。
劳我鬓霜雪，欢颜语{女便}娟。
北堂太夫人，备福独绵绵。
往者三殿朝，吾亲亦班联。
问讯逮妻女，悲懽深怆然。
升堂一拜阻，自痛久拘挛。
念子事方殷，使客舟车骈。
拨忙屡顾盼，尊酒劝留连。
新诗又来辱，巨轴星斗悬。
七字健欲活，靡靡争春妍。
夷途取𫘧骥，武库出戈鋋。
骤闻吴叔辩，霍然病欲痊。
感子重拜嘉，傥未沟壑填。
西风理归棹，往稼汶阳田。
王途正清廓，天子仁如天。
轩冕岂不好，于我亦青毡。
政惟萧丘火，寒焰宁复然。
亨衢子当骋，愿言早着鞭。
高闳富令息，犊子亦所怜。
世交固未替，更赖清白传。

携手西溪陌，懽颜共举觞。
云山满目静，风月一襟凉。
但得杯中玉，那知鬓后霜。
何妨击尊破，故作听歌长。

墨妙苍筤双玉枝，赏音悲壮七哀诗。
多惭寂寞青毡地，又得风流黄绢词。
往事白杨无数拱，余生衰鬓不堪垂。
声沈影绝何人识，赖有柯亭可见思。

之人娴辞令，病起犹越声。
不量苍苍鬓，属和愁仅成。

侠少场中酒作雠，不胜杯勺鬓今秋。
道言禅语须蔬食，作意丹阳十日留。

姮娥窃药为飞仙，夜食丹霞凌紫烟。
瞥开银碧排翠钿，信手拂掠新妆妍。
蛾眉点出争婵娟，皎然娇额临风前。
佳人再拜心拳拳，多生端有好姻缘。
掀云直指乌号悬，下射万顷杨花毡。
南飞惊鹊殊可怜，北堂人冷空无眠。
彩霞欲掣舞衣揎，水精梳插笼鬓蝉。
方诸滴沥生流泉，老蚌呼吸凝芳鲜。
谁家破镜飞上天，满林玉玦相勾连。
多情应照载花船，无穷解趁寻春鞭。
蓂荚自与桂华偏，驹隙谁争白兔先。
斯须几望抟清圆，白毫宛转吞大千。
纤埃不隔知无边，蘂宫可掬疑深穿。
琼华随步翻绣筵，琉璃倒海倾长川。
买来曾不用一钱，笙歌醉赏须年年。

君谟登壮观，要我赋新诗。
鬓逐年光老，词缘大作奇。
江山一世断，风雅六朝卑。
对酒劝不饮，操怀谁与知。

细风吹雨霑疏幕，夜久灯青寒尽落。
未言金椀沃龙膏，且免邻墙旋雕凿。
淄川老翁牙齿疏，四十始欲披儒衣。
况是双鬓青丝好，不应便作衡门老。
他年清切许雄飞，人间万事随动颐。
不独千枝照罗幕，厩溷蜡泪当成堆。
吾乡先达少陵后，功名争光皋与伊。
虚斋一盏半明灭，宾主清谈到明发。

扁舟平日此东西，屈指于今二十期。
村落平田添栋宇，人家碧瓦焕茆茨。
经过自觉风烟好，来往谁知岁月移。
密柳高槐都似旧，行人双鬓渐成丝。

神仙去住本无家，此日人间漫叹嗟。
华表旧传归白鹤，洞庭谁见袖青蛇。
道山两拂谈经麈，沧海频乘犯斗槎。
双玉佩沾天上露，五铢衣识洞中霞。
林泉投老心犹壮，京国归来鬓未华。
短制从今牵薜荔，杂耕依旧种胡麻。
风生谢傅团团扇，花隠尧夫小小车。
逸兴逍遥舟不系，新诗妙绝玉无瑕。
松边对酒依盘石，竹里分泉洗落花。
一自青冥餐沆瀣，更谁黄犊侣麏麚。
丹初封鼎云犹湿，棋未收枰日已斜。
每过竹轩深有恨，独怜溪阁静无哗。
匣中不见龙三尺，画里空余雪两髽。
回首方蓬归路远，五云愁杀树交加。

清世儒冠不贱贫，一竿谁复钓溪滨。
看君双鬓春条绿，策足应须据要津。

兰膏不御鬓云垂，紫玉拈来懒自吹。
西望阳关何处是，寂寥空度杏花时。

蓬鬓荆钗畎垅头，玉颜鸡狗分同游。
眼前不见昭阳殿，谁复将心望冕旒。

少小离家老大回，乡音难改鬓毛衰。
儿童相见不相识，借问客从何处来。

乘风御云气，来访真人家。
玉阙散朝景，琼台焕晨霞。
高临太元天，下眄赤水涯。
阴魄位霜采，阳精发丹华。
桐君奉玄书，姥女弄绛纱。
祥虹混五色，神芝秀三葩。
煌煌王母居，飘飘紫皇车。
飙轮动无迹，风马去亦赊。
矫首揖浮丘，蹑屐追皇娲。
珠宫俯台斗，石梁碍流槎。
操持却日鞭，跨踏食月蛙。
龙旗拂烟雾，鹤袂策云斜。
清都隠虚无，金庭郁嵯峨。
横霄杂美气，空界流浩波。
囊籥劳吹嘘，吐纳烦羲和。
倏尔度灰劫，超然绝尘罗。
灵箫步何徐，玉斧鬓已皤。
飞驾逐凤吹，斑驎奏鸾歌。
宁留饭青精，幸我栽胡麻。
交梨莹肝胆，火枣醒齿牙。
咽漱华池津，咀嚼碧柰花。
有待越三井，思虑无由邪。

长杨夹通津，修竹带北冈。
寻行不知远，时闻芝术香。
渡溪陟翠𪩘，松柏高苍苍。
木杪见栌檐，塔庙居上方。
盘步曲折峻，入门庭宇荒。
道人貌清羸，趺坐临朝阳。
手持天竺书，贝叶翻金光。
炉残柏子烧，龛续明灯长。
见我默不语，举杖鸣匡床。
以示清静观，妙出转徙乡。
我从绝塞来，尘侵两鬓霜。
形骸久颠顿，思逐归鸟藏。
偶来叩禅扃，夐与人世忘。
金篦刮病膜，清冰沃烦肠。
铁牛耕石田，海底种扶桑。
超然越初地，青莲泥中芳。

叔宝风流喜高简，非意相干以理遣。
胜日一言能造微，众许冲情去人远。
斑斑气韵见诸孙，秋水神清惊俗眼。
追风逸骥自龙来，照夜灵珠须海产。
结发读书弃人事，南上衡庐宿云𪩘。
穷源欲探昆仑深，导河犹恨积石浅。
十年业白出石壁，错落青钱宜万选。
长衢骧首向云嘶，千里霜蹄思一展。
辛勤久未脱羁衔，蹀足蚁封嗟踠踠。
去冬怀绶到并州，投鞭三月春风满。
溪边行听踏踏歌，草露忽惊人世短。
地下枯骨不沽名，便弃华簪独恨晚。
寻山高顶白纶巾，寄食但乞青精饭。
醮坛龙虎夜星寒，海峤云霞春洞暖。
忆昔相逢洛水桥，偶来促坐襄陵宴。
半生契阔一日逢，互叹参差不相见。
新鬓早惊蒲柳衰，旧事重论风雨散。
我今渐叹暮骎骎，长卿多病嵇康懒。
肯强尘沙立暝途，逆流理檝厌牵挽。
待君植杖武夷山，南去寻君任双趼。

郑公赋政鬓如丝，符竹新分晋水湄。
招客远郊常置驿，论文古训旧笺诗。
汉庭行曳尚书履，泾谷曾刊隠士碑。
今日湖亭共游泛，追怀子美昔同时。

挂壁清羸金粟像，映窗性相净名经。
门前野水流绕舍，雨后绿槐阴满庭。
凉簟醒心须稍健，好风吹鬓欲重青。
此间真境谁宜到，更有珍茶一种灵。

真长世誉贤兄弟，棠棣名斋为学诗。
华厦何妨因旧址，春风不老是仙枝。
攀条渐见传芳远，和气先从近本知。
顾我雕零长吊影，感今徒益鬓如丝。

中春雨收霁，与子登丛台。
形胜宛然在，太行西北来。
无情百尺土，千载未摧颓。
四顾发悲啸，凄风振颐颏。
凌高气象变，似不容徘徊。
下出破禅刹，断碑生紫苔。
严公赋怀古，复使后人哀。
西寻王氏园，一径趋城隈。
老竹未萌笋，繁花如雪开。
惠然丘少年，逸躅欣攀陪。
小榭罗宴豆，开帘按俳诙。
招呼缈缥人，晚镜催妆梅。
水调唱金缕，云罍浮玉醅。
倾觞敢惜醉，忘著接{罒离}回。
明日遂分首，旧游安在哉。
我为东徐官，客鬓栖尘埃。
君调南康吏，江山役清才。
西风吹去雁，尺纸为君裁。
我已困摧辱，壮心如湿灰。
行将隠名姓，采药孙登嵬。
异日傥相过，衡门翦蒿莱。

小阁烧香麝煎浓，翠苔庭院绿阴风。
卷帘燕自双飞去，敧枕人方半梦中。
秋鬓先于怀县令，春愁多似义城公。
西园酒伴无消息，欲寄鱼笺水自东。

一马西投汴水滨，自惊秋鬓带尘纷。
秋风尽日吹黄叶，心事经年寄白云。
去矣尺书勤访我，醉来樽酒强酬君。
北窗络纬寒声急，明夜伤心独自闻。

游宦差池太半生，君方倥偬我伶俜。
官衔转落百僚底，衫色浑偷两鬓青。
张掾官曹抛胜日，向平家事汩余龄。
相逢一段孟城梦，明发扁舟是浪萍。

池上千条柳，依依解占春。
自怜衰飒鬓，不与物争新。

吴门客鬓再经秋，城郭篮舁久倦游。
平静松江三万顷，不应无处著渔舟。

落墨龙眠品入神，横筇一见谪仙人。
孤云老鹤来何处，异石清流有是身。
瞻仰生风开鬓发，卷舒盥手敬星辰。
他年莫用黄金铸，传在人间此逼真。

天险连三峡，官曹据上游。
百年双鬓白，万里一身浮。
可使人无讼，宁须意外忧。
平生晏平仲，能费几狐裘。

倏作三年别，才堪一解颜。
楼孤带清洛，林缺见巴山。
五月池无水，千年鹤自还。
白鸥没浩荡，爱惜鬓毛斑。

平林广野骑台荒，山寺鸣钟报夕阳。
人事自生今日意，寒花只作去年香。
巾欹更觉霜侵鬓，语妙何妨石作肠。
落木无边江不尽，此身此日更须忙。

束发相看到白头，了知公鬓不胜忧。
可堪亲老须三釜，又著儒冠忍一羞。
平世功名须晚节，向来旬月取封侯。
北州豪杰知谁健，乞我黄淤十里秋。

旧鬓千丝白，新梅百叶黄。
留花如有待，迷国更须香。

十载都城客，孤身冒百艰。
一饥非死所，万里有生还。
去国吾何意，从人病不间。
共看双白鬓，似得半生闲。

少年初识字，已诵子虚赋。
尝疑天上人，已离人间去。
蹉跎二十年，久自叹迟暮。
倦游梁宋间，却踏江湖路。
此地始逢君，秋阳破朝雾。
白首鬓毛新，青衫颜色故。
问君胡为然，竟坐文字误。
人事久难知，高才常不遇。
论人较贤智，富贵宁在数。
不见竹林诗，山王俱不与。
湖塘发高兴，山林有佳处。
迨此闲暇时，观游莫辞屡。
功名如附赘，得失何用顾。
但当勤秉烛，长愿随杖屦。

风树吹花落四邻，暮云将雨作催人。
旋倾美酒留连客，急作新诗报答春。
试傍清湖看鬓发，莫辞行乐费金银。
如今归去还高卧，更问风光有几旬。

久病多愁易老身，尘容衰鬓不长新。
早须置我山岩里，不是麒麟合上人。

先子初增秩，年侵鬓已皤。
念兄今善继，此别喜如何。
亲老家仍困，门衰仕未多。
犹须教儿子，早要中文科。

闻名欣识面，异好有同功。
我亦惭吾子，人谁恕此公。
百年双白鬓，万里一秋风。
为说任安在，依然一秃翁。

四海声名何水曹，新诗旧德自相高。
一官早要称三字，二鬓何须著两毛。

断墙著雨蜗成字，老屋无僧燕作家。
剩欲出门追语笑，却嫌归鬓著尘沙。
风翻珠网开三面，雷动蜂窠趁两衙。
屡失南邻春事约，只今容有未开花。

多方作计老如期，百疾交攻遽得衰。
晚有胜缘逢异士，生须快意阙前知。
迫人鬓颔纷纷白，临事回迂种种迟。
分我刀圭容不死，他年鹤驭得追随。

山阴倾盖两绸缪，十载重来鬓已秋。
往事侵寻如昨日，故人牢落半沧洲。
流离道路生涯拙，芜没田园岁计休。
久要尚怜君子在，为言鸡黍亦迟留。

负笈重来感旧游，流年衰鬓两经秋。
湖山依旧浑相识，风月愁人不自由。
尚有故交重冷榻，可堪归梦到沧洲。
谁怜壮志空凋落，百炼金为绕指柔。

一室青芜长，终朝静不哗。
圣贤开美酒，子母破新瓜。
绿筿初翻箨，红蕖稍荐花。
咄嗟功业晚，览照鬓初华。

不见紫霄翁，侵寻鬓已蓬。
倦游乡域异，归梦夙宵同。
爱酒贫应甚，吟诗老更工。
清时公道在，未足叹途穷。

霏微腊雪不霑尘，收拾阳和作早春。
一坐尽倾归盛德，四时难得是佳辰。
鬓边彩胜年年好，樽下歌声日日新。
一笑难逢时易失，杯行到手莫辞频。

日眚浮珠珮，声尘籁玉箫。
晚秋潘鬓秃，午梦楚魂消。
注水瓶花醒，吹薪药鼎潮。
南柯何处是，斜日上廊腰。

霜雪埋百花，及时鬭春阳。
城南有高士，买屋入花藏。
经时不出门，为花日日忙。
我居在何许，近止东数坊。
亦有佳公子，连车换帷裳。
隔墙蜂蝶喧，开户草木香。
仙人朱桃椎，发绿童脸芳。
此公不可见，此画来远方。
竹倚屠苏坞，柳拂辘轳床。
素儿虽小小，亦足侑客觞。
尚书廊庙具，气若冰壶凉。
忘年此宾主，吾党有辉光。
人生走尘土，岁月颜鬓苍。
曷不休沐暇，过此薰修房。
宴坐二十年，非痴实难量。
张侯不出家，在家说缘忘。
尚拟问两卿，携肴借红妆。
妍歌听黄子，不饮亦清狂。

晓发楼子庄，淮山自兹近。
春风似恼客，浪稳舟不进。
长安一回首，堤柳千里润。
念当整帆席，快若冬蛰奋。
微生谢拘窘，末路嗟鄙吝。
林花一迎笑，岩鸟相借问。
尘埃改颜鬓，坚白畏缁磷。
江海慰高情，飘蓬自吾分。

坐狂得世捐，作官故不了。
十年未弛负，半世不黔灶。
居然颜玉雪，及是鬓蓬葆。
碧山已焚鱼，白水初种稻。
瓜区可深隠，圭窦便却埽。
之子怀世资，行修名誉好。
避人本愉恬，坐我亦枯槁。
顷求田野处，政以城郭扰。
常时啜仳别，幸尔晏言笑。
如兰岂异臭，覆瓿本均好。
不惩范釜尘，尚作韩编盗。
斲轮元戒疾，纻絮非病少。
莞尔劝之休，怡然守而嫪。
翻思南迁久，祇幸北归早。
三已令奚愠，四至卿诚巧。
所欣颠木蘗，莫羡姣人了。
同气靡间言，它人阙忠告。
贫居无酒肉，穷巷有探讨。
葵作饱蓬蓬，茗浇忧悄悄。
长闲味更永，竞进念已剿。
目鸿天苍苍，梦蝶日杲杲。
蘅皋美新雨，藜杖邈高蹈。
营斋直新径，创槛俯幽沼。
架以我园檀，茨之子官草。
优游聊卒岁，邂逅可同调。
佩玉子终翔，菟裘我方老。
囊中餐玉法，枥上追风骠。
能知面不腼，未用心如搅。
平生夔契慕，晚岁瞿聃妙。
但欲入林深，子来应问道。

平生殚千金，术似刘累僻。
春风九轨道，无我迷阳迹。
呼来着冠紞，野貌不改昔。
易衣怜介弟，犹有布一尺。
身惭崔浩短，胸次俨列戟。
中天翥鸾凤，我自无六翮。
何曾客权贵，见谓贫盗璧。
堂堂涑水翁，我在此人籍。
不诋曲江贤，宁羞九年谪。
艰难累吾母，鬓发白一夕。
独此负吾心，敢言忠抱石。
方时半千运，异昔阳九厄。
譬驰羊肠坂，双任臣子责。
帝王所张弛，乾坤有阖辟。
君敷皇极言，人咏蓼萧泽。
鸢鱼竞飞跃，风俗凛移易。
已开公府合，又置四郊驿。
搜求逮田野，欣喜到僮役。
虽微携手上，颇似破笯释。
川涂见吾弟，薪木询我宅。
怜君如我固，不叹玄尚白。
薄饮尽余醅，凝尘振粗席。
我醉易成狂，欲起须君掖。

萧然如裴叔则，颊毛疏复长。
邈然如王夷甫，高致宜庙廊。
功名四皓云泉外，诗赋三闾草木香。
君莫夸熙宁登科面玉雪，只今未老鬓发苍。
不应弹琴酒𬬻坐，消渴还有禅病缚。
不忘相抛白社一岁长，浮我杜举须十觞。
结交齐东李文叔，自倚笔力窥班扬。
谈经如市费雌黄，冰炭何用置我肠。
胜游独不思迎祥，漾舟荷陼水中央。

我初就学首未冠，叔父不以童儿看。
我今生年二十一，叔父晚作东州官。
侧身西望不得见，泪下两脸何汍澜。
青春白日不照贫士屋，使我四壁长年寒。
六年两岁从进士，晚学扬雄识难字。
贷钱乞米出都门，鼓腹吹篪入吴市。
读书击剑老死终，何为古来慷慨无人知。
上有九重之青天，下有百尺之黄泥。
收声藏热等雷火，白杨蔓草秋风悲。
生亦不可料，死亦不可量。
荆山长号刖两足，何如船尾歌沧浪。
我不能钩章抉句攀俊造，又不能赤鸡白狗追年少。
矫首翻肠无一言，归去吴松学渔钓。
主簿卑官何所施，秋来两鬓应生丝。
阿宜已冠无成事，犹忆它年冬至诗。

杜公文史不读律，平反世称徐有功。
官为列卿位亦显，皋陶事与礼乐同。
书生骫骳笑法令，弦歌不愧陵陂中。
众贤和豫治乃举，但愿主圣朝廷公。
白头典校汉天禄，未烦载酒如扬雄。
自言臣老应报国，五马便去如飞鸿。
京东耳闻事可数，似说振贷仓储空。
裕民诚患力不足，措国岂与民俱穷。
才难所要遇事了，仁厚未免无能蒙。
囊中餐玉百未试，干越在匣光生虹。
却嗟铅椠坐弃日，伊我何补羞儿童。
力能如虎安敢尔，鬓毛幸未成老翁。
亦思一郡效尺寸，官卑未许伸喉咙。
饱知世事祗坐啸，又看马鬣吹西风。
平生放意在云水，落身尘土禽闭笼。
经时无酒对佳客，借与歌舞开心胸。
公行媌曼载双舸，谁与客劝琉璃锺。

野人肮脏无与邻，世人共笑子独亲。
沛然有余不矜饰，我亦谓子诚可人。
万鱼𪡋喁困复却，看子撇捩黄金鳞。
人甘如醴饮者醉，我独蜇口如姜辛。
淮南归来两鬓雪，闭门自不羞甑尘。
无衣可换江头醉，有谁肯载樽中醇。
愧惭救渴京兆尹，空缸尚可供十巡。
放言与子一倾倒，非子畏人嫌我真。
府中贵人玉比德，堂下和气天回春。
醉人多忤贵人恕，来呼莫惮冲泥频。

春塍雪消龟兆坼，冻柳冰蒲俱好色。
走马城东眼乍惊，可怜前日非今日。
结交从古天地间，百年谁见一人闲。
王城尘土化衣袷，五鼓驱车休夜阑。
况我崎岖二三子，圣恩释累从瓯蛮。
雄豪久铩酒量窄，耎懦新长诗辞悭。
王孙物外有高兴，数携王赵两红颜。
上书自去千牛卫，挂席欲过三神山。
灰余方烈灶下响，雾廓初见岩中斑。
醉吟谁共可怜春，江南太守旧诗人。
赓酬不减笙磬答，秀发更为烟霞新。
万卷藏书韦杜曲，忆子陈诗一言足。
得意鲈鱼故未餍，多情桃叶应相逐。
努力闲平盛世名，归及春风双鬓绿。

吾两同年俱可人，平生一为知己伸。
何由利口似虎圈，应不拭吐烦龙巾。
卜邻只约二三子，看山拟分千百身。
绿鬓哦诗欲成雪，朱颜得酒尚能春。

晓路入西郊，新霜著鬓毛。
贫交借羸马，慈母授征袍。
野静狐狸出，天寒雁鹄高。
艰难忆亲旧，清泪渍平皋。

笔陈云横未易陪，雁门端见压城摧。
栎中麋出君抟饭，地上蛇成我夺杯。
好在田园心事懒，罢休簪组鬓毛催。
稽山为有知章否，欲泛扁舟定却回。

谈经草檄鬓华生，初拥闽山传节行。
江入桐庐青欲断，溪从剑浦碧来迎。
茶虽户种租宜薄，盐不家煎价欲平。
要使祈招歌德意，君恩不为远人轻。

丹碧沉沉虎豹闲，松幢引度九重关。
人间未觉浑无路，天上还惊更有山。
瑶草红泉供挹酌，金风白露送跻攀。
良游自叹平生误，便作归来鬓已斑。

郎潜如我未宜惊，户部须推宰相评。
他日碧山思却走，当年紫府已收名。
共知白发生青鬓，未废长歌续短行。
樽酒不空多坐客，君家余事足陶情。

小隠幽情薄宦身，五更骑马寿安尘。
春如流水行随客，晓与青山气逼人。
报国丹心千载事，对花霜鬓一番新。
秦吴绝域从来恨，我已能知莫问津。

蚤岁单舟此水滨，雪花都蔽引舟人。
重来五马真何事，笑雪空成鬓上春。

一官南北鬓将华，数亩荒池浄水花。
埽地开窗置书几，此生随处便为家。

淮南蒙召鬓毛斑，乞得东秦慰病颜。
晓整轻鞍汶阳北，却冲微雨看青山。

万里归来两鬓霜，故人如玉閟幽堂。
凄凉长吉无题句，冥默淮南未试方。
空复藏书如册府，何由载酒更僧坊。
诸郎文字能传业，开府风流未渠央。

游山玩水事寻常，早晚归来鬓欲霜。
踏破草鞋回首看，数声猿叫白云乡。

郑公嵇阮流，野性本麋鹿。
平生傲羲皇，白首就羁束。
大寒客无毡，官冷饭不足。
顾予支离人，攘臂受余粟。
江鱼尾盈尺，饱食胜粱肉。
荆山富樵苏，丈室有余燠。
顽疏愧前哲，所得逾往躅。
谈经追时好，俯仰负愧忸。
流光逝不反，愁鬓日改绿。
世道劫火燃，不燔乃良玉。
晚交定难恃，云雨手翻覆。
官居真蘧庐，束担聊托宿。
求田意虽鄙，此计正宜速。
归寻谷口耕，胜卖成都卜。
坐想带经锄，倚耒听布谷。

荣名嗟何为，病木自生瘿。
彭殇一梦觉，乌用论久顷。
寄身渊明庐，翛然在人境。
卫生鄙樊雉，放浪任流梗。
相忘到形影，世累不须屏。
锉针聊自营，宁复事干请。
负暄有余燠，蓬鬓乱垂颈。
客来坐无毡，谁顾广文冷。
忽闻过吾门，冠屦不暇整。
邀我招提游，并辔相与骋。
僧关叩禅寂，未语心已领。
并游皆韩徒，辞刃淬锋颖。
多闻富如坻，吾方拾遗秉。
顾惭管窥陋，未睹豹文炳。
谬追俊游后，如渴得甘井。
愿从借金篦，为割眼中眚。
鼻端垩墁久，妙质愧非郢。
赓酬困诗律，恐坐杜陵{疒省}。
相携上层岗，出户畏深阱。
每虞参也鲁，跬步辄三省。
迟回月初上，云间挂金餠。
昏鸦鸣相呼，更觉林逾静。
湖光湛星汉，渺渺天水永。
归蹊暗尘土，回首失清景。
角声下谯门，归步怯修岭。
晚市人迹稀，青灯耿疏影。

路公溪上鹤发翁，眼光照日颜如童。
厖眉垂鬓有仙骨，骈集五福天所钟。
螭头暂辍三长手，杖节扶舆入闽峤。
弧南一夜晶辉浮，海隅草木俱荣耀。
朱金拜后古所稀，绣绂全胜衣彩衣。
玉觞荐寿须珍奇，更待蟠桃结子时。

鬓蓬凋欲尽，岸帻任敧斜。
病觉寒裘重，慵嫌细字花。
冻云穿晓日，晴树绕飞鸦。
老大惊迟暮，飘零惜岁华。

朱颜凋尽鬓{髟/监}𩭹，世路低回老益惭。
偶影独游聊自适，谈书不辍竟何堪。
神炉默默金徒踊，螘蛭纷纷梦正酣。
误把此身撄世网，自缠徽纆信如蚕。

风飘淅沥闹诸邻，却扫衡门溷世尘。
天气清明秋意态，夜光浮动月精神。
流年渐觉侵双鬓，生理从来付大钧。
临水便同濠濮趣，翛然鱼鸟自亲人。

绿鬓潜惊老境催，更怜衰病困低回。
但知周道平如砥，莫问瞿唐滟预堆。

悠悠意得自疏通，寂地因居乐性空。
幽思晓风清迫枕，静听寒雨细霑桐。
修茎竹韵澄箫玉，绿影松垂乱鬓蓬。
俦侣好邀同此适，搜吟得到几匆匆。

回首长安泪满衣，东风如旧鬓成丝。
扶持衰病元无术，感叹飘零漫有诗。
那信梦魂随北雁，忍看霜雪满南枝。
幽居只合从公等，自笑年来见事迟。

君家诚易知，易知独难忘。
西风墙头吹叶黄，虫丝当户理秋光。
翠屏碧簟生朝凉，床头蟋蟀见焚香。
鲛绡缬，双凤凰，上元绿鬓遮耳珰。
来车去马官道旁，碧云传情何处郎，相望玉树啼寒螀。

寿阳楼前淮水碧，寿阳美女如脂白。
李郎青鬓照青衫，曾在花前作狂客。
伯劳睡重花枝晚，时许蜻蜓一偷眼。
欢娱虽少恨已多，纤手红笺挥翠管。
淮阳归来春已暮，夜夜梦魂淮上去。
欲歌旧曲只添愁，画得双蛾不能语。
有客南来从寿春，众人笑问动精神。
自从柳别章台后，攀折风光知几人。
已伴春衫辞侧帽，不怕娇啼随意笑。
嗟君耿耿独相思，须信多情是年少。

共饭何草草，客来从远道。
倾壶得残酒，聊以开怀抱。
年将半百两鬓华，谪官憔悴来天涯。
神理可冯吾道在，不应长遣路人嗟。

春丝惹恨鬓云垂，媚态愁容半在眉。
早是思深难语别，可堪肌瘦不胜衣。
眼前有恨景尤速，门外无情车载脂。
自笑不如天上月，尊前犹有见郎时。

回纤腰，出素手，髻堕鬓倾钗欲溜，为君歌舞君饮酒。
岁云暮矣七泽空，汤汤汉沔天北风。
玉壶之酒乐未终。

人间一叶梧桐飘，蓐收行秋回斗杓。
神官召集役灵鹊，直渡银河云作桥。
河东美人天帝子，机杼年年劳玉指。
纤成云雾紫星衣，辛苦无欢容不理。
帝怜独居无与娱，河西嫁与牵牛夫。
自从嫁得废织纴，绿鬓云鬟朝暮梳。
贪欢不归天帝怒，谪归却理来时路。
但令一岁一相见，七月七日桥边渡。
别长会少知奈何，却悔从来欢爱多。
匆匆万事说不尽，烛龙已驾随羲和。
河边灵官催晓发，令严不管轻离别。
空将泪作雨滂沱，泪痕有尽愁无歇。
我言织女君莫叹，天地无穷会相见。
犹胜姮娥不嫁人，夜夜孤眠广寒殿。

灵龟千年口不食，以背负床饮其息。
吾家两龟岂徒不食亦不息，寿与万古无终极。
济南晁君博物天地通，夜窥牛斗颇似晋司空。
指我两龟有名字，大龟为九江，小龟号千岁。
老龙洞庭怒，荡覆尧九州。
禹咄嗟，水平流。
九江无波拍天浮，中有大灵背如丘。
南风吹楚泽，莲叶清欲秀。
有物中作巢，一寸立介胄。
霞衣仙人鬓如霜，饮以南极之光芒。
丹颅老客不相见，飞渡东海巢扶桑。
迩来蟠桃枝，有子大如缶。
浮游轻于鸟，江海一回首。
青珊瑚柱碧瑶宫，水仙焚香吹作风。
朝戏莲叶西，暮游莲花东。
秋风莲子熟，归去清江国。
小千岁，大九江，我久不见之，向君案前双。
我谓晁君二物有似我与子，国有守龟吾子是。
灿然天下之宝器，黄金之縢紫瑶匮。
天王端冕史再拜，一逆二从定大事。
我身百无用，颇似千岁潜深渊。
不愿人间贮金藉玉享富贵，但愿寄身江上一叶之秋莲。
万物才不才，用舍不任天。
寄声问晁君，然不然。

积水多疾风，三日阻我舟。
天寒波涛恶，岸窟腾龙虬。
五更船篷鸣，冷风入衾裯。
平明诸山雪，烂漫铺琳球。
篙工笑相顾，拍拍我船头。
水魄小孤神，雾鬓横星眸。
仓卒祷即应，知我厌滞留。
稍晴景物好，柳色含新柔。
春风我故旧，迎我入东州。

平生落寞意，况此秋池侧。
寒水静无波，衰荷委余碧。
萧萧动风鬓，照影感新白。
来往双浴凫，尔生真自得。

束发闻至道，荣辱久齐观。
中年婴世故，已复傲忧患。
闲居虽荒寂，几杖颇清晏。
悠悠闲晷景，草草贫寝饭。
狂言无为发，浊酒醉自劝。
与君通家旧，迩者颇屡见。
相望岂示远，数舍隔异县。
吾人师佛祖，妙旨得忍粲。
敛藏避世俗，未免逢侮讪。
坐令鬓垂雪，犹把从事版。
尺书每见警，妙语珠在贯。
复君进明德，同遂丘壑愿。

西风吹我舟，系缆岸边柳。
萧萧落船叶，日夕烦我帚。
心惊芳岁晚，日月去如走。
搔我鬓边发，少壮宁复久。
平生拙谋身，辛苦为五斗。
苟逃饥寒忧，不敢择所受。
心因摧折低，面苦尘埃垢。
拳拳警前勇，俯俯蹈新揉。
功名委之命，宁足计薄厚。
独遗古人书，千古相献侑。
我烹亦有鱼，我酌亦有酒。
非求与俗违，聊以安吾守。

天寒城南寺，门外无马迹。
东风雪疾消，春泥深一尺。
岂无老款段，畏蹶不敢策。
还归见儿女，怕冷不下席。
扬雄玄未就，双鬓飒已白。
虽云客载酒，此意终岑寂。
功成则有命，生事亦人力。
胡为不自勤，守此欲何获。
田桑既有裕，醪醴亦余溢。
嗟哉好事客，从古百无一。

北风号夜天雨霜，屋东梅花晨洗妆。
老人旦起万境寂，一笑向我吹微香。
风月精神珠玉骨，冰雪簪珥琼瑶珰。
天姝星艳下人世，灵真高秀无比方。
老人年年被香恼，学道无力时清狂。
吟诗觅句苦无味，剪枝插头羞鬓苍。
眼窥手采心爱惜，倘可取饵充朝粮。
不如痛饮卧其下，醉魂为蝶栖其房。

悠悠朝兴暮还息，官闲事少门无客。
空山多阴春雨足，饥马萧萧空伏枥。
文章工巧谋愈疏，颜鬓衰迟进无策。
系身五斗尔自为，何用中宵空叹息。

三年别我客荆州，一日长安从我游。
爱君诗有春草句，使我神游黄鹤楼。
江山望尔欲穿眼，见我惊嗟秋鬓短。
扁舟可办吾欲东，年年五湖魂梦中。

老知山林等朝市，扁舟谁能问行止。
长淮十日浪吹沙，春风正搅骊龙睡。
幽人软语破永日，冲泥携手林间寺。
坐中知兄病当已，眉宇氤氲有佳气。
华池神酒不用醒，人生和畅自忘形。
扶持阴德鬼神在，洗除世缘烦恼轻。
东来自惭双鬓改，相逢独觉两眼明。
论诗尚爱淡生活，学道久叹闲名声。
嗟我尘埃费昏旦，补刖自怜闻道晚。
还丹欲问仆仆仙，一庵更伴腾腾睡。
春阴夜薄月朦胧，剧谈烛尽樽亦空。
他日重逢庞处士，可能犹与世人同。

平生杜公贤弟兄，北州人物家法称。
儿童服膺今见面，温润圭璧清霜冰。
胸中诗书不见试，鬓发欲白论邦刑。
用违所长众不可，公犹谈笑气甚平。
人才之难万冀一，一士其重九鼎轻。
典签不废吟拥鼻，所叹虚席何人登。
临蕃千骑亦不恶，聊以余力苏疲氓。
霜清水落鱼泼剌，万瓮沸响新醪倾。
东秦山河太守贵，长安歌舞新曲成。
正须昼夜快作乐，舍人促公归治行。

衰鬓不堪洗，病躯先觉阴。
天寒白日短，岁暮乱山深。
薄酒醒无力，危弦奏不禁。
谋身老逾拙，三听洛阳砧。

陈叶不肯堕，冻醪凝未融。
寒林晴有影，霜日冷无风。
许国片心壮，劳生双鬓蓬。
功名任愚智，万事古今同。

郡国何时极，羁愁触处生。
望随天不尽，春共野兼平。
烟树淮南阔，渔盐楚俗轻。
飘零五年别，叹息鬓毛更。

平生秉周礼，投老奉龙旗。
斥逐偶不死，归来敢恨迟。
门阑走宾客，行李饬妻儿。
又踏长安道，多惭鬓有丝。

帘卷凉侵户，窗虚月过帷。
高桐清露湿，深柳夜蝉嘶。
断绩银河转，欹斜斗柄移。
风来高叶报，伏近候虫知。
陶令尊无酒，潘生鬓有丝。
将何慰愁寂，倚杖独题诗。

辉辉暖日弄游丝，风软晴云缓缓飞。
残雪暗随冰笋滴，新春偷向柳梢归。
可怜鬓发蹉跎老，每惜梅花取次稀。
何事都城轻薄子，买欢酤酒试春衣。

相逢顾我尚童儿，二十年来鬓有丝。
涕泪两家同患难，光阴一半属分离。
扁舟又作江湖别，千里长悬梦寐思。
何日粗酬身世了，卜邻耕钓老追随。

谋身不解免飘蓬，零落孤舟西复东。
双鬓虽青应早白，病颜更醉不成红。
崎岖避俗人难合，憔悴多愁疾易攻。
莼菜碧鲈秋正美，步兵终欲向江东。

高城欲去更徘徊，病眼登临强一开。
风物尽为愁里景，山川疑是梦中来。
此身双鬓何劳白，未老尘心可得灰。
欲把烦愁付杯酒，祇应清梦待尊罍。

长夏江村风日清，檐牙燕雀已生成。
蝶衣晒粉花枝午，蛛网添丝屋角晴。
落落疏帘邀月影，嘈嘈虚枕纳溪声。
久拼两鬓如霜雪，直欲樵渔过此生。

夜泛孤舟清洛津，宓妃轻步若为亲。
清涵星汉光垂地，冷觉鱼龙气近人。
镜里悲秋双鬓发，马边随客两京尘。
愁心欲比东流水，滚滚无穷日日新。

野岸南风百草长，沄沄汴水卷沙黄。
扁舟转柁迷城市，送客追船罗酒浆。
休唱阳关伤远别，所欣莼菜入新堂。
宦名衰晚君无问，便得封侯鬓已苍。

露下风悲萤火流，周南羁客意悠悠。
山川老去三年泪，关塞秋来万里愁。
惯逐禽鱼谙异俗，每因霜月梦沧洲。
一抛砚井双蓬鬓，天畔诗成独倚楼。

去年挥汗对淮流，寒暑那知复一周。
土润何妨兼伏暑，火流行看放清秋。
鬓须总白难相笑，观庙俱闲好并游。
只怕樽前夸酒量，一挥百盏不言休。

久客益知行路难，镜中双鬓不须看。
山川积雪坚冰地，舟楫长淮古汳间。
馈费主人勤俗礼，书来故里劝加餐。
北归渐踏尘埃道，尽日危亭且看山。

年来万事付禅宗，两鬓虽青心已翁。
欲借一廛希许子，更将五斗继无功。
春来行乐君应厌，老去裁诗我未工。
闻道琅邪山色好，为题新句寄清风。

年年庭下梧桐叶，长为骚人先报秋。
已惊岁月悲霜鬓，更望山川歌四愁。
浮生百感漫自苦，一醉万虑同时休。
瀛洲仙客莫惆怅，直泛三山烟浪舟。

清洛东流去不还，汉唐遗事有无间。
庙荒古木连空谷，宫废春芜入乱山。
南陌絮飞人寂寂，空城花落鸟关关。
登临几度游人老，又对东风鬓欲斑。

萧萧霜鬓独惊秋，病眼天边暮倚楼。
已老冯唐犹不遇，思归庾信正多愁。
溪通积雨流方壮，山入重云翠未休。
一梦淮南经岁别，菊林还向洛阳浮。

十首新诗换牡丹，故邀春色入深山。
御袍黄粉天然薄，醉脸胭脂分外殷。
开晚东君留意厚，落迟晴昼伴春闲。
狂来满插乌纱帽，未拟尊前感鬓斑。

诗书老去信无功，偷得闲官许养慵。
山影当庭初转日，水声穿竹自来风。
晚催萱蕊昏还敛，日射榴房午更红。
览物赋诗成底事，萧萧双鬓欲衰翁。

宋玉台前官树林，十年孤客独沾襟。
白头青鬓隔存殁，落日断霞无古今。
暮云梁苑雁鹜暗，久泛吴船江海深。
阅世悲欢嗟老眼，呼儿取酒十分斟。

青衫居士断荤血，一榻萧然如在山。
堂下黄花惊岁晚，尊中绿酒觉官闲。
胸中已了一事大，镜里莫惊两鬓斑。
我亦久怀伊洛兴，烦君先为卜禅关。

衰疲久厌五更朝，每愧冥鸿在泬寥。
顾我尘冠雕旧鬓，爱君山桂长新条。
文词画虎工逾拙，世味春冰老益消。
只欲归依香火社，高堂时听法音潮。

一行为吏百事废，幸此村州终日闲。
莫疑虎兕率旷野，正见虎豹守天关。
栊帘昼静燕已去，陂泽风高雁欲还。
老见功名真戏事，恼人何苦鬓毛斑。

霜鬓我犹谪宦，猬须子合封侯。
老拙何劳咄咄，疏慵且复悠悠。

萧条岁晚搔双鬓，流落天涯念旧游。
惟有醉来心暂展，无钱沽酒合长愁。

萧萧暗叶鸣秋雨，淅淅窗风战客灯。
世味饱谙心已老，不烦潘鬓强侵陵。

鬓毛已自秋来变，髀肉仍于马上消。
满眼青山不归去，强颜微禄亦何聊。

留住长安鬓已丝，宫廊还见落梅飞。
暮云疏雨苍龙阙，不惜障泥策马归。

流滞江边鬓已霜，又闻春鸟啅朝阳。
他时北去怀陈迹，寒竹疏梅黄土冈。

平生常恨逢梅少，及对江梅无好诗。
寂寞荒山少风味，直须云鬓插斜枝。

苍浪鬓发一衰翁，何事年来到骨穷。
魑魅何常居四裔，自怜放逐尚无功。

千行垂泪对风烟，万事伤心儿女前。
晓镜不须催白发，潘郎秋鬓久萧然。

桑弧蓬矢射四方，婴孩立志长可忘。
莫学儿女漫弄芳，豪气当视交河郎。
边城入望千里长，臂韝时架角鹰苍。
搏捷仍放韩卢狂，麕鹑日暮随登堂。
往来绝艺精飞枪，余勇犹足吞顽羌。
读书谁谓谷胜臧，盛时万锺远馈粮。
水输长川陆登冈，垂弓在櫜弩在床。
蔽捍入阵牌居旁，天马驯工披甲骧。
受降濬筑修城隍，刀头不惜千金装。
三十六将皆鹰扬，故境可容尺地亡。
子颇自负当夙偿，况复武库逾书囊。
惟我与子旧同乡，友生固自腾雁行。
更欲扬鞭向骕骦，岂但传经如卜商。
不见汉时张子房，身才六尺佐时王。
功业能依日月光，素书一卷初逢黄。
异时破贼玉书香，当使相继来西凉。
时臣称贺持寿觞，鸿鹄一举横飞翔。
光阴应须及未央，不侯可忍点鬓霜。
少年天子坐建章，宠待穰苴不顾庄。
严兵待时虽未忙，黠虏授首先有祥。
王师会看傅城墙，郊迎父老携壶浆。
去病当时凯乐张。

将军卷金甲，独卧嵩山阿。
千金买蛾眉，昼夜饮且歌。
时平武库锁，赂买戎狄和。
不复用英雄，惜哉双鬓皤。
延我寒夜欢，清尊不辞多。
壮气老未已，醉来须屡摩。
充国年七十，立功未蹉跎。
我欲劝公起，拂尘挥旧戈。
公言一世中，欢乐能几何。
安用身外名，功高竟消磨。
家住太室阳，开门对嵯峨。
嘉肴荐尊俎，有酒如江河。
度曲得新声，词成自吟哦。
乐此常不足，尚安知其他。
我愕不知答，高贤固殊科。
马援喜功名，旅死遭讥诃。
陶潜虽放情，但为硕人薖。
公于二者间，安处行逶迤。
寒厅有修竹，野泉涨微波。
不厌徒驭勤，高车幸来过。

北风号空庭，山雪鸣急霰。
是时我与子，倾盖初相见。
相逢两恨晚，语罢喜复叹。
明灯照红炉，杯酌方烂漫。
刘公摩霜鬓，气若初捷战。
喜我两人交，深杯手持劝。
纵横恣谈笑，一醉便侵旦。
想子病酒容，蓬头不能饭。
那知会日少，告别不容恋。
出门送子归，惨若失侣雁。
终朝或不语，妻子怪相问。
别来三得书，日月去如箭。
栗亭在何处，山川浩千万。
吾将理南棹，遂我江湖愿。
两如随风云，那复计聚散。
迟君秣骊驹，别我过穷县。

高台面南山，独立望空阔。
东风悠然来，吹我鬓中发。
独游动远思，览物念所悦。
伊人在千里，山水不可越。
玉音坐契阔，容华有消歇。
悲哉音莫致，杂珮空自结。
群飞云间鸿，北羽俨成列。
爱日崇令德，嘉好当无绝。

清溪萦洄流碧玉，散入缘冈万竿竹。
照春四合锦绣林，干云直上风霜木。
主人吾宗行珪璧，解组归来鬓犹绿。
祇知林下酒盈樽，不忧门外车推毂。
灵心内守消冰炭，洗眼旁观看荣辱。
造物乘除真有理，却将康健还无欲。
嗟予放浪已半世，斥逐不去缘微禄。
六年一梦百忧患，踏雨褰裳过林麓。
杀鸡为黍固留我，我自奔忙不皇宿。
乃知风月为君好，颇觉禽鱼憎我俗。
楚鱼楚稻贱如土，老去容身一茅屋。
他年杖履请卜邻，与君静话烹粱粥。

岁暮柯山客，端居欲滞淫。
空山唯古木，短日更层阴。
水国风霜晚，幽人井硙深。
年饥无贷粟，冬暖有残砧。
静枕闻鸣雁，开门对远林。
乌宾朝日上，鸡送曙河沉。
今古竟一致，乾坤固有心。
悲歌激壮气，未觉鬓霜侵。

战国韩余壤，王畿汉旧京。
南围山峙秀，东泛洛浮清。
女几荒遗庙，宜阳认故城。
千秋迷佩玦，百战有榛荆。
路失三乡驿，岗余世祖营。
山疑熊耳甲，墓记赤眉兵。
昌水行宫废，谷州遗堞倾。
断壕收剑镞，耕陇得瑶琼。
姬冢丘陵抱，韩祠草木平。
传家亡谱牒，怀德荐牢牲。
峡势开双璧，川形画一枰。
谋臣赤松友，诗客锦囊生。
莽莽繁华尽，悠悠井邑更。
兴亡谁与吊，今古一伤情。
官舍连麋鹿，人家杂鼬鼪。
秋心悲杜宇，春候听鸧鹒。
宾榻无谈笑，尘鞍罢送迎。
平池宵槛影，万竹晓堂声。
放宕书千卷，栖迟岁再正。
野胥形矍掠，村隶语生狞。
脱粟供朝饭，孤豚计日烹。
里闾轻学校，儿稚骇冠缨。
最苦冲风隧，奔如万战輣。
木号惊浪涌，谷震疾雷轰。
日断兰香膊，云藏子晋笙。
村鼙朝坎坎，樵斧暮丁丁。
鬓自年来白，颜因醉后頳。
斋庖诛野菊，幽佩纫秦蘅。
忆昔初知学，时豪计主盟。
讨论披石室，咳唾视金籯。
宅与仁为里，丰期道可耕。
荡除秦汉垢，耨摘帝王英。
太史遗重补，骚歌韵再赓。
文潢无逆檝，谈阵有降钲。
战苦心逾勇，锋交敌丧勍。
决科聊筮仕，射策偶沽荣。
憔悴官曹冗，艰难祸难婴。
流年惟涕泪，生事罄瓶罂。
乞米常空釜，烹藜不厌羹。
菅县长剑涩，衣补旧图横。
波浪流萍远，风霜客雁征。
凭谁能束缊，请地乞为氓。
贫贱知何计，飘零复此行。
力微蛛纺织，谋拙茧缠萦。
大府多豪杰，何人问姓名。
采葑甘见弃，连汇敢图亨。
已分微言默，羞将薄技呈。
清秋回骥首，白日望鹏程。
调拙歌难和，工迂簴未成。
曳裾身阻阔，搔首岁峥嵘。
岂料盐车困，亲逢伯乐评。
属文惭贾谊，受璧过虞卿。
夙昔倾贤誉，清时仰庆闳。
霜威留陛闼，忠望在寰瀛。
大泽疏源厚，明公蕴德宏。
高文千锦丽，奥学万箱赢。
前岁趋畿尉，青衫拜使旌。
心将言并厚，事与意俱诚。
毫发聪明到，锱铢藻鉴精。
威严消隠慝，惠泽舞孤惸。
爽气开秋鉴，清谈扣佩珩。
霜空挂银汉，仙露照金茎。
伟量谦常过，刚肠枉必争。
川舟归巨涉，天柱入高擎。
鳣堕开佳兆，经传有旧黉。
簪缨光故物，堂构叠高甍。
顾步丹霄近，联绵盛事并。
人间望鸿鹄，海浪引鲲鲸。
百吏瞻仪矩，连城受使令。
晏边争羡慕，膺御有光晶。
报国求贤急，搜才荐牍盈。
搜罗归掌握，轻重付权衡。
律变遭寒黍，春催隠谷嘤。
陶埏皆作器，枯槁亦抽萌。
量度分寻尺，题评尽甲庚。
念勤宽仆仆，恤疾救惸惸。
合沓皆宗荐，绵蛮不叹莺。
羁鸿安肃肃，微草获菁菁。
哲匠深垂奖，非才惕自惊。
厚恩山岌嶪，高致玉铮锽。
效报期铭骨，存诚过食苹。
庶几鸣缶盎，万一助韺{径彳=音}。
自古求知重，从来顾己轻。
木欣辞爨烬，珠喜辨鱼睛。
叹慕身当锐，轩昂目暗瞠。
自存心铁石，敢废力蚊虻。
荒学重裨缉，繁文自补撑。
朝披枯竹简，夜守短灯檠。
养木经荒圃，疏泉久涸泓。
博兼终氏鼠，礼问叔孙樱。
陋每轻樊子，勤将比老彭。
中庸期慥慥，言行敢硁硁。
积累功成垤，辉华秀发莹。
辛勤施耨获，逸乐荐粢盛。
戴德千钧重，抚躬方寸明。
登临感身世，踊跃望门楹。
穷谷阴多雨，清溪晚放晴。
优游探物象，潇洒付杯觥。
耿耿驰千里，区区布一鸣。
愿回韶濩听，聊奏铁铮铮。

交友不在眼，逢君怀抱开。
主人容客醉，樽酒犯寒来。
老境侵霜鬓，羁愁付酒杯。
身闲不易得，相与且徘徊。

断云秋望阔，山霭夕成霞。
凄冷初高月，喧阗未定鸦。
伏羁良马瘦，挂壁宝月斜。
寂寂山城夜，明灯照鬓华。

朱绳缚天狗，白羽射旄头。
新佩将军印，初成甲第楼。
绮罗诸院夜，鞍马五陵秋。
惟有如霜鬓，令君览镜愁。

岁暮周南远，惊心鬓欲丝。
风霜为客老，淮海寄书迟。
峡冷重云夜，天昏断雁悲。
山炉通夕火，赖尔独吾私。

腊日开门雪满山，愁阴短景岁将阑。
江梅飘落香元在，汀雁飞鸣意已还。
佳节再逢身且健，一樽相属鬓毛斑。
明光起草真荣事，寂寂衡门我自闲。

饮量平吞叔度陂，宣城风月旧相知。
雪霜欺客凋新鬓，珠玉投人出好诗。
门对洞庭书满架，饮翻云梦酒盈卮。
江城少驻还乡棹，一伴山翁醉习池。

爱君退易似前贤，投劾归来不待年。
世故饱谙真昨梦，道心不系学虚船。
莫悲白雪凋玄鬓，自有丹砂暖寸田。
两郡诗筒屡传寄，主盟骚雅定谁先。

空中莽落索，晓雪遍平郊。
霰急松鸣叶，声繁竹战梢。
暮鸢饥啄屋，寒雉湿依茅。
谁上梁王赋，淹留感鬓毛。

闻说宫花满鬓红，上林丝管侍重瞳。
蓬莱咫尺无由到，始信仙风迥不同。

平生史䲡直，往岁展禽黜。
青衫窜长沙，华鬓谒宣室。
重光照八极，命世真贤出。
奈何江湖去，独为苍生恤。

吾生一漂梗，触焉泊东周。
十年叹流滞，吞默垂远猷。
胸中犹汪陂，万顷蟠一瓯。
舆羽欺镒金，寸木傲岑楼。
图南平生志，腐鼠讵能留。
寸心徒自憞，双鬓飒先秋。
物理有否泰，奚为久休囚。
尚爱东方朔，处污能若浮。
悲鸣非不切，岁月老骅骝。
莫笑扫一室，吾心若虚舟。
会当扫天下，归老卧沧洲。

飘风非焚轮，触石生孤云。
逍遥王真人，行行傲世纷。
斋戒断荤臭，日诵浮屠文。
敝袍游江海，耻与狐貉群。
吐纳全真气，鬓发垂如银。
十年临池学，自许登右军。
谦谦卑自牧，处约人皆忻。
扁舟忽云徂，欲扳心殷殷。
丈夫重诀别，儿女徒云云。
常闻释氏说，精进在殷勤。
红尘易汩没，跋涉惫力筋。
不如巢华山，修炼如老君。

半生虚老太平日，一日不知人不识。
鬓毛斑斑黑无几，渐与布衣为一色。
平时功名众所料，数奇辜负师友责。
世为长物穷且忍，静看诸公树勋德。
欲持牛衣归颍川，结庐抱耒箕隗前。
祇将残龄学农圃，试问瀛洲紫府仙。

寂历古关道，早秋生晓寒。
空蒙朝雨细，憔悴客衣单。
事逐烟鸿远，情随雪鬓闲。
萧萧倦游意，天际路漫漫。

凭陵岁月固难堪，食蘗多来味却甘。
时雨才闻遍中外，卧龙相继起东南。
天边鹤驾瞻仙袂，云里诗笺带海岚。
重见门生应不识，雪髯霜鬓两毵毵。

娇马宁馨郎，毡车薄媚娘。
萧萧两蓬鬓，愁入少年场。

桐已参天柏已苍，昔年曾见似人长。
树犹如此人休怪，宾主相逢鬓各霜。

新雨路少人，公子有佳招。
下马语未竟，西城趋连镳。
初云眺江阁，忽欲登山椒。
陟𪩘践跷踊，舍鞍升岧峣。
濈濈云屦湿，翩翩风袂飘。
广隰绿交映，芜城远无嚣。
带缭江路永，隙光溪影摇。
他山若聚米，乱垅疑翻潮。
岸巾叹鬓槁，抚髀怜肉消。
欲摅纡郁怀，自恨痀偻腰。
心知中峰近，意怯老步遥。
班荆坐危磴，植杖临高苗。
注目送三士，绿萝凌九霄。
风流𫏐云散，箕踞还独谣。
仰答顺风呼，俯听深涧樵。
山灵或耸诮，谷友如迁乔。
虽同仙凡隔，亦觉神爽超。
毋比抱肠鼠，已异枝巢鹩。
夕曛下归径，平林有鸣蜩。
回瞻已陈迹，青霭烟寥寥。

西方残敌鱼游釜，往岁天兵收境土。
军行旱海口生烟，沙井无泉天不雨。
将军意气吞八荒，欲入凉州倾马乳。
坚城不下河未冰，幕中稍觉从军苦。
曹侯献计取东关，帐下选锋同此语。
归来塞色侵鬓毛，联翩始阅交衢舞。
不学行间妄校尉，尽斩孙歆封万户。
人生富贵有危机，彘肩不愿加雕俎。

峭直汉大夫，伊余忝末胄。
出不遇良媒，生本值恶宿。
高曾耀图牒，罪戾辱堂构。
十饥付群儿，万恨阁孤咮。
耻争市井日，雅愿农田寿。
感慨触目新，忠愤平生旧。
欲论国中枢，谁识不下辏。
偶为江湖游，喜见园林茂。
但恨老子迂，难复处士秀。
怀我故时人，识彼往岁绶。
故人多零落，高义或邂逅。
有美中庸胡，愿息金兰臭。
家住灊岳云，赋此小山狖。
才显便官豸，暂处得僧鹫。
大篇既锦舒，小章亦玉镂。
本期古人知，岂急今朝售。
又如五色丹，必待九转就。
不近恋洛阳，何远惮句漏。
神智此既澄，世网不待透。
明珠雀能衔，黄金鸟解漱。
遗骨一国珍，死鬓百草鬬。
果谁真美恶，亦曷定先后。
食柏莫分甘，种漆要自守。
无思粱肉肥，忽厌藜藿痩。
德义难沃怀，情欲为穿溜。
小人窘咫尺，君子狭宇宙。
清音可相羊，畏途肯宿留。
原宪不知贫，季氏徒夸富。
既皆白发侵，宜各素心究。
内不识织纴，外嗜饱饤饾。
一言可酣醉，八月非醇酎。
苟适年少场，或落春花囿。
武思挥日功，文欲凌云奏。
懒出枥马嘶，惜笑闺女侑。
巧意难幸得，枯胫或遭叩。
君如此攘臂，我此甘缩袖。
归见鲁卫士，未觉风宜陋。
每增输心伪，矧非见面骤。
猿笑识岩穴，鸡鸣知旦昼。
吾语虽不媚，厥意或可厚。

二十年来关内客，眼明太华高太白。
今日前驱使者旌，鸡舌香余新日月。
春初敌骑逼王城，公在城头佐天策。
将兹胆略抚西戎，萧关远尔无坚敌。
便使秦人不告饥，轺车与尔同休戚。
惟应拂拭旧题名，几人身在空相忆。
为我寄谢钱都统，鬓间不许霜雪积。

伊昔中山胜事赊，初当三五便开花。
君能选色沉醉倒，我自伤心深感嗟。
聚散十年逢节序，穷通百态各天涯。
使君绮席谁同乐，莫遣灯花照鬓华。

棕篱蕉落贮秋阴，睡足萧然学越吟。
懒似嵇康初不锻，闲于陶令更无琴。
儿童亦习南朝事，风月应怜北客心。
五世图书幸相逐，鬓毛未许雪霜侵。

病目书淫歇，江干绝往来。
不才宁嫁树，有意尚移山。
玉府书名久，南山种豆闲。
只应终夜气，不共鬓毛班。

龙门不见鬓垂丝，莫唱平山杨柳辞。
纵使前声君忍听，后声恼杀木肠儿。

雨助风声燕欲归，谁教我尚著征衣。
自怜未读愍征赋，霜雪鬓间犹庶几。

江上高人未肯来，京华秋鬓独徘徊。
饶渠看取潮头月，莫恋林香待放梅。

念昔幽居久，幽怀剧岁残。
茅亭因雪过，沙渚与鸥寒。
暂喜凉尘息，将愁秦树单。
六花如结子，孤客鬓邉看。

去秋今复号新秋，要使新愁入旧愁。
四海元龙霖雨望，一生仲举国家谋。
囚冠不脱凋蓬鬓，旅殡何堪败蒻舟。
谁与此怀同涕泗，南山朝霭暮烟浮。

置身唯所安，世累莫相干。
蓬鬓江湖适，披衣天地寛。
尚须烦束带，忍复更危冠。
居安叹匪易，泪垂行路难。

白眼波涛争反复，波心孤棹更谁看。
夫君念此客蓬鬓，不共青松共岁寒。

昔年颜似玉，今日鬓如霜。
不挂金襕服，还衣白{叠毛}裳。
彩凤夜栖无影树，晓天云绽露斜阳。

潦倒渔翁一无解，苍苍雪鬓知何载。
短棹轻舟泛沧海，抛钩在，碧波深处全无阂。

短晷催长至，新晴改故阴。
风霜游子鬓，节序异乡心。
合坐呼卢转，分曹举白深。
百年家魏阙，存没一沾襟。

男儿更老气如虹，知鬓何嫌似断蓬。
欲问桃花借颜色，未甘着笑向春风。

春风踏月过章华，青鸟双邀阿母家。
系马柳低当户叶，迎人桃出隔墙花。
鬓深钗暖云侵脸，臂薄衫寒玉映纱。
莫作一生惆怅事，邻州不在海西涯。

独眠百感秋夜情，孤城急雨中闻更。
明朝覧镜视鬓发，不知白从何处生。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

富贵如烈火，销铄谁为钢。
黄金攫清旦，一视无四旁。
夫子真璞玉，炎炎讵能伤。
万事有规矩，岂与时低昻。
五十犹幕府，鬓髪初不霜。
天眼终自清，弹冠指明光。
卿云澹朝日，舞蹈萦炉香。
勿忧雨露隔，二圣方当阳。
大器故晚成，此去未易量。
巾车难更轫，潩水徒汤汤。

闽中男子多儒衣，龙骧虎视惟四夔。
门前蓬藋老风雨，籍籍声名天下驰。
尔来半作古人去，亦或霜鬓甘伏雌。
独随日月上星斗，即今先生侍丹墀。
先生胸次真武库，无所不有世莫窥。
早年剖符勤抚字，晚年赐环妙论思。
朝廷远览得治本，务先长育英豪姿。
凌云大厦岂一木，要在钜细皆其宜。
先生彬彬掲模楷，仰膺帝可端为师。
鸾飞鳯举遍台阁，辟雍祭酒终不移。
下帷庄坐对沉燎，诸生自耻専浮词。
斯文与天共澄霁，肃驾圣域无多岐。
他时合抱挽梁栋，论功较德谁高卑。
先生胡不长风宪，豺狼在念略狐狸。
坐令饮恨深发喜，簪缨无复藏奸欺。
先生胡不同翰墨，形容尧仁晓天涯。
鲁官典诰从此复，大哉王言非寄私。
先生胡不秉枢极，以道揆事如蓍龟。
河防民役有定论，简拔贤俊去嫌疑。
吏员一一底乃绩，二虏拜手受指㧑。
东西南北几万里，匹夫匹妇违寒饥。
人言太平亦无象，但见父老同儿嬉。
胡为五湖入清梦，忽焉幽兴落武夷。
千钧一发谁挽得，径约赤松歌紫芝。
长安车马竞回首，颇似巨源辞位时。
通德高门想如昨，溪风旦暮犹有期。
冷然杖屦远俗物，此心惟许江鸥知。
巍巍北辰拱天子，还淳直欲跻皇羲。
人才未登常侧席，鹤书毎毎空山茨。
金瓯况复旧名氏，只恐先生难自怡。

西风猎猎鸣旌旗，南阳学士趋丹墀。
南阳父老挽不住，家声复如东汉时。
堂堂材具中梁栋，鬓边寒暑惊驹驰。
垂衣继照掲日月，只应一见舒尧眉。
鸾台凤阁有新路，着鞭宁许驽骀知。
委身报国一心耳，嶷如嵩岱谁能移。
他时廷尉妙生死，还将此道供论思。
凌云大厦肃天宇，千秋万岁无倾欹。
焦头烂额岂足尚，长堤蚁穴今图之。
回看蹇浅丈夫子，攫金清旦方沉迷。
矢来无乡亦可恤，付与公议分高卑。
前人得失焕清简，纳公胸次无孑遗。
愿言朝退坐华省，更以反己为元龟。
儒冠往往喙三尺，勿令白玉生瑕疵。

秋声起庭端，索索故时语。
几人清镜中，鬓髪默自许。
东邻坐长叹，曰此非吾所。
平生困一官，湎若醉醪醑。
幸今豁然醒，可以事高举。
田园熟瓜芋，茅茨庇风雨。
向来避席人，把臂相尔汝。
年光虽云暮，犹足送寒暑。
斯言不浪酬，即日去幕府。
我惟尘世浮，贵贱等逆旅。
寛为百年期，形骸一丘土。
夫君脱身还，岂不知所处。
行矣数珠功，青天走龙虎。

沧溟倒挽供缾罍，少年取醉真豪哉。
天旋地转胆如斗，何独谪仙方逸才。
尔来意气折忧患，霜雪仍从双鬓催。
吾师吾友得浑沌，有口不复□□开。
宾筵竟日但趺坐，竦听摇犀谈玉杯。
中分鲁国两夫子，道德未逢贤者哀。
黄锺大吕相应和，儒风赖以扶倾颓。
伊予幸甚获亲炙，独愧不如匡鼎来。

秋来郁郁但炎蒸，一夜狂飚骇四邻。
断送冥鸿尤得势，留连残暑更无因。
镜中鬓髪虽非故，窗下灯檠渐可亲。
勿似安仁儿女态，由看节物重悲辛。

朝来由气锐，前程入马蹄。
天形随月见，斗柄傍人低。
路转才萦白，沙平岂辨泥。
露零欺鬓髪，犬吠隔蒿藜。
恍惚南柯梦，参差逢氏迷。
比经十里堠，始报一声鸡。
似脱关中日，如趋圯下蹊。
修真空有术，习懒信无梯。
行李几时北，武当犹在西。
谁知贵公子，角枕正清闺。

迺翁鬓髪已秋霜，药裹仍闻满北堂。
贫欲釡鱼勤子职，分甘足茧寄他乡。
山前黄石空猿鹤，溪上青编屹栋梁。
想见使亲忘我后，借书寻旧日徜徉。

诚意通群祀，朝来忽已飘。
六花纷汗漫，千里入均调。
赵璧光凌日，隋珠暗掷宵。
老农愁自判，稚子喜来娇。
化育知难诘，形容岂易描。
白盐聊比拟，黄竹谩讴谣。
谈柄迷修麈，朝衣夺素貂。
丰穰归嗣岁，收拾谢枯樵。
浅露先生履，深齐惠可腰。
思添韦应物，狂助盖寛饶。
民食逃艰粒，宸心定解焦。
楼高天构玉，池迥地疏瑶。
爽韵陪松桧，严声陋鼓箫。
亡羊空道路，失鹤但云霄。
抚运年将往，侵人鬓欲凋。
题舆真健笔，险句压寒绡。
重愧非名士，兹焉缀下寮。
主宾参沔渡，杖履集山椒。
故事梁园在，风流楚国遥。
琼瑰争报复，宇宙一漂摇。
莫讶春来晚，春来待此消。

镜里年华鬓未苍，春山且喜渐芬芳。
功名富贵时来耳，底事灵台著庙堂。

年少东邻新亲家，奋然鳞鬛脱泥沙。
传闻昨者数时弊，想见迩来双鬓华。
局上光阴聊鬭马，杯中意气莫生蛇。
江鲈已过河鲀出，准拟从君烹荻芽。

一封黄𠡠下天关，岭表湖南释旧跧。
吏部回头真可笑，拾遗作伴竟同还。
张公洞里花流水，扬子江边雪满山。
更约家居多暇日，相从莫遣鬓毛斑。

五马雍容出镇时，都人争看好风仪。
文章一代喧高价，忠直三朝受圣知。
帐下军容生剑戟，门前行色拥旌旗。
云笼古戍黄榆暗，雪满长郊白草衰。
出去暂开貔虎幕，归来须占凤皇池。
鬓间未有一茎白，陶铸苍生固不迟。

鬓发尽皤然，眉分白雪鲜。
周遮延客话，伛偻抱孙怜。
无病常供粥，非寒亦衣绵。
假温衾拥背，借力仗搘肩。
貌比三峰客，年过四皓仙。
唤方离枕上，扶始到门前。
毎爱烹山茗，常嫌饤石莲。
耳聋如塞纩，眼暗似笼烟。
宴坐羸凭几，乘骑困亸鞭。
头摇如转旋，唇动若抽牵。
骨冷愁离火，牙疼怯漱泉。
形骸将就木，嚢槖尚贪钱。
胶睫干眵缀，黏髭冷涕悬。
披裘腰懒系，濯手袖慵揎。
抬举衣频唤，扶持药屡煎。
坐多茵易破，行少履难穿。
喜婢裁裙布，嗔妻买粉钿。
房教深下幕，床遣厚铺毡。
琴听怜三乐，图张笑七贤。
看嫌经字小，敲磬喜声圆。
食罢羹流袂，杯余酒带涎。
乐来须遣罢，医到久相延。
裹帽纵横掠，梳头取次纒。
长吁思往事，多感听哀弦。
气注腰还重，风牵口便偏。
墓松先遣种，志石预教镌。
客到惟求药，僧来忽问禅。
养茶悬灶壁，晒艾曝檐椽。
怒仆空睁眼，嗔儿谩握拳。
心惊嫌蹴踘，脚软怕秋千。
局缩同寒狖，摧豗似饱鸢。
观瞻多目眩，牵动即头旋。
女嫁求红烛，男婚乞彩笺。
已闻捐几杖，宁更佩韦弦。
宾客身非与，儿孙事已传。
养和屏作伴，如意拂相连。
久弃登山屐，惟存负郭田。
呻吟朝不乐，展转夜无眠。
呼稚临床畔，看书就枕边。
冷疑怀贮水，虚讶耳闻蝉。
束帛非无分，安车信有缘。
伏生甘坐末，绛老让行先。
拘急将风夜，昏沈欲雨天。
鸡皮尘渐渍，𫠜齿食频填。
毎忆居郎署，常思钓渭川。
喜逢迎佛会，羞赴赏花筵。
径狭容移槛，阶危索减砖。
好生焚鸟网，恶杀拆渔船。
既感桑榆日，常嗟蒲柳年。
长思当弱冠，悔不剩狂颠。

城市居无分，山林住有缘。
语惭甘似荠，道贵直如弦。
兀兀吟终日，羸羸病过年。
静招湖畔鹤，闲泛雪中船。
散闷虽无酒，怡情喜有禅。
鬓根霜任点，心迹火休然。
冷淡将谁合，消摇且自怜。
闲来窗下坐，试笔偶成篇。

年过不惑鬓成丝，偶到林间便卜居。
学道未忘山水癖，爱闲终与利名疏。
夜凉顾阁来明月，风静平湖瀁碧虚。
回首权豪绝相识，野云孤鹤自相于。

门静孤云去复还，讲余他虑绝相关。
遗名懒住城中寺，招隐曾居海畔山。
卧疾雪房苔色老，行禅秋径树阴闲。
玄机共了心无事，相见宁愁鬓渐斑。

门径任苔荒，长年寝一床。
病中消白日，诗里发清狂。
窗暗云遮月，林明叶坠霜。
百年能几日，两鬓已苍苍。

迷真渺无始，飘业产钱唐。
外族宗南郡，门风祖偃王。
微缘先劫种，宿习妙龄彰。
父母怜多病，亲宾怪异常。
布花模讲道，画石学题章。
戒印齓年佩，心猿志学狂。
荣名虚准拟，簪组妄思量。
礼乐师周孔，虚无学老庄。
躁嫌成器晚，心竞寸阴忙。
翼翼修天爵，孜孜耻面墙。
内藏儒志气，外假佛衣裳。
每恶销金口，时劳疾恶肠。
手中期得桂，箭下待穿肠。
𫘤鹿方随焰，坚冰忽遇阳。
系珠知在体，甘露忝亲尝。
要道传三观，真机得妙常。
不然心迹火，任结鬓根霜。
觉路双轮驾，真空两翅翔。
饥来还遇膳，渴去已逢浆。
静处如来室，高眠解脱床。
理高山峭拔，道大海汪洋。
力战魔军散，功扶佛化昌。
空山怜寂寂，尘路笑茫茫。
触境知无著，闲居贵坐忘。
消摇希自了，言说亦何妨。
撰疏松窗冷，挥松古殿凉。
来蒙随力化，真诰应机扬。
达理虽云短，寻文或有长。
圆伊令了悟，法爱教消亡。
性任融凡圣，修宜示否臧。
冥心潜应梦，取验敢垂祥。
事佛身多累，为师道实荒。
衡门连竹石，草屋带林塘。
冬服和𫄨绤，中飡乏稻粱。
水边云作伴，岩下柏为香。
景物看无厌，幽栖兴未央。
晚篱啼翡翠，春沼浴鸳鸯。
菡萏花如画，嵚崟岫若妆。
飘窗松韵淡，翻砌菊花黄。
放鹤时登岭，观鱼或在梁。
岂愁身病害，长喜世平康。
无处求烦恼，随时任寂光。
昏衢悬慧日，苦海泛慈航。
誓坐菩提法树，高跻寂灭场。
冥真周法界，垂应遍诸方。
顿渐门皆邃，偏圆药尽良。
惊迷辩雷震，摧惑法轮彊。
鹫岭先开会，金河后秘藏。
留形归后德，遗法益无疆。
四等心弥广，三慈化甚详。
道齐诸妙觉，事类释迦皇。
生灭非吾土，圆澄是故乡。
一空长寂寂，万类本惶惶。
庶了无生旨，无生更可伤。

夜久闻横笛，寥寥景更赊。
天容垂极岸，月色冷平沙。
静引乡心远，闲惊旅鬓华。
哀音殊未已，可处落梅花。

嗈嗈宾雁又随阳，兔走乌飞两共忙。
露冷小池荷减绿，风高幽砌菊添黄。
圆明自喜心如月，皓白谁愁鬓似霜。
闲卧不堪思往事，星河耿耿夜偏长。

圣君再命拥朱轮，合是南方受赐频。
双鬓任从添白髪，六条谁许继清尘。
风牵泽国秋帆远，路入丰州昼锦新。
莫为故乡延去櫂，宜春人望待行春。

五人四百有余岁，俱称分曹与挂冠。
天地至仁难补报，林泉幽致许盘桓。
花朝月夕随时乐，雪鬓霜髯满座寒。
若也睢阳为故事，何妨列向画图看。

台前流水眼波明，台上闲云鬓叶轻。
莫把姑苏远相比，不曾亡国只倾城。

千仞巉岩一径通，可扪天处是仙宫。
婵娟并席谁家子，缥缈吹衣万窍风。
初月淡笼眉拂拂，晚云低遶鬓{髟/匆}{髟/匆}。
邦人不复知端的，但说常能助岁功。

蛮风吹鬓鬓毛斑，非复登楼旧日颜。
上主亦应怜久窜，孤臣尤切望今还。
金鸡欢动栏杆外，彩服光生骨肉间。
归去此恩何以报，惟将香火祝南山。

瘴疠侵凌鬓欲华，凤凰飞诏下天涯。
有知病骨将枯日，忽遇灵丹蹑彩霞。
赫赫千龄方启运，熙熙六合共为家。
此恩碎首知难报，空感来篇似永嘉。

鄙夫十年江海客，岸草汀鸥随步屧。
稍收晚景付长竿，河伯供鱼慰弹铗。
烟云不锁北阙心，飞出乱山青万叠。
束书却入国东门，觚棱瑞日明书笈。
蹇驴破晓踏春泥，谁家暖气生牙颊。
门前宾客鄙可怜，纷如寒蚕饥望叶。
主人看屋客看地，士气萧条无一捻。
迩年恰得玉堂家，名在执鞭犹炜烨。
玉堂丈人廊庙资，宝帯垂鱼光遶胁。
棣萼青春自一门，璇题白日常三接。
侧闻好士礼作罗，纤鳞弱翮归渔猎。
蹉跎岁晚曳裾人，半雕鬓绿仍随牒。
涧溪幽菜傥可羞，试杂万钱聊一䇲。

女夷争名亦早计，凌寒破腊回春意。
不待梅花送消息，细风平日先妍媚。
野塘冰鱼翻暖绿，官桥烟柳摇寒翠。
佳人青鬓耐时节，彩幡初贴宜春字。
唯有朱颜不我留，岁月翩翩定容易。
柳车载穷安肯行，若华翳日何当试。
忆昨狂心逐蝴蝶，踏月追春藉花睡。
如今佩犊老东冈，杏花菖叶催田事。
眼看风光搔白头，斜阳抱来空多思。

秋色向幽处，浮家聊远寻。
醉来蓬鬓乱，卧入蓼花深。
云壑封诗物，烟波留客心。
未应儿辈觉，余醁且勤斟。

河阳春在否，柳外小朱扉。
曲径虵应鬬，危檐鸟欲飞。
主人同燕幕，归意属渔矶。
莫待群花笑，秋风鬓绿稀。

陆陆微生不可论，半饥半饱过朝昏。
春来但见瞳花乱，寒退长余鬓雪繁。
老愧门墙忝宾客，归来耒耜教儿孙。
会应飞堕江湖去，定向离骚寄客魂。

归来久客鬓俱苍，渐喜无人馈五浆。
未免高僧问劳苦，故应乔木慰凄凉。
山中猿鹤人谁健，门外蒿莱想自长。
为谢邦人岂吾薄，要当六印遶腰黄。

此生文字送分阴，羁旅无材发噤吟。
鬓底星星侵晚色，胸中落落负初心。
端知坐索长安米，那复能弹单父琴。
投老襄阳真自弃，蹇驴东去乱云深。

青鞋布袜脚腾腾，行住湖山自满膺。
朝日已升天晧旰，秋风犹弄鬓鬅鬙。
道逢京尹聊须避，坐列诸王傥可登。
认取参寥泉上月，绿烟开处在觚棱。

海上仙人为守关，杖头风月冷金镮。
只缘长者曾倾盖，不为诸侯故出山。
瘗鹤字勤衫袖黑，敲门诗苦鬓毛斑。
归来一钵东堂饭，自有溪云作伴闲。

河朔频河地早寒，城烟牢落水回环。
几番夜雨涨新岸，一片秋云归旧山。
君驷渐腾梅岭外，我车犹枕菊篱间。
潮人若问何如守，病骨支撑两鬓斑。

属玉双飞水满塘，菰蒲深处浴鸳鸯。
白蘋满棹归来晚，秋著芦花一岸霜。
扁舟系岸依林樾，萧萧两鬓吹华髪。
万事不理醉复醒，长占烟波弄明月。

棠垂千里翠，冠拂九重烟。
夹鬓红霞旆，摇龟浅杏鞯。
酒醒思凤语，惆怅落花前。

秋飚弄寒菊，老木疏空谷。
尫骖疲欲休，征意元未足。
山行循桔橰，涧走数机轴。
百年一局棋，歘尔分半局。
当时不识字，双鬓今定绿。
作客宁在家，无愁乱心曲。
结庐东城东，疏畦界明玉。
鸣蛙等卤部，晚食自当肉。
岂须太乐丞，清圣贯渠竹。
属媪但酌酒，与媪创高躅。
宗武但收诗，清名销五福。
他时寻此翁，云深驾黄犊。

耀灵浴虞渊，光属朝夕池。
氤氲满寰宇，幽草无闲枝。
岷山玉岭花，寸根武陵西。
寒摇塞北霜，疏影何葳蕤。
春意已浩荡，造物夫何为。
烟条凝渌雨，缬彩红参差。
下有濯锦泉，清泠鉴毫厘。
佳人古西子，徬徨水之湄。
兰苕采朝露，佩服良所宜。
凛然冰雪颜，效嚬那可希。
江国日云莫，无媒鬓如丝。
愿言配君子，独立无言蹊。
谁献常山根，与之植龙墀。

欻行西山隈，茄荻风飕飕。
阴岩有积雪，竟日无行辀。
滩声下层檐，写出千古愁。
断墟灯火光，惨月神鬼讴。
巇岑泣哀猿，短筿驱归牛。
顽云笼远峤，退水拓新州。
蟾肤累石拳，龙影卧松樛。
顾惟衰病姿，畏作魑魅俦。
若有负郭田，肯抱穷年羞。
昔怀截犀坚，今成绕指柔。
况复僻陋地，可是英俊游。
山祠钟送夜，水国笛横秋。
薄雾晨欺鬓，斜阳独倚楼。
眸寒碧冥鸿，叶小沙际舟。
渔师猎鱼去，数获惟芒鲰。
射生持虎归，熟视俱老彪。
时世贱两目，东家如寇雠。
长沙卑湿国，洛阳年少留。
太白窜夜郎，退之谪潮州。
才大难为庸，不死即长囚。
官职虽差池，志意相夷侔。
自匪迁逐客，而有迁逐忧。
田塍古丈人，来为寒士谋。
胡不近长安，远土终悠悠。
回语古丈人，两泪不能收。
从古长安儿，侠气侵云浮。
十九白如瓠，危帽钳轻褠。
奚奴扶宝带，杂遝骖骅驑。
饮彻金张家，醉留骕骦裘。
又恐银瓶欹，指㧑营糟丘。
出阁讯花童，如何为麦麰。
已不愿学孔，何时当梦周。
杏韀照金龟，粉叶夸银钩。
缓急乘一障，夜亡狄山头。
扫清玉门尘，澄澈黄河流。
如彼行道人，颇有挟此筹。
咀嚼兰蘅芳，芜蘼梗其喉。
夜光有先容，白日无暗投。
足钱便得已，谁卜公与侯。
归来挥囊金，饱穷泉石幽。

堕衣黄枫香，着鬓青霜湿。
江山如故人，到眼类长揖。
客行先飞蓬，不肯拟马立。
时节当书云，相将何太急。
我本刍牧儿，家有旧蓑笠。
勤心朱墨间，销减耕耨力。
欲归倒虚囊，追赴村社集。
传言东邻翁，但空西向席。
梨栗随所有，大白更增一。
勿复问市朝，与翁醉终日。

虎头自食肉，何在识一丁。
五言纤巧诗，便叹当长城。
读书髪早白，不读鬓晚青。
穷边物萧条，鸟雀下空庭。
虽亡好事者，勿废草玄经。

江头旧路枫林远，长笛欺梅红尚浅。
桤茅破树绿无余，水雾团空寒不展。
髯郎双鬓春山青，眼光射客词如云。
却恐抱书移席去，竹风吹雨更愁人。

东风吹起原头绿，墙暗萋萋芳草缛。
舞筵辍按杜韦娘，旗亭便听金衣曲。
石城山下路，回首不堪顾。
灼灼小桃燃，萧萧疏雨暮。
锦岸海棠烟，重寻已四年。
新班庆莲幕，旧鬓愧华巅。
市桥万缕森森柳，玉勒锦韀快鞭走。
故人半夜洗牛头，望载濡唇百壶酒。
须臾还上鹿头岭，道入猿猱怯分影。
槐阴万笏黄阁深，沙路归来定重省。
后生不乏乐职诗，幽处西南恐未知。
吏部门人密无数，但惭驽马烦鞭笞。
天边雁翮已光华，试睨银钩看草麻。
夜直蓬莱得归晚，照衣金炬长飞花。
纵凿城南沟，常有河东鳯。
青嶂入高吟，行台集佳梦。
宦游无定居，相逢又相送。

水花浸鬓根，荷叶践衫色。
西城王老子，豪健不可得。
客从日没来，鹑衣遍黄埃。
银杯未羽化，公余烦一开。
山猿供嘉果，书萤惊蜡炬。
能持白玉箫，为作苍鸾语。
凉飚助清奏，雨脚挥残暑。
台边舞鳯拍云来，潭底吟龙撆波去。
君不见宁王当日争门迎，三十六宫学新声。
玉人今夜教何处，二十四桥空月明。
西城烟景何疏索，王子宦情殊不恶。
有田日种黄金茅，叵奈蠧虫摇齿脚。
少年英气无羁络，浩唱高弹神自若。
春风走马入花林，红日垂头困瑶阁。
老去腰支便矍铄，座人那肯妨诙谑。
飞觞得似少年时，西窗几度灯花落。

倚竹情何极，伤春事已阑。
长眉弯月薄，翠袖怯天寒。
倩妇拢新鬓，凭人易旧冠。
轻闻骑马客，相趁隔篱看。

吹鬓东风可但寒，倦飞孤鹤已知还。
花光弄暖翻承雪，云翼回阴却见山。
野水曲行林下绿，春禽唤出夣中闲。
欲营老宅南头住，待驻人间耐久颜。

诸郎春鬓绿𩭹𩭹，阆苑幽人为指南。
大率已经平子目，未应更与阿戎谈。
夜萤扑案光分烛，秋水挼青色染蓝。
的见松窗珠树客，碧浔龙颔问谁探。

鬓丝萧散忙蚕月，笑靥匀停喜麦秋。
落照已斜犹曝茧，故人未渡莫横舟。
屋欹云影长年见，枕压谿声半夜流。
料得此生无好梦，却胜终日有闲愁。

祇许青松约岁寒，姚黄魏紫偶盈盘。
晨妆休插无盐鬓，送与文君卷帐看。

榆荚已吹鹅眼去，柳绵不帯茧香来。
轻霜未度刘郎鬓，更看春桃几度开。

春天行乐若为伤，青鬓吹蓬半染霜。
莫道一生甘淡薄，十年前亦为春狂。

凤历推移二十霜，一回重见闰重阳。
糯田收早醪将熟，朔气来时菊整香。
绿鬓不堪禁晚景，醉杯聊可浣愁肠。
幽人百万扬州鹤，鼎足成欢未易当。

摘尽霜髭秃猬髯，年来地阁不任尖。
芙蓉为惜斑斑鬓，着力风前压帽檐。

途远舟程未到家，此身谁念客天涯。
东篱乍破黄金蕊，旧鬓新添白云牙。
莼美不须添醤豉，蟹肥无复羡鱼虾。
白衣送酒知何在，疏放终难学孟嘉。

夏日林间风，汝父心樊笼。
冬寒一炉火，严凝我独坐。
汝父为官逋，四海镇区区。
别汝始经年，汝父鬓皤然。
岁寒霜雪落，此景谁能觉。
近闻汝知音，两补未入学。
亲戚无常心，以此加轻薄。
兄姊暗攒眉，父母非惊愕。
知汝负天才，误失不为错。
远远报汝知，旅怀保安乐。
经史多贯串，德业加磨琢。
交友用慎择，出处当执卓。
京国繁华地，人心险丘壑。
切切遵予言，勿为外物铄。
文行天所祐，仙桂在掌握。
衣锦归故乡，双亲乃欢跃。

黄菊湿不鲜，白雁寒更哀。
何由穿雨屐，一登宋王台。
眷予良友生，南山安在哉。
行将北湖鬓，投老炤清淮。

船头看淮南，去入莲芡海。
九年穷不死，鱼鸟怪我在。
昨日别友人，鬓髪忽已改。
溥溥白露多，初湿柁楼背。

贴贴淮不动，翻翻雁能鸣。
强垂投老鬓，又过盱眙城。
僧伽饱知我，大小身后名。
快作鼓考考，要听随堂声。
都梁吕少冯，维吾佳友生。
更招虞仲子，共看金盆倾。

子规日日啼，凋我两鬓毛。
邻家洗瓮盎，渐欲见浊醪。
饱闻荆江边，古柳系酒船。
沙头昨夜梦，一笑水浮天。

平生三毛尔，鬓髪眉与须。
奈何忽霜雪，星星欲无余。
手中木上座，枯槁正类渠。
而我方两忘，隐几者谁欤。
是身那有坚，寝饭姑如如。
旧持祖师令，似守商君书。
老夫亦耄矣，戒律今全除。
惟兹笑及嗔，二法元不殊。
独当招故人，浊酒满眼沽。
非徒洗离群，且复浇索居。
白鱼良已佳，黄菊端未疏。
肯来共情话，宁辞办篮舆。

聊挟儒生书，更打衲子包。
五斗亦何直，老夫今二毛。
道边霜鬓翁，煮茗浇我劳。
大笑陶渊明，罢官缘折腰。
奴辈不解事，叹息腹屡枵。
归来买大甑，炊饭谢汝曹。

从来画马称神妙，至今只说江都王。
将军曹霸实仲季，沙苑丞辈犹诸郎。
龙眠老人亦画马，独与三子遥相望。
两马骈立真骕骦，一马脱去仍腾骧。
龙眠老人今则亡，呜呼三马谁平章。
北湖居士两鬓苍，初无长吉古锦囊。
饭豆不足将游梁，手持三马三太息，樯乌已复催船樯。

安得不教青鬓老，飞雁年年太行道。
低吟一曲叹疆场，独遣老子惊绝倒。
句法吾人莫细论，天教阿杰解玄文。
衡门饱饭脱两屦，此事玄文初不与。

都梁日日招吾人，梅花已复矜小春。
胡为要随白雁去，莫起此念僧伽嗔。
弹琴几时鬓毛脱，端是天教个中活。
僧伽初不负先生，久办淮山作衣钵。

滹沱流水抱城斜，旌节重来鬓欲华。
春雨一溪藏钓艇，秋风十里对荷花。
铜符旧总山西将，铁骑还吹塞北笳。
鱼蟹初肥稻粱熟，他时归向楚人夸。

暂展经奁试茗芽，共怜日日困尘沙。
木鱼梦觉响晴景，铁鳯雨余翔落霞。
漠漠清香萦暮竹，萧萧晏几近幽花。
道人槌拂总无用，身世俱忘鬓已华。

汾河水落雁南飞，一马萧萧木脱时。
苍鬓宁堪异乡别，幽人况有故园悲。
山头日没边笳断，陇底𫘞鸣塞草衰。
千里黄云太行路，自怜北望独相思。

出舟跛跛为情亲，催遣篮舆烦故人。
九死仅全真去楚，百年未了更游秦。
晨炊要索祖仁饭，老鬓旧著渊明巾。
传语淮山元好在，初捐一笑与覉臣。

莫咤别愁关老鬓，且论幽讨入奇怀。
忽思白鱼淮海去，付与清秋鸿雁来。
不为督邮聊转柁，要呼从事试登台。
老夫正想西风笛，江北江南安在哉。

吐心着地谁复识，只有平生韩子苍。
端恨茅屋付秋草，试吟玉绳低建章。
枯肠君饱大官肉，秃鬓我老尚书郎。
爱酒不论天下士，快来脱帽持一觞。

鬓毛萧瑟强儒冠，尘土追随意已阑。
午枕梦回书帙乱，暮林秋老雨声寒。
百骸久悟岁月速，一室讵知天地寛。
忽忆玉虹孤笛夜，曲肱终约听鸣湍。

酒杯到手慎莫停，江月已复连疏星。
岂谓灌园三径老，来逢横槊万人英。
飞花不作我鬓白，韵语政如公眼青。
宿昔澜翻说诗口，真惭肯与醉时听。

莫遣殊方一片飞，风光有底肯相遗。
含愁要作红雨去，绝恨独眠清昼时。
古井犹窥光灿灿，儒冠不道鬓垂垂。
鸟歌长日偏称意，办得唤人来朵颐。

着处篮舆得小停，偶寻奇诡对屏星。
山南山北有幽啭，树底树头惟落英。
两鬓已脱吾种种，三眠欲罢渠青青。
招提故作疏钟晚，更约杖藜来细听。

饱闻会稽道中好，未似隐几来归舟。
衰鬓犹堪扶槛笑，长江故作拍天流。
知容遥集几两屐，绝胜元龙百尺楼。
时换薫炉办幽事，孤鸿落处有汀洲。

跛跛鬓毛短，娟娟春日长。
繁花丽泽国，叠鼓掺渔阳。
唤婢理双𪨗，遣儿谋一觞。
惟知作寒食，那复问殊方。
石鼎官芽滑，铜盆井水凉。
有时拈拄杖，随意坐胡床。
涏涏定巢尾，咬咬求友吭。
篮舆元落眼，豆饭或撑肠。
楚柁连江色，淮天著雁行。
关侬五斗粟，老子复游梁。

塞上归来两鬓蓬，饱知边马依北风。
从他垂棘连城璧，乞我僧伽古殿红。

从来老子兴不浅，未怕霜鬓浑欲斑。
安得希有大勇健，尽寻南徐江上山。

畴昔九死干典刑，谁言复过流光亭。
关河向人两鬓老，敢与杨柳论青青。

问讯晁夫子，成州去几时。
衣冠空攘攘，鬓发独丝丝。
器业终难合，行藏只自知。
嵩山读书处，还许寄晨炊。

世事人情了，年华鬓发侵。
平生忧国泪，老去恋乡心。
四壁家千里，三秋书万金。
号寒小儿子，念汝故情深。

少日称豪笔砚场，一官家近住河阳。
人情易变春云薄，世故饱谙秋鬓黄。
寒日苍凉临迥野，浩歌悲壮激哀商。
时平民乐官无事，醉倒题诗舞袖傍。

七十稀年几许闲，星星鬓发半衰颜。
寸心灰尽周公梦，不恋朝衣只恋山。

斜侵潘岳鬓，横上马良眉。

广文诸生如乱麻，十有八九或起家。
幅巾藜杖最困者，樊上丈人须鬓华。
丈人闻道羲皇上，屈原庄周丈人行。
声名籍甚徒为耳，四海八荒莽跌宕。
扁舟布帆下赤壁，扬澜左蠡随所历。
颠风狂雨向昏黑，怒涛掀天奇兀硉，馋蛟駮兽纷腾突。
一苇无处所，数口仅生活。
行路难如此，一一为我说。
匡山野老坎𡒄人，读书空山三十春。
下泽款段何逡巡，丈夫穷达付造物，委琐龌龊不足论。
臭味略相似，邂逅即情亲。
江头一樽前，执手鼻酸辛。
秋风吹君唾珠玉，发函伸纸三过读，惜哉意气何刺促。
丈人行李何当来，得意江山醉金罍，富贵峥嵘亦悠哉。
君不见博陵马周新丰客，时无贞观老死无人识。

徙倚只阿阁，周遭见此邦。
莫鸦翻古木，候雁造秋江。
风日双蓬鬓，乾坤一琐窗。
真成近僧住，若个寸心降。

岭南底处是端州，使君苦向个中游。
黄茅千里烟岚晚，皂盖三年鬓发秋。
欻见崩松万壑底，遂闻埋玉九原头。
不能执引远郊去，薤露蒿里令人愁。

容膝柴门觉易安，数椽喜枕寺东山。
雁飞不到吾来此，燕亦知归客未还。
梦断霜钟年欲晏，愁听蛮鼓鬓先班。
自公退食门长掩，未必邻僧似我闲。

抖擞三年异域尘，还将衰鬓照湖沦。
田田乱叶如迎客，泼泼跳鱼似畏人。
机事已忘来白鸟，雄风𫏐起在青蘋。
九原埋玉虽千载，追想高怀迹未陈。

鸠妇勃谿农荷锄，身披袯襫头茅蒲。
雨不破块田坼图，稊稗青青佳谷枯。
大妇碓舂头鬓疏，小妇拾穗行饷姑。
四时作苦无袴襦，门前叫嗔官索租。

我学如水马，尽日忙不进。
结交有神奇，所得尽豪俊。
十年困三舍，万事到两鬓。
风流半零落，吾道或拘窘。
彭侯南方来，超妙有远韵。
落落涧壑姿，倒屣解吾愠。
胸中几年读，正朔谨尧舜。
盘盂百家伎，钩致得幽蕴。
夜半一商略，气与山岳峻。
方洋及卫霍，似是老行阵。
峥嵘济时术，百未一见信。
自言穷达机，默与寒暑运。
功名盖偶然，未暇以身殉。
伟哉君子勇，一语破幽愤。
何时灯火底，怀抱为吾尽。

南海先生不讳穷，鬓髯如戟气如虹。
异时磅礴风尘外，今日低回文课中。
政事有谁咨蹇老，功名未合愧终童。
何人为草阳城荐，台阁差差振古风。

艾叶斜枝短，菖蒲瘦节长。
绿云依鬓乱，红雪落杯香。
风物江淮似，功名岁月忙。
泽间人吊屈，应有泪浪浪。

梁苑春未竞，隋河冻尚肥。
鬓毛开老境，甲子运天机。
华鄂君方仕，樵苏我未归。
凭将汝南麈，慎对可人挥。

浩荡生涯计，凄凉客子心。
岁从官历尽，忧入鬓毛深。
月气含窗户，汤声转釜鬵。
余生无所慕，持此卧山林。

古路玄微难谩寻，古人须要饱丛林。
待闻墙壁炽然说，方见风幡便是心。
鼻孔易随人事去，鬓毛空觉岁华深。
儿啼女唤君知否，尽是频伽美妙音。

扁舟系岸依林樾，萧萧两鬓吹华发。
万事不理醉复醒，长占烟波弄明月。

九月凭栏已怯风，鬓霜留我客愁中。
夕阳看尽烟生树，野水无情天四空。

三年客京华，雰埃侵鬓绿。
花时岂相关，藜藿欣自足。
故春锁胶庠，庭槐如兔目。
沂风清昼吟，璧水泛晨瞩。
今我复来兹，芳菲照华屋。
日长帘幕深，欠伸倦晴燠。
英英同舍郎，文采命骚仆。
真想寄吟哦，诗坛令何肃。
惟时届清明，千官赐休沐。
我事未渠央，矧敢念归宿。
何当榜贡书，诸生骇神速。
君歌我乃赓，聊以慰局趣。

昔陪清跸款灵真，曾对疏篁縯帝纶。
十载重来浑似旧，惟应双鬓二毛新。

湛湛寒溪叠叠山，息阴投老得身闲。
武陵花好春常在，渔棹歌清事不关。
眼底儿孙从富贵，樽前鬓发任斓斑。
天机日有真消息，频许禅僧共往还。

出门便是草，闲杀龙门老。
北去礼文殊，南来登五老。
鬓发已苍浪，言归恨不早。
独立秋风前，相思望江岛。
好，好，不用更寻讨。

不觉霜飞上鬓毛，引杯看剑兴犹豪。
胸开万古天风荡，目拭三山海月高。
投阁羞称扬子易，啜醨爱读楚人骚。
媕婀莫遣无生气，搘住乾坤在我曹。

谁谓仙家隔一方，神游原不闭毫芒。
归来谩话长年事，老不饶人白鬓苍。

长安少年清似玉，腰垂黄金双鬓绿。
吹嘘气焰高岑楼，胡不容公置一足。
脑脂遮眼卧三年，满榻秋风对修竹。
户内殷殷金石声，牙签插架三万轴。
笺诗作传起凡例，断简残编纷在目。
题舆粤国正秋风，石瘦水清山诘曲。
先声霹雳挟仁气，父老欢呼胥吏肃。
莫思莼菜赋归欤，天上要公调鼎𫗧。

朔风吹鬓幅巾斜，饭了呼童碾露芽。
竹影萧萧围我舍，溪流渺渺对君家。
古心莫为世情改，老眼聊凭文字遮。
安得一蓑烟雨里，小船载酒卧芦花。

晚起无营著帽迟，萧疏霜鬓任风吹。
病怀王子同倾酒，愁忆潘郎共赋诗。
宁效骚人餐菊蘂，敢希朝士赐萸枝。
白衣不至惭元亮，空对门生与二儿。

未折香枝插鬓鸦，月和疏影上檐牙。
诗人莫作夭桃看，不是玄都观里花。

饥肠彻夜鸣，梦乱不能好。
口腹故累余，勉起不待晓。
贫家无宿粮，庖厨净如扫。
力耕可得食，此计真不早。
居然怀抱恶，坐使百忧绕。
聊复读我书，百家观浩渺。
古人骨已朽，漫烂列华藻。
其言忽起予，一览意自了。
飒然惊短鬓，怒立何草草。
壮心激衰懦，豪气变枯槁。
捧腹故便便，不食今自饱。
方知道义力，非但文章巧。
吾命岂真穷，吾书可长保。
从今复何事，读诵以终老。
不须哀王孙，为谢淮阴妪。

去乡今几时，未易诘晦朔。
但闻苇溪头，稚柳皆把握。
老岂私我哉，浸润不顿觉。
揽镜忽悟渠，鬓雪颇斑駮。
喜闻贵人来，文字得商榷。
故人五十满，发黑面丹渥。
乃知出处间，相去如许邈。
新诗愈豪放，谈笑出飞雹。
留之不肯住，告别意苦确。
嗟我独何愚，斗米尚俛啄。
诗书久遗忘，志气日龌龊。
讵堪剸剧繁，所愿𣃁墝埆。
归田不须谋，老圃安用学。
东皋会相从，共醉村酒浊。

卧龙山下梅花发，举杯半夜邀明月。
自从却棹酒船回，一十五年如电掣。
相逢忽在百花洲，玉骨冰姿愈奇绝。
粲然顾我低欲笑，敛衽对之那忍折。
应怜我老遽如许，鬓发摧秃牙齿缺。
对花不饮可奈何，急唤潘郎相煖热。
潘郎趣召许朝天，昨日见之今日别。
莫嫌韩愈困虀盐，会有王良收汗血。
同僚满屋多豪杰，仓卒立谈难尽说。
请于主簿觅于思，博士龙头如玉雪。
故人傥问我何如，正被梅花恼不彻。

故国几乔木，长歧数短亭。
日趋天阙绛，坐失鬓丝青。
旧著归田赋，新传酿酒经。
卜邻知有日，烂醉不须醒。

韵胜应难画，肌香不受熏。
拂眉烟度柳，梳鬓月侵云。
歌罢犹依扇，闲来懒系裙。
最怜能赋客，浑似卓文君。

五十专城鬓尚青，左符分得意纵横。
吏民犹记孔北海，宗室谁如刘更生。
秋到郡楼和月上，花开后院带春行。
何时我亦驱千骑，得傍三齐作附城。

眼看花枝作雾昏，年来无复壮心存。
酒杯屡谏愁听妇，丁口新添喜到孙。
揽镜自怜霜鬓叟，闭关谁顾雀罗门。
乘车强欲班春去，野老携壶许傍辕。

与兄憔悴各他乡，细数平生可断肠。
少日父兄俱过隙，老来儿女忽成行。
梦游湖北心常折，身在周南鬓已苍。
莫向秋风原上望，脊令飞堕转悲凉。

高卧终朝对碧巉，肯将志气逐尘凡。
眼穿斜谷双蓬鬓，身在长安一布衫。
未把渔竿栖汉濑，定随霖雨起商岩。
明堂有日求梁栋，认取凌云万丈杉。

此身三十九年非，高论逡巡已少卑。
未解营生穷似虱，不堪作吏钝如椎。
春光烂熳然心火，愁绪牵连织鬓丝。
却羡耦耕人最乐，只应沮溺是吾师。

秋光已向鬓毛催，寒色仍从枕簟来。
天外角声风引去，日边归梦雨惊回。
愁能醉客非关酒，老欲随人不待媒。
拟放此身无着处，闲时只合且衔杯。

南北东西鬓欲斑，临流太息未知还。
身居渔父篷笼底，心在秋山爽气间。

罗敷十六鬓如云，五马徘徊动使君。
见说黄金难可意，试凭青翼去相闻。

谈经草檄鬓华生，初拥闽山传节行。
江入桐庐青欲断，溪从剑浦碧来迎。
茶虽户种租宜薄，盐不家煎价欲平。
要使祈招歌德意，君恩不为远人轻。

为爱端居上郡章，里闾何幸得徜徉。
买田郭外春耕早，筑室湖滨野趣长。
且把旧书遮病眼，了无尘事扰中肠。
故人访我留佳句，应笑年来两鬓苍。

选胜得朋俦，萦纡信小舟。
旧游浑是梦，衰鬓独知秋。
爽气侵残暑，名言破积愁。
醉归有明月，莫咏大刀头。

我昔官阆中，子时趋长安。
相过日夜饮，肯使笑语干。
但知醒复醉，谁问甜与酸。
揽衣步中庭，仰首羡飞翰。
誓言早归休，慎勿贪高官。
时未有添丁，眼前惟木兰。
舅甥一分背，日月双跳丸。
那知十年外，相见西江干。
拜起未寒温，悲来各汍澜。
我鬓已秃翁，子颜非渥丹。
相从海上去，兹事人所难。
陂行白漭漭，山宿青攒攒。
人烟小岁后，草木深冬完。
昨日次长沙，扁舟掠湘滩。
中流遭恶风，满衣泼惊湍。
船如旗尾点，天作车轮团。
怖畏目敢侧，祷祈指频弹。
向非鬼神助，几作蛟龙餐。
忠信时可凭，圣贤岂吾谩。
勿畏峤南热，我清物自寒。
勿忧海邦陋，心广身亦寛。
磨刀斫鲸鲙，隐几看鹏抟。
努力近药物，明年理归鞍。
得之两鸿鹄，龟筒不须钻。

乾坤心腹友，江海鬓毛斑。
药补他乡阙，书开故国颜。
何时乘下泽，此日仰高山。
会是归耕耦，由来有赐环。

又种罗浮一熟田，江阳未得返耕廛。
书来似见眉间印，别后新增鬓上年。
下泽有车人误矣，上林无报雁徒然。
越巫鸡卜闻之久，为问行藏若个边。

已绝经年笔，仍关尽日门。
身谋嗟翠羽，人事叹榕根。
蔬食风掀市，楼居水破村。
岭南霜自薄，何得鬓边繁。

浪迹苍梧外，放怀黄木东。
人情双鬓雪，天色屡头风。
国计中宵切，家书隔岁通。
为儒得愁思，一笑赖儿童。

昔别方初节，相逢各素秋。
君归卧龙国，我脱堕鸢州。
霜鬓含多事，尘容帯倦游。
行藏端可见，岁晚莫登楼。

双鬓茎茎白，孤舟寸寸移。
北嵌方守剂，南亩定何时。
无处谋春酌，他村博晚炊。
频年卧江海，宁恤一滩迟。

双鬓翻经老，千金食客贫。
由来户外屦，不救甑中尘。
惜此凌云手，终于入幕宾。
何人禅家学，崔篆得崔骃。

仙姑八十春秋高，两鬓墨黑无斑毛。
鹿胎冠子青纱袍，神风清峻真仙曹。
人生瞥忽如销膏，是非海里翻波涛。
五斗官米令人劳，安能俛首争锥刀。
愿仙乞我瓢里一丸药，武陵谿上抖擞世俗腥与臊。
不然教我蝉蜕羽化秘诀之一二，海山深处摘取王母千岁不熟之蟠桃。

云南老人老无力，藜杖支腰陇头立。
道逢蜀客话平生，时复仰天长太息。
自言贯属泸水湄，泸水边徼滨獠夷。
夷人之性类蛇豕，频肆毒螫为疮痍。
十五年前多寇盗，一境骚然不相保。
民禾收刈虏人家，戎马偷衔汝江草。
近来风俗都变移，卷却旌旗张酒旗。
牛羊村落晚晴处，烟火楼台日暮时。
两眼昏花两鬓雪，喜见升平好时节。
茅屋横吹一笛风，野店携归半瓶月。
问翁致此何因缘，道是江阳太守贤。
鼓琴弦歌不生事，十年静治安吾边。
郑国国侨去已久，谁信人间准前有。
异日刊为德政碑，请问云南陇头叟。

庭前杨柳枝，春来蔚然绿。
老翁鬓边青，已去不可复。
举杯属春风，此理竟如何。
转首飞杨花，春风自蹉跎。

倦游征人鬓欲丝，膏车秣马东南驰。
出门四顾迷路岐，闭户却坐愁支颐。
鱼生釡灶鼠巢枝，夏畦千里成陂池。
吾皇致治方无为，淫雨破块天何知。
劝君饮酒君勿疑，行使止尼良由时。
未逃形数皆有涯，此独未信无穷期。

世岂无高人，刻意在枯槁。
竟为恩爱累，有志莫能保。
君能唤我归，衰鬓及未葆。
何非有此翁，那得有此媪。
著书吾岂能，庶几获幽讨。
何必登鹿门，是山皆可老。

老来忽忽流年紧，三见涪江秋叶陨。
祗缘二子日相从，便觉一瓢穷可忍。
东津晓作招隐赋，西楼暮得思归引。
文字能令酒盏寛，江山未放诗才窘。
分题踊跃谁避席，得句欢呼同彼隼。
泉名三逸本戏语，野史千年传不泯。
醉归半路飞蝙蝠，余兴中宵伴蚯蚓。
那知须鬓秃于笔，但见儿童长如笋。
留滞甘为西域胡，衰迟更结东游靷。
故山咫尺未成归，坐使苍颜厚如胗。

灵光不自藏，今日诞忠良。
挥尘云腾涌，峩冠鹤瘦长。
强明心似月，勤干鬓成霜。
赤县鸣琴宓，清朝揽辔滂。
权衡公调选，陵阜富糇粮。
除恶虽云切，忧民只恐伤。
行看星使动，已觉省兰香。
寿考何须祝，传家辟谷方。

沙际春光又是归，亭前景物故应奇。
绿杨雅与清江称，残雪偏于碧嶂宜。
流水无凭何处去，东风有准不吾欺。
芳菲栏槛无穷兴，消得新愁入鬓丝。

永漏侵春已数筹，地炉犹拥木绵裘。
无心岂畏三尸诉，爱日还惊一岁休。
故国二千空醉眼，新年三十恰平头。
光阴未用相敦迫，领取衰翁两鬓秋。

已愧千名佛，何堪一卷师。
十年驹局促，万事燕差池。
馆下诸生笑，门东稚子饥。
宾僚眼前换，岁月鬓边驰。
子舍行将去，吾车亦已脂。
谓当鱼纵壑，犹作鸟粘黐。
宿有诗书债，非关造化儿。
岷峨吾故国，自合去迟迟。

荒寒扫横斜，稀疏开未遍。
烟昏雨毛空，标格终微见。
吴姬风鬓乱，睡色余妒面。
谁令种性香，风味极不浅。
道人三昧力，幻出随意现。
塞管玉纤寒，无劳写哀怨。

三月江南春不浅，谢家池上开花苑。
层坛迸破碧瑠璃，嫩蕊簇成红婉娈。
一枝两枝和雾白，素娥月下逢姑射。
十朵五朵照水红，仙姝并立瑶池东。
人生遇景须行乐，莫使余香散帘幕。
白雪难逃鬓上斑，金樽且对花前酌。
醉则傲羲轩，醒则歌尧舜，荣辱是非都莫问。
风云际会自有时，忠义果然天不困。
君今还作天涯客，凭栏正遇群芳拆。
不插群英醉上林，人谓少年真可惜。
明年再献平戎策，顺风高举摩天翼。
大手亲提却日戈，刈除天下闲荆棘。
古人养花如养贤，我今说花心亦然。
栽培直欲助真宰，扶持造化工陶甄。
时人莫以花为浼，大都自是人情改。
若使人情长似花，相看颜色年年在。
谢安道辈真难得，不容蒿艾生墙侧。
不劳巧手写丹青，不学世人画墙壁。
灵苗自有天然格，门外溪光长泻碧。
更向溪光种碧桃，宛然便是神仙宅。
谢家池馆胜瑶台，浅白深红次第开。
为报赏花君子道，何须东海觅蓬莱。

乃翁纯孝曾种玉，一双秀干森如束。
忆昨同舟游邺都，鬓须尚带庐山绿。
只今追想如梦魂，更堪哦子阳关曲。
霜蹄暂蹶堪一笑，连璧终当照金屋。
且醉山中浩荡春，锦绣谁同赏云谷。

君诗秀气终不没，长吉精神义山骨。
诸公贵人亦识面，想见宗之双鬓绿。
嗟予弃置卧空山，索寞何人着眼看。
高轩一日肯过我，夸声万口锋刃攒。
当时见君喜不彻，喜中便知有此别。
秋风云帆十幅开，石城浩荡天水接。
淮南不独江山胜，国士英才从古盛。
期与高人冯仲宣，小字同联寄我篇。

秋光一半去无迹，万里阴晴占此夕。
书生醉语哦月诗，想见看朱眩成碧。
白公初携佳句归，便觉草露寒霑衣。
夜晴兰室亦怀古，领略太白怀玄晖。
千字一挥才瞬息，流珠走盘纷的皪。
故应奇韵自天成，此诗如女有正色。
风鉴从来别俗氛，吐词句句含烟云。
坐令一日传万口，不减长吉题高轩。
君家客皆天下士，放意高谈饮文字。
江左风流扫地空，今日追游可无愧。
嗟予秃鬓欲逃名，朅来百虑霜雪凝。
世间垢习揩磨尽，但余猿鹤哀吟声。
刘生餐痂亦何美，玄德结{月毛}应有旨。
平生清境吾所嗜，正如翔鸾饮须醴。
君看清河夜升镜，微云灭尽如磨莹。
定当先生度青冥，思冷魂澄亦幽兴。
笑中笔阵横词锋，照人秀色烟茸茸。
调高未数紫芝曲，酒味且卧黄金锺。
人生一笑如电掣，岂特山舟藏岁月。
自惭陋句类无盐，敢并高人天下白。

风埃九陌吹冠巾，冻蚁旋磨无富贫。
忧患着人骨肉隔，奔势熏天吴楚亲。
何妨社栎神其拙，壑舟不暇供岁月。
句法不医霜鬓秋，迩来览镜茎茎雪。
蔡侯大家言不诬，笔端五色图空虚。
酒阑耳热题诗处，豪放超逸先锋车。
古来百局坐奇智，并头暗中争射利。
对人含笑真含沙，幻影浮屠同一世。
世味甘于涴蜜刀，舐之割利那可逃。
痴儿坐守忘啼哭，乃欲避就空勤劳。
君看秋风秀江叟，枯木形骸外尘垢。
屋下沙鸥交友同，耳边胜利蚊雷吼。
水光绿静山青葱，意行回反遭路穷。
莞然一笑答山谷，忽见幽林小径通。
我诗赠君无杰句，碧湾明月不可取。
游人欲上忘机堂，请哦蔡侯醉时语。

吾闻彼上人，不惰不精进。
观其吐词气，人品极爽俊。
迩来效丹霞，裂冠铲须鬓。
高才固难容，世议久迫窘。
想于龙象群，眉宇发奇韵。
渊才干国器，美若兵厨酝。
平生至孝节，初不愧虞舜。
相逢大梁城，连榻尽底蕴。
如开衡岳云，仰此摩天峻。
此诗为渠作，崖略见笔阵。
把玩立东风，料峭应花信。
明窗小字临，握管腕不运。
爱君透真境，迈往无顾徇。
脱身索寞滨，洗我岑寂愤。
掉头一长哦，语卒意未尽。

一子被夺去，囷廪遭火焚。
冷官寄僧舍，僮仆卧朝昏。
平生五色笔，落纸生烟云。
文章竟何用，袖手声一吞。
东坡昔无恙，豪俊日填门。
君如汗血驹，胆气终逸群。
坡今骑鱼去，众客亦缤纷。
翩然淮海上，霜鬓此身存。
我亦识坡者，一见等弟昆。
乃知水与乳，自然和不分。
心期营一笑，发君双颊温。
那知堕机阱，面上余唾痕。
我公佯瞌睡，嘲诮了不闻。
遥知读此诗，拊手髯一掀。

一昨海外归，尽见故山侣。
夫子独未见，梦想识风度。
今日复何日，乃获抵掌语。
犹疑是梦中，惊定无所睹。
欣然诵新句，句法杂今古。
初如涉微波，沙石俯可数。
忽惊锋刃攒，凛然为毛竖。
可读不可识，森严开武库。
百态出俄顷，春破赖缀补。
词高殆天得，那借江山助。
人间有此客，而使衣涴土。
君看绛阙姿，矫不受控御。
大言蠢上商，坐此得龃龉。
天公聊戏之，一官良蹇寓。
天风吹绿鬓，醉眼盖寰宇。
阎浮一沤耳，是身等唾雾。
功名付揶揄，富贵我剧具。
道山弱水上，凝睇隔烟雨。
夜晴觉天多，月好笑起舞。
引手挽醉袂，恐骑紫云去。

我穷亲旧绝，君来殆天遣。
度关一句妙，不拨机自转。
令人意颓然，盎如醉黎衍。
新诗丽吴姬，雾鬓风前卷。
细看发豪放，川犇惊地喘。
才高那可妒，默念耳自反。
不禁数余年，三眠蚕欲茧。
思君谁与同，月度微云浅。

不嫌滞留湘水涯，时作新诗夸露芽。
此篇醉墨翻龙蛇，雷锤雨雹飞尘沙。
开卷疾读喜欲哗，此郎真是能世家。
气如横槊万骑遮，妙如琢玉无疵瑕。
缙绅传观众口夸，矧余秃鬓缠袈裟。
崔嵬胸次书五车，于人岂止一等加。
坐令应手开天葩，不因笔端梦生花。
何时词刃诛奸邪，世途嗜好纷万差。
风流扫地吁可嗟，十年去国道路賖。
两手未忍置所拏，贾生岂欲从螾𫚥。
渊明但爱谈桑麻，湘西有舍如藏蛙。
年来颇种东陵爪，爱君才宜践清华。
妙年声誉闻童牙，君看爱客自著茶。
红妆聚观烂朝霞，撑突万卷遭搜爬。
职宜莲烛烧窗纱，不宜槐笏趋早衙。
未甘终老勤山畬，尚能见子昂霄耶，想见雾窗烟缕斜。

睡觉飞蚊绕鬓声，读书偏爱小窗明。
梧阴满地方隐几，想见捜诗毛骨清。
谁教风鉴在人间，眉宇渊然如鲁山。
指点虚无数归雁，摩挲香滑写琅玕。
旧闻五色笔如椽，平生醉里傲羲轩。
登轩不解颙颙意，幽鸟自啼华不言。
贾生忧𫛳入其居，子美亦遭牛酒污。
仙郎兵卫森画戟，风调特与前人殊。
杖屦相从年可忘，不羞蒹葭玉树旁。
青眼特开浮世少，白头相逢故意长。
尚记垂髫秀发时，神彩不异崔宗之。
此生流落天一角，敢料长沙再见期。

隔岸暮山秋翠重，少焉月作冰轮涌。
闲披白帢登此堂，绛阙神清气深稳。
齿应衔环舌卷桂，两鬓西风心一寸。
此中不着丝竹耳，但觉清圆林叶动。
余韵夫须百里闻，风露清冥人跨凤。
恐君夜残亦仙去，弃米叫云空目送。

刚疏触时怒，髪之投海山。
沛恩出意外，缧囚遂生还。
湘西谷量云，结屋清蘋湾。
举手弄云水，意适情自闲。
大藩英俊地，翰墨相追攀。
聚话兰丛秀，吐气雌霓弯。
我穷世讳见，所至特见删。
但余遭夫子，时时客扣关。
迩来又识公，喜忘双鬓斑。
夷粹韵拔俗，简重语不烦。
人品有如子，合在台阁间。
归来梦西津，五峰解烟鬟。
故人讶归晚，负负愧在颜。
此诗虽梦语，亦足发天悭。
乃知忧患烈，不能镌冥顽。
遥想为一笑，秀句出饥寒。

道人貌癯骨藏年，漆瞳照人方而渊。
家住湘山湘水边，气清日应嚼芳鲜。
罗浮饭石性所在，定林饮涧老更坚。
子其徒欤宁果然，抱琴过我亦自贤。
玉徽按抑朱丝弦，借弦为舌传语言。
谁家恩怨余妒怜，绮窗莺燕春风颠。
颠风盘空搅苍烟，萧萧吹鬓人未眠。
清都绛阙断世缘，骨飞不到梦所传。
秦筝心知是响泉，置之髯须一笑掀。
蘂珠三叠舞胎仙，坐令遗世如蜕蝉。
何年醉骑紫云去，此琴枵然成弃捐。

退之倔强迁掲阳，道经衡山爱青苍。
逸群骏气不可御，顿尘初控青丝缰。
朝云偶开岂有意，妙意放浪高称扬。
我生少小善诗律，读之坐令身世忘。
朅来结友本上座，南游私喜初心偿。
橘洲看雪已清绝，更櫂野航浮碧湘。
忽惊万峰上云雨，走栋飞檐云雨旁。
知谁凭栏俯落日，跳丸一笑千嵒光。
紫金鸡含一粒粟，磨塼作镜传遗芳。
小庵自披慈忍服，十方普熏知见香。
巉巉玉骨撼不应，但诵妙偈声琅琅。
只今般若台前路，过者拳拳加敬庄。
我寻遗迹恍自失，譬如一苇航渺茫。
三生为扫坐禅石，往事令人思建康。
绍隆佛种有神足，九旬妙义谈汪洋。
当年以法施穷乏，无数珠玑曾斗量。
而今但有楼观好，再拜顾瞻空涕滂。
我公王事获胜践，自谓此乐非寻常。
情高赋诗亦感慨，十年出处何明详。
竹轩莫凉暑雨过，风檐把玩情激昂。
初如冰轮涌东崦，漻漻云幕方高张。
俄如奇兵出不意，铁衣雪刃森堂堂。
细窥如春在花柳，芳心皱眼开包藏。
魂惊豪气立毛髪，风樯驾浪犇龙骧。
韵如玉色映晴昼，清如碧瓦粲晓霜。
适如醉乡识归路，醇如烧春浮玉觞。
意公前身是太白，醉貌宜披云锦裳。
芳津浣匙饭云子，美液浇齿尝琼浆。
吾闻高辞殆天得，宁论结髪翰墨场。
酸寒鸟迹无足道，坐令藉湜仆且僵。
皆言笔端有五色，不然古锦纒肺肠。
夜阑掩卷耿不寐，空庭曳履心彷徨。
譬如三伏黄尘道，坐令炎焰欣清凉。
又如病鹤长侧脑，仰看千仞孤鸾翔。
嗟余胆大亦欲和，韵险恍疑登太行。
何时坐隅乞诗藁，襟量悬知容攫攘。
吾恐斯文将断绝，长哦披髪下大荒。
儿曹乃欲犯矢石，洪钟何异施莛芒。
公如珠玉在渊石，荣辉草木皆煌煌。
读其诗律似仙曲，不杂人间笙与簧。
我非赏音空叹息，拟欲学之嗟未遑。
遥怜与僧登绝顶，意适暗惊人世忙。
诗成气焰如项籍，叱咤千人谁敢当。
自嫌白髪世不要，万回歌舞聊佯狂。
盘珠岂有影迹露，雾豹不欲文彩彰。
那知湘上偶邂后，气岸欣逢许子将。
霜鬓须面一破笑，城隅古寺眠闲房。
心知贵贱不同调，且复抵掌谈江乡。
□□暇日陪杖履，对公岂敢谈文章。
兹游正类羊叔子，湛□与山俱不忘。

残暑霁严威，新凉酿归思。
梦惊闻松声，两鬓到万事。
中情怯离别，此别仍对子。
追惟初识面，宁复讣有此。
明朝舟洞庭，惊浪银山起。
醉眼失湘楚，妙语凌淮泗。
我如浮水叶，遇坎当自止。
行将看荆山，归老鹿门寺。
今不欠无言，但是欠一死。
淮山有奇逸，要是天下士。
若问寂音老，烦君一举似。

飞梯上云雨，猿臂攀层岩。
天风吹鬓须，兹行非人间。
幽泉不知处，但闻鸣珮环。
崄艰硋清快，洄涡走平寛。
□□落万仞，溅雪惊潺潺。
悬崖忽见寺，白昼方掩关。
境□□遐想，坐久生清寒。
山空寂无人，鸟啼花不言。
云披献青嶂，风槛争卷帘。

碔砆世既以为玉，芝兰那知不为莸。
人间万事醉不理，携被来为林壑游。
雪花成山过惊浪，五展暮天开橘洲。
篙师绝叫风掠耳，萧萧两鬓空飕飗。
松声盘空上烟翠，顾陟佳处毎迟留。
袖中出诗愕坐客，涔蹄乃尔容吞舟。
东坡句法补造化，山谷笔力江倒流。
两翁连联竟仙去，暮年见子忘百忧。
念当明日江南路，幕阜倚天佳气浮。
故人问我今何似，为道摧颓如慧球。

仙郎如惊鸾，风格殊秀整。
文章体自然，五色丽云锦。
纷纷少年场，英气横笔陈。
家声盛汉魏，未暇数唐晋。
元龙特豪伟，太邱苦刚正。
相逢黄卷中，崔嵬山岳峻。
君当世其家，已见逸群骏。
笑谈不自觉，满坐湖海韵。
富贵率致身，华裾宜绿鬓。
功名偶然耳，何必以身徇。
未近翠云裘，先看班玉笋。

正中妙叶百怨门，宝镜孤风天下闻。
缁州道价直乾坤，毛骨真是延公孙。
杨广山头草木熏，公独深密护灵根。
衲子雷动云崩奔，暗中明露泾渭分。
醉李有叟笑脸温，胆大三世一口吞。
枯木能花为谁春，春光化为吴山云。
即今住山典刑存，木蛇且无刀斧痕。
我游山隈野水𣸣，松间见之鬓为掀，留我更宿听啼猿。
人间行役膏火煎，公特见戏非诚言。
颓纲已坠引手搴，乃欲奔走鞭短辕。
要当努力续烈焰，大兴洞上追曹源。

午梦清断续，殷鬓飞蚊鸣。
微风亦见戏，故掩读残经。
相见洞天晓，雾重花冥冥。
秀句吐奇丽，乃尔未忘情。

俊词方觉春照眼，秀句忽惊丝出盆。
睡余两鬓尚殷蚊，行乐风轩须痛饮。
穷吟空屋笑愁蹲，笔端浩荡吐乾坤。
落笔新诗敏风雨，撚须豪气划虹霓。
侍儿扶掖醉吟时，靖节田园寻窈窕。
谪仙风味自嵚巇，何如春瓮掲黄泥。

万里来偿债，三年堕瘴乡。
逃禅解羊负，破律醉槟榔。
瘦尽声音在，病残须鬓荒。
余生实天幸，今日上归艎。

一钵寄城市，皤然须鬓长。
风埃穷百丈，翰墨老汾阳。
家在青松岸，门连白鸟行。
知谁施舟尾，载我下沅湘。

梦冷寒庭半夜雨，幽欣临晓一番晴。
柳娇困顿欲眠去，禽作清圆唤起声。
曳履点残山寺静，开经拾得纸窗明。
去年今日岐亭路，吹鬓尘埃趼足行。

黑甜谁欲当闲味，此枕令人稳称心。
风骨子猷居处竹，典刑元亮醉时琴。
宜笼雾鬓清圆语，听学朱弦发越音。
不用制囊裁古锦，春寒长搭闹花衾。

好天凉夕病衰余，散步中庭瘦策扶。
禅客相逢宿山寺，玉轮同看上云衢。
十分归思悬江国，一半秋光入鬓须。
草露湿衣香雾重，更将毛骨洗冰壶。

春掠湓江绿染眸，多情还解向东流。
故应夜梦清苍胜，欲趁春光烂熳游。
饱学尚嗟心未死，痛吟已觉鬓先秋。
何当一棹华亭上，闲唱波寒月满舟。

翠寒空觉此生浮，岁月催人鬓易秋。
忽忆倚天庐岳去，更寻清境武林游。
情亲愧与高人别，兴发徒烦夜月留。
他日西湖远相忆，为君一笑散沙鸥。

人生聚散等儿戏，梦境纷然此一时。
老去渐知为客味，秋来长作送人诗。
感君义色分心曲，慰我年华两鬓丝。
想见故乡霜菊后，屋头千树橘累垂。

摩云标格久去眼，传得诗词锦段新。
雪玉在躬秋满鬓，风雷为舌语惊人。
留连南浦西山雨，弃掷𬬻峰绣谷春。
何日诗肩拥寒帔，对床听我说京尘。

我忆钱塘雪鬓新，三年东望肺生尘。
那知南浦清湘岸，忽见西湖白阁人。
熟视音姿疑梦寐，便惊风物有精神。
倏然又入千峰去，惆怅孤云野鹤身。

浮玉道人雷电舌，法云老师冰雪颜。
后来事听诸方外，先数君游二老间。
只把黑甜酬世味，从教螺鬓有诗斑。
乘秋曳杖归何处，万叠匡庐是故山。

深掩圜扉夜向阑，梦惊清境慰辛酸。
卧闻瓦垅集微霰，起觉衾裯压薄寒。
忧患饱经心老大，云泉归晚鬓凋残。
书空偶尔成诗句，寄与西林阿永看。

秋光满鬓万事死，惭愧眼明牙齿牢。
野寺闲眠听风雨，海山犹梦渡云涛。
事非白傅方惊鼎，迹隐庖丁已善刀。
一径莓苔三十载，未容此老独奇豪。

高颿驾浪过南溟，那料归来扫此亭。
桃李成阴春老大，谿山好在鬓凋零。
瓦灯已照宫商石，卵塔分藏服匿瓶。
春雪尚能知客意，荡除毛孔瘴烟腥。

欹枕无人梦自惊，回廊广殿午风清。
已浮春露浇诗胆，更炷水沉熏道情。
忧患撼床闻螘鬭，功名殷鬓作蚊声。
欲依浄社陪香火，僻处安排折脚铛。

露叶朝阳沃枣桑，暑风吹鬓荡莲香。
已欣点水蜻蜓款，更觉营巢燕子忙。
翠浪舞翻争涨垄，黄云割尽想登场。
小楼楯瓦谁庭院，弱柳多情故掩藏。

蜕尘标韵矫翔鸾，鬓髪楼飕风露寒。
脱舄骨飞何日见，解衣沐浴万人看。
肯来从我翛然住，皆说他人屈致难。
戏作猫声行聚落，自忘身是晋郎官。

法华台上凭栏久，吹鬓东风晚雨晴。
断岸平横千雉堞，道林远在一牛鸣。
喜餐水饼清明近，开遍山茶杜宇声。
想见京尘遮便面，应思携手此中行。

到寺回身望众峰，一堂疏快万缘空。
槲林曲折通幽径，莲荡凋零退晚红。
师已灰心增夏腊，我今霜鬓撒秋风。
亦知旁舍多佳士，香火他年愿此同。

心知家本住仇池，傲睨人间老变衰。
两鬓京尘初邂逅，一尊川语问归期。
劝沽何处禽知我，含笑谁家花隔篱。
天水摹胡飓风作，夜归江路月相随。

平昔才名似孟宗，暮年一钵并岩丛。
交朋半在青云上，意气都消白眼中。
庞老尚余灵照在，伯鸾应许孟光同。
君看张柬之为相，不害荆州秃鬓翁。

须鬓沧浪梦幻，江湖厌饫平生。
一旦便成千古，坏桐弦索縦横。

去岁春游爱野棠，今年还复出东墙。
行思往事心犹在，却照清溪鬓已苍。

剧笑自知跻奥室，好诗安敢望门墙。
饶君丽句春难敌，输我朱颜鬓未苍。

叶欲藏禽花没腰，春愁叠叠觉难消。
碧云新月谁梳鬓，翠浪柔风自织绡。

长欲探怀取卿相，对人信口比伊周。
安知投老空拳在，句法不医双鬓秋。

吹鬓风俱小雨来，残红扫尽露苍苔。
稻畦绿锦无边幅，更欲烦君为剪裁。

风骨东瓯语带吴，见君满眼是西湖。
径山河上今佳否，想见年来鬓亦枯。

万身高节清癯老，四座飞檐寒影间。
门外黄尘吹鬓者，有谁见此坐看山。

德腊俱难及，一庵江寺隈。
敢称少室后，亲见老南来。
鬓雪残零尽，心花烂熳开。
若言只这是，九尾似黄能。

窜朱崖军而生，还遭黄茆瘴而复活。
陷于采石而不死，囚于并门而自脱。
夜行有披袖神光，露卧醉压糟醇浊。
魔外熟视之无如之何，佛祖不得已与之酬酢。
两眼入鬓头髼松，手中木蛇毒如药。

穷经投老变书淫，两鬓尘埃老欲侵。
满院好风炎日晚，一庭疏雨夜堂深。
十年尘坌无高步，万里云霄有素心。
谁谓腐儒何所用，试将肝胆报知音。

仕途忧患久相随，老去求闲遂燕私。
陇笛不闻吹旧曲，彩笺时见赋新诗。
清宵好月穿蓬户，落日凉风动桂枝。
两鬓霜毛如旧少，按弦无意望锺期。

谁家方响闻莺声，恰似年时在帝京。
宝马金鞍芳草路，却教潘鬓二毛生。

咸平岸下分襟日，襄邑亭前把臂时。
十载光阴惊一梦，塞尘踏尽鬓如丝。

万里端尘鞅，栖息宁重论。
相逢一笑乐，妙语如春温。
谓我鬓颜好，包巾已霜根。
问我田舍何，抱瓮犹欠园。
跳丸转光景，岁月逝水奔。
岂无究竟法，汗漫要穷源。
柴桑公阙里，此意今故存。
谁云王谢家，流风但清言。
并游芸合英，词辨江涛翻。
久不一见之，清思濯襟烦。
青冥双鳯举，愧欲欺山樊。
勉哉适其时，云尽天无痕。

流光如转毂，诘旦又新年。
律换铜壶漏，春回斗柄天。
守灯须彻曙，分酒莫论钱。
雪分琼瑶化，花看锦绣鲜。
暗惊双鬓改，傍羡九官迁。
俗礼还慵讲，从朝好昼眠。

春槃撷新芽，秋篚得红实。
霜根醸我醪，色味两奇绝。
老人鬓已丝，处子何由得。
早佩斯人言，百岁真瞬息。
今我幸未衰，妙药况咫尺。
食前得珍蔬，新醸扫故疾。
瘴海风土恶，地气侵腰膝。
玄鬓或伛偻，襁褓颜已墨。
西河安可冀，北归愿如昔。
区区摘苍耳，麤陋非所敌。

春槃撷新芽，秋篚得红实。
霜根醸我醪，色味两奇绝。
老人鬓已丝，处子何由得。
早佩斯人言，百岁真瞬息。
今我幸未衰，妙药况咫尺。
食前得珍蔬，新醸扫故疾。
瘴海风土恶，地气侵腰膝。
玄鬓或伛偻，襁褓颜已墨。
西河安可冀，北归愿如昔。
区区摘苍耳，麤陋非所敌。

强辞南亩服儒冠，敢意青云便可干。
似是马曹宜懒病，却惭鸡肋眷微官。
眼前簿领成何用，梦里云山得暂欢。
为问崎岖缘底事，鬓毛萧飒带围宽。

亭障临燕塞，江山复楚乡。
艰难悲客路，宴坐忆禅房。
烧尽蒲花烛，清余柏木香。
十年如梦觉，两鬓自苍苍。

信步春风远，田家暮景迟。
乱畦还有径，疏竹自成篱。
鸡犬皆丰岁，渔樵独此时。
年年看节物，鬓发欲丝垂。

藜藿晨昏外，诗书寤寐间。
百年皆物役，五斗愧身闲。
暖日花争发，春风雁欲还。
杖藜俯清浅，萧飒鬓毛斑。

涉世真堪笑，论交愧未忘。
先生已高遁，贱子尚他乡。
簿领三年梦，尘沙两鬓霜。
扁舟归未得，春水满横塘。

也知寸木可高岑，肯负平生学古心。
王事曾无丝粟补，鬓毛已觉雪霜侵。
寓留古寺聊登览，喜有高僧与对吟。
更忆仙山最深处，岩前小雨弄晴阴。

曾陪诞节祝尧年，过眼星霜岁又迁。
谁信江湖闲钓艇，却来霄汉聴钧天。
锦筵乐事今何似，蓬鬓苍颜独惘然。
还戴赐花残照里，九衢尘土醉揺鞭。

缥缈三山海上州，登临便觉压鳌头。
风云出没千寻塔，烟雨溟蒙几叶舟。
嶷嶷朱颜方照日，萧萧霜鬓独惊秋。
人间荣悴何须较，且把吟笺敌酒筹。

掉却淮南好郡章，歘然驰驿对天光。
有谁更草诗人诏，应数从前水部郎。
霄汉岂惟收旧物，鬓毛每苦叹新霜。
十年尚有南昌客，尘土昏昏只恁忙。

星郎持节厌驱驰，解组萧然两鬓丝。
三纪声名诗独步，五州惠爱吏为师。
裕陵松柏秋风早，茂苑江山落日迟。
千载赤松应更喜，故人孙子也相随。

往在横塘诗酒社，而今不忍重寻思。
时人狂简无如我，县尹风流更有谁。
塞上尘沙长冥寞，江南梅柳正葳蕤。
人生闲健须行乐，莫学安仁鬓早衰。

父老分明识长官，青衫绿鬓照朱颜。
故知廊庙经纶意，也似鸣琴百里间。

平生学道竟何知，不觉垂垂两鬓丝。
六义赖公多比兴，一言犹足慰朝饥。

酒酣诗卷几赓酬，十载光阴一转头。
休听空阶鸣夜雨，何郎双鬓不禁秋。

羲和无停轮，年鬓日夜改。
惟有金兰心，岁晚依然在。
颇忆四门馆，研席同诸生。
聫名理朱穆，结驷留阳城。
缟纻初定交，车裘容共敝。
骏马驰春风，休沐章台市。
年少未涉道，惟论场屋文。
鼻息拂霄汉，心期勇风云。
春闱锁儒仙，试席两心竞。
阆仙时乞灵，孤懿肯移病。
喜君先得桂，时我犹飘蓬。
鳯凰黄鹄叹，振手国门东。
离群十周星，为僚一都会。
涵牛鼎烹鸡，邑小非材配。
理县不用谱，政如密与蒲。
糗水代厨传，木索闲庭除。
肯怜冰子穷，夜冻午不粒。
绨袍累故人，口腹烦安邑。
更迂长者辙，来顾空宇中。
坐令羁官兴，不复叹秋风。

樽酒重阳泛菊英，此时应得到家庭。
奔趋试席虽深贯，囚鏁文闱苦未经。
梦入故园时栩栩，愁侵衰鬓欲星星。
评文赖有金闺彦，敏手从来号震霆。

排寒聊与酒交关，呈瑞应先自帝寰。
初见同云迷六幕，渐惊飞鸟绝千山。
知酬素景风尘外，坐隔清游咫尺间。
飞洒却羞来傍鬓，安仁年少不重还。

遍游湖寺棹舟还，重理残书逼小寒。
衰鬓迎风似蒲柳，贫炉无火取槐檀。
毫铢利禄回头笑，翻覆人情洗眼看。
痴钝老人堪底用，故应衡宇自偷安。

五载投闲隐薜萝，眼看时事只悲歌。
家贫不畏鬼来笑，世变难教佛柰何。
髀肉生缘痴坐久，带围减为客愁多。
他年莫忘菁山寺，百口啼饥两鬓皤。

世路侵寻老客颜，黄埃遮眼鬓毛班。
青山未许教人去，白日何曾放我闲。

三年逐客弄湘流，华气遮栏两鬓秋。
祇有荒寒江上树，尚成诗句聚眉头。

渡水穿桥一径斜，潦收溪足露汀沙。
半山云影前山雨，十里香风晚稻花。
异县悲秋多客思，丰年乐事属田家。
故园正好不归去，满眼西风吹鬓华。

巨力曾扶国步安，功成犹未鬓毛斑。
天心正佑宋无极，人意讵容公久闲。
裴令纵能娱绿野，谢公可是老东山。
何当鼓櫂轻千里，款奉清谈宴俎闲。

道旁山色古犹今，绿鬓偏惊白发侵。
回想临岐分袂处，更谁能会此时心。

朝来煮菜往鞭牛，已觉江边雪意休。
习习东风收雨脚，暄暄晓日绽云头。
尊前未放梅花老，鬓上先看柳带柔。
及取春花时一醉，莫教沈瘦更清秋。

雪霜无赖点君鬓，五十龙钟成老翁。
急分槐实要脑满，伫见头青双颊红。

去作三泉隔，来归二载余。
临风还念汝，伤女更怜渠。
憔悴衣围减，漂零鬓髪疏。
吾今多病久，谁付茂陵书。

珠箔轻明拂玉墀，汉宫仙掌露淋漓。
金钗坠鬓分行立，等候官家未出时。

翠髻高丛绿鬓虚，娉娉袅袅十三余。
未央宫里三千女，卷上珠帘总不如。

公生开元间，壮及天宝乱。
捐躯范阳兵，竟死蔡州叛。
其贤似魏徴，天下非贞观。
四帝数十年，一身逢百难。
少时读书史，此事心已断。
老来鬓髪衰，慨叹功名晚。
嗟哉忠义徒，捷去不可缓。
初无当年悲，只令后世叹。
一朝绝霖雨，南亩常亢旱。
小人计虽得，斯民盖涂炭。
长歌永君节，千载勇夫愞。
敬书子张绅，庶几古人半。

镜中嬴得鬓成丝。

伊昔宅关辅，门闾萃冠盖。
停杯邀明月，意气殊蔼蔼。
春风堕江城，搜狝颜鬓改。
粪除二亩地，羊裘力薪采。
矫首望舒圆，何由赏心在。
烟村杂箫鼓，丛祠响竽籁。
谁能伴儿嬉，颇复偿睡债。
初惊釡鸣雷，遽作涛𢭏海。
非关骨相屯，长闲荷真宰。
吾生计已决，无劳问蓍蔡。

我昔游宣城，稚节等雏凤。
稍知风物奇，未解入嘲弄。
歘尔鬓负霜，岁月杂机综。
唯有谢公亭，颇复到清梦。
上人宛陵秀，禅余喜吟讽。
胸中淡无畦，妙觉自能种。
偶随欧峰云，悠然入茅栋。
谈间无俗调，不应亭午供。
谁云佳少年，意气极庄重。
别我归故山，索我赠言送。
邻邦古法窟，老衲妙擒纵。
伽黎宴湖海，名字走梁宋。
吾其从之游，射隼期必中。
勿学汉阴人，终年徒抱瓮。

淮南废沐浴，望汉三十秋。
丞相发蒙耳，卫青奴虏俦。
终藉汲长孺，毅然寝阴谋。
正人国之纪，进退系戚休。
鹗立耸朝着，深藏耀岩幽。
湖阴有真隐，趣尚协沧洲。
奇胸饱风霜，大笔森戈矛。
急贤甚渔猎，网罗英隽收。
终南与少室，朝暮拔其尤。
胡为卧江津，尚阻瞻冕旒。
顾令茧栗犊，升禋荐圜丘。
开轩榜独乐，高躅追前修。
志士遗草泽，余波及汤流。
益使山林尊，豪夺不可求。
但恐赴陇书，未能逃大搜。
嗟余牛马走，鬓斑年亦遒。
烟霞入种艺，松桂助飕飗。
书来挟妙句，眷言颇绸缪。
乃知气先感，臭味还相侔。
诗成月生岭，回溪上明楼。

观山如观画，入眼诗辄进。
厌则收卷之，去留情不吝。
老境喜平夷，落纸风雨迅。
谁能肝贤愁，虚名媒疾疢。
属闻殷国师，已发吴越轫。
破竹擒诸偷，长缨收犯顺。
官军将解严，胸怀俱朗润。
小雁读我诗，出语亦遒峻。
流霞暾槁颜，如彼潮有信。
但愿吉语闻，称觞兀斑鬓。

紞紞寒鼓鸣，稍稍华月上。
蒲蓐蔽幽斋，夜鼎惊暗浪。
但见炰蛤蜊，许事付尘坱。
犷壳虽外缄，甘腴实天相。
霜脐贵抱黄，雀醢夸挟纩。
江瑶初脱柱，蚝山怜叠嶂。
盘飧得此生，风期特高亮。
如跨大宛儿，凡马羞骏驵。
嗟予鬓成丝，山林真独往。
会心不在远，坐有濠濮想。

刘郎平昔居，门巷草芊芊。
念我眼中人，骨惊泪潺湲。
中允实高蹈，倦游自丁年。
问舍得匡庐，卜宅如涧瀍。
悬车著屋山，骑牛弄寒泉。
秘书极精锐，笔下走百川。
口戈击奸佞，直声寰宇喧。
诸郎排候雁，一一落云天。
独余漫郎叟，高名星斗聮。
辟书日夜催，援毫录群仙。
几负丧明责，挂冠遂言旋。
中河忽坠月，半岳遽摧巅。
孤嫠俱幽愤，一仆无复痊。
传家惟蔡琰，择婿得鲍宣。
驱车官殊方，衡宇颓荒阡。
坏壁蜗篆满，小窗蛛网悬。
翠蔼远山暝，苍苔修竹连。
往时所憩树，相与听鸣蝉。
忽逢持斧翁，葆鬓青行纒。
采薪收斜日，伐竹破疏烟。
沉痛迫中肠，裴回不能前。
高明鬼得瞰，岂弟神所捐。
微吟复凄断，暮角西风传。

忆女垂九龄，寻幽非旧常。
两鬓忽如棘，歌声类蒙庄。
山色故无恙，老者须眉苍。
载之著车后，谁言山路长。
毎逢胜绝处，赋诗要难忘。
大雪渺空旷，清境讵可望。
烛龙何时来，衔曜发晖光。
长怀亦云极，烟渚闻鹙鸧。

琳山寺前雨翻盆，辟邪渡头争渡喧。
湖光主人敬爱客，解装咄嗟开酒樽。
江城花尽柳亦老，薄暮欢娯怜草草。
殷勤为唤两红颜，始知人好鸟还好。
斑斑鬓间少黑丝，客中不复忧心𢭏。
阻酒中圣少年时，江湖放浪真忘归。
老来颇丧丈夫勇，心随暝鸟投林飞。

彭年头脑太冬烘，眼似朱砂鬓似蓬。
纰缪幸叨三字内，荒唐仍预四人中。
放他权势欺明主，落却亲情卖至公。
千百孤寒齐洒泪，斯言无路入尧聪。

锦衣骢马好还家，大别山边汉水斜。
霜简位高增意气，金章恩重有光华。
几程蛮徼云藏驿，一棹荆江月照沙。
多少朝簪鬓成雪，愿君休访楚山茶。

苑树残蝉送远愁，懒将衰鬓照清流。
归来自扫东园叶，学灌寒蔬备晚秋。

鬓拢春烟湿翠翘，石榴裙幔袅纤腰。
绛唇不敢深深注，却怕香脂污玉箫。

满头黄菊鬓毛斑，曾议皇王对尔颜。
今日临风轻霸迹，尧山应合胜牛山。

久不见泰伯，中心频损和。
近闻束书卷，更卜好山阿。
学古成儒癖，敦风荡俗讹。
周公法已矣，原宪事如何。
母老禄未及，身闲鬓不皤。
新文海裔播，旧业钓竿拖。
宁戚歌宁发，麻姑使屡过。
时人一握小，吾道片云多。
友弟俱游宦，池樊自摭莎。
闻猿诗兴逸，敲户酒徒罗。
乡里名光也，朝廷礼后么。
年来鱼信至，怪我客蹉跎。

蔌蔌楼台外，新辉溢四遐。
云中凋玉叶，星际落榆花。
岳色参差露，松声仿佛加。
风流裁赋苑，清苦读书家。
霜女惭轻格，蟾娥让素华。
孤鸿迷鸟道，万马忆龙沙。
浄拂王恭氅，香滋陆羽茶。
载歌劳郢谢，一奏待锺牙。
几处和梅赏，何人为鬓嗟。
含毫看不足，诗社好生涯。

徽音来景亳，盛事耸吴乡。
上象三台照，高文五色章。
纯如登乐府，渊若测天潢。
寒谷春重煦，幽宫草特芳。
感知心似血，思报鬓成霜。
新定惭无惠，姑苏惜未康。
尧汤余水旱，刘白旧风光。
北阙云霓远，南园橘柚荒。
愿闻歌画一，敢议赋长杨。
碌碌嘲须解，循循教弗忘。
迹甘荣路外，情寄圣门傍。
几托为鱼梦，江湖尚渺茫。

三出专城鬓似丝，斋中萧洒过禅师。
近疏歌酒缘多病，不负云山赖有诗。
半雨黄花秋赏健，一江明月夜归迟。
世间荣辱何须道，塞上衰翁也自知。

老来难得旧交游，莫叹樽前两鬓秋。
少日苦辛名共立，晚年恬退语相投。
龚黄政事聊牵强，元白邻封且唱酬。
附郭田园能置否，与君乘健早归休。

昨日观画䇲，李成山水真难忘。
寒林远近烟暗澹，绝壑稠叠云微茫。
忽看清溪下野艇，惊残鸥鸟不成行。
我尝指此语座客，安得仙骨来中央。
此事数日尔，忽落图上鸣渔榔。
山重水复滩濑急，雅飞不过吴天长。
嗟予老矣两鬓苍，放浪自得宜深藏。
烦于画䇲试检校，恐我割取附益欧峰旁。

二更山吐月，寂寂山家夜。
衰翁葆鬓湿，衡移复露下。
泠泠泉可漱，冉冉云可藉。
相携尘外人，共说无生话。

槐火煎茶气味新，东园肯让兔园春。
鸟摧秾李霑衣袂，蝶遶夭桃傍鬓唇。
回策如萦峻仪范，好诗转弹绝风尘。
颇胜袁粲饮无偶，步屧白杨要恶宾。

都司宁拂御炉香，严谴归来鬓未霜。
麟阁他年看赫弈，兽樽今日久凄凉。
楚氛闻说行将弭，汉道真成喜再昌。
莫作湘累吟泽畔，锋车促召据南床。

平生大敌刘文叔，每发一兵鬓为苍。
不得淮南近消息，萧然添我鬓毛霜。

平生大敌刘文叔，每发一兵鬓为苍。
不得淮南近消息，萧然添我鬓毛霜。

邻鸡午唱静中哗，挟雨苍苔傲落花。
已觉星星鬓边出，真成一倍惜年华。

不觉庞公隐鹿门，逢场作戏任吾真。
风烟久著双蓬鬓，脱帽公应恕醉人。

坏衲槃跚玉涧翁，负霜秃鬓颊暾红。
时时口占东坡语，顿觉曹刘力未工。

修源一带碧湾环，上有江西淡𥩟山。
便觉心尘双寂寞，不愁骑省鬓毛斑。

上帝通明阙，神霄广爱天。
九光环日月，五色丽云烟。
紫宙开三极，琼璈列万仙。
希夷尘境断，仿佛玉经传。
妙道逢昌运，真王抚契贤。
龟图规大壮，龙位正纯干。
穹昊亲无间，皇居掇自然。
刚风同变化，梵气共陶甄。
层观星潢上，重闉斗柄边。
摩空七雉峻，冠峤六鳌连。
梦想何尝到，阶升信有缘。
昕朝初放仗，密燕忽闻宣。
清禁来鸣佩，修廊列并肩。
兽铺金半阖，鸾障绣微褰。
霁景流庭砌，雷文绘桷梴。
宫帘波锦漾，殿榜字金填。
花拥巍巍座，香浮秩秩筵。
嵩呼称万亿，韶奏侍三千。
华岁称尧历，元玑候舜璿。
冰霜知腊后，梅柳认春前。
造化应呈巧，芳菲已鬬妍。
樛枝雕槛小，多叶露桃鲜。
错落飞杯斝，锵洋杂管弦。
承云歌历历，回雪舞翩翩。
黼幄祥氛合，铜壶永漏延。
镐京方置醴，羲驭自停鞭。
乃圣情弥渥，诸臣意更虔。
宗藩亲鲁卫，相芾拱闳颠。
侧弁恩光浃，中觞诏跸旋。
宝薰携满袖，御果得加笾。
要赏嬉游盛，俄追步武遄。
腾身复道表，送目夹城堧。
仰揖苍龙象，旁临艮岳巅。
讴谣纷广陌，箫鼓乐丰年。
赫弈攒轮幰，珍奇集市鄽。
博卢多袒跣，饮肆竞蹁蹮。
蕃衍开朱邸，崔嵬照彩椽。
桥虹弯矗矗，江练泮溅溅。
击柝周庐晚，张灯别院先。
余霞摇绮晕，列宿泻珠躔。
浩荡三山岛，棱层十丈莲。
再趋天北极，却立榻东偏。
既用家人礼，仍占圣制篇。
兕觥从酩酊，蟾魄待婵娟。
转盼随亲指，环观得纵穿。
曲屏红浪蹙，巨柱赤虬缠。
光透垂葩井，晶衔带璧钱。
萧台千级峻，重屋八窗全。
就席花墩匝，行尊紫袖揎。
交辉方烁烁，起立复阗阗。
邃宇会宁过，中宵胜赏专。
铺陈尤有韵，清雅不相沿。
户箔明琼串，栏釭水碧棬。
规模商甗铸，款识鲁壶镌。
秦曲移筝雁，唐妆俨鬓蝉。
窄襟珠缀领，高朵翠为钿。
喜气排寒冱，轻飔洒静便。
层床藉玑组，方鼎炷龙涎。
玛瑙供盘大，玻瓈琢盏圆。
暖金倾小榼，屑玉酿新泉。
帝子天材异，英姿棣萼联。
频看挥斗碗，端是吸鲸川。
推食俱均逮，攘餐及堕捐。
海螯初破壳，江柱乍离渊。
宁数披绵雀，休论缩项鳊。
南珍夸饤饾，北馔厌烹煎。
赐橘怀頳卵，酡颜釂宝船。
言归荷慈惠，末节笑拘挛。
放钥严扉启，笼纱逸足牵。
冰轮挂银汉，夜色映华鞯。
人识重熙象，功繄独断权。
五辰今不忒，六气永无愆。
天纪承三古，时雍变八埏。
比闾增版籍，疆埸罢戈鋋。
文轨包夷夏，弦歌遍幅员。
恢儒荣藻茅，作士极鱼鸢。
肯构诒谋显，多男景祚绵。
迓衡常穆穆，遵路益平平。
亭障今逾陇，耕耘久际燕。
恩渐鲸海涨，威窜犬戎膻。
东拟封云岱，西将款涧瀍。
琳科宣蕊笈，玉府下云𫐌。
帝籍勤初播，宫蚕长自眠。
茧丝登六寝，稃米秀中田。
庙鹤垂昭假，坛光监吉蠲。
灵芝滋菌蠢，甘醴涌潺湲。
合教庞风革，颁经众疾痊。
雨随亲祷降，河避上流迁。
执契皇猷洽，披图福物骈。
太和输橐籥，妙用绝蹄筌。
此会君臣悦，应光简册编。
雅称鱼罩罩，颂述鼓咽咽。
讵比千龄遇，犹闻四始笺。
羁臣起韦布，陋质愧驽铅。
骤俾陪机政，由来出眷怜。
恩方拜纶綍，报未效尘涓。
密席叨临劝，凡踪第曲拳。
虽无三峡水，曾步八花塼。
圣谕知难称，才悭合勉旃。
钧天思尽赋，賸续白云笺。

成亏系轩冕，心地生眼花。
极知一饷静，可扫两鬓华。
琴雪同卧起，风月通贷賖。
高哉彭泽柳，不比邵平瓜。

山僧手种两山茶，看到婆娑鬓已华。
应为客怀惊岁抄，先将春色照天涯。
绿裁犀甲层层叶，红染猩唇艳艳花。
冻颊如丹相映渥，不辞冲雨踏泥沙。

玉燕翩翩入鬓云，花风初掠缕金裙。
神霄宫里骖鸾侣，来侍长生大帝君。

人物妙伊洛，衣冠肩上摩。
君门世所高，家学承丘轲。
斯文晚付君，自信保不磨。
平生眼中书，五车未为多。
一字不借力，虚名空作魔。
我数奉谈麈，老顽君弗诃。
持酒欲挽君，酒尽如君何。
百丈溯巴峡，修途接岷峨。
新句探古锦，好风散沉疴。
先君果山政，惠爱如春和。
向来窥一斑，再至鬓已皤。
会寻竹马盟，为续襦袴歌。

平日寄声天一方，那知岁晚屡登堂。
百年已负几樽酒，一夜各添新鬓霜。
尘里著身空岁月，笔间应俗漫文章。
门庭未觉千里远，会有书来细作行。

肘后仙方旧著名，知君学道得长生。
烧丹自秘砂银诀，染白聊分草木英。
两鬓尚须并检校，二毛应觉顿神明。
他年莫向玄龄问，李纬犹堪老作卿。

昔年曾赋道边花，岁月侵寻鬓已华。
衰病不堪无好语，却凭三嗅作诗夸。

人生贪爱重，所欲未尝周。
一饭饱足矣，万钟心未休。
黑业埋头做，红裙判命求。
鬓毛已侵雪，犹自不知羞。

滔滔生死海无涯，绿鬓朱颜未足夸。
五蕴山头云散后，不知明月落谁家。

鬓髪看看染雪霜，心猿意马尚颠狂。
一朝掩目空归去，始信泥犁岁月长。

才见仲冬初，不觉又月半。
光景急如梭，人情忙似钻。
白发鬓边添，朱颜暗里换。
名利竞头争，好事无人看。
腊月三十日，饶你是铁汉。
觉花有种无人种，心火无烟逐日烧。

京国重来一梦间，不堪回首赤城山。
隋堤古柳年年在，应笑行人鬓已班。

大江南渡是长干，北望清淮岁已寒。
废垒至今闻鹤唳，苍山从古自龙蟠。
鬓毛白尽空看镜，髀肉销来尚据鞍。
折棰不能笞黠虏，遗民犹有汉衣冠。

岩邑相望数寄声，十年湖海最关情。
谈锋尚忆倾甥舅，鬓雪何堪数弟兄。
饱读父书聊自足，深知民事却须评。
扬旗且逐楼船下，万里波涛本不惊。

叹息老禅伯，萧闲心自如。
买松栽别坞，引水过新渠。
草色经行外，禽声宴坐余。
自惭双客鬓，垂老尚征车。

孤亭瞰平野，双溪分两腋。
野阔春风香，溪晴照人碧。
我来亭上天欲春，溪声野色争赴人。
胸中丘壑相映发，翛然便欲乘飙轮。
惜无妙手王摩诘，半破鹅溪重画出。
溪山应喜得赏音，尽遣烟霞供落笔。
我嗟吟鬓犯车尘，一凭危栏眼界新。
寄谢溪声与山色，他时来作个中人。

自怜多病绣衣客，百年未半鬓先白。
长鞭短帽饱霜露，田园将芜身未索。
何日背琴携瘦筇，鸣弦堂上迎薰风。
梅香已断叶初暗，满枝著子双颊红。
寄声釢子可留意，为我沿溪撑短篷。

自知牛鬬耳，不奈晚猿何。
客鬓愁中老，秋山别后多。
扁舟桃叶渡，夜雨竹枝歌。
赖有皋卢碗，时堪战睡魔。

凋林如白鬓，色变不可染。
招提据木末，清凛绝浮念。
俯窥群啄鸡，仰见乌哺儿。
敛手不敢吓，无为伤彼慈。

急景不可挽，吾生岂无涯。
吴中十年旧，须鬓亦已华。
嗟我壮且老，方知失林鸦。
欲归巷无庐，欲驾涂无车。
而子亦羁滞，心事如蓬麻。
人生无巧拙，命耳将如何。

火壮亦已老，朝昏发微凉。
高梧逼秋枕，晓梦不得长。
区中了无营，起卧在一床。
时时忽忘我，径至无何乡。
是身亦何为，万化讵未央。
朅来兰陵市，三见草木黄。
颇欲索其身，穷年就庚桑。
临渊故有羡，说食谁能尝。
尚有平生怀，嵚崎类痴狂。
佳时坐自失，恐复堕渺茫。
有生浪营营，有志终遑遑。
胡为自前却，坐待两鬓霜。

半生走三吴，问舍如捕风。
敢辞百尺楼，高卧愧元龙。
向来江道人，卜宅湖山中。
安知三十年，忽如化人宫。
苍云翳修竹，飞阁凌春空。
主人两鬓霜，驱车大河东。
岂念五亩园，方作万里封。
而我志幽独，长年羡冥鸿。
翻无容足地，茅茨翦蒿蓬。

遗剑日以远，刻舟那可求。
沧溟一沤发，散灭何当收。
而我舐犊悲，中怀不能休。
推排更嵬磊，棘刺生衿喉。
夜梦多见之，犀玉照两眸。
沉忧信伤人，晓觉双鬓秋。
深惭东门达，恐效西河尤。
所念盛德后，一身如缀旒。

宇宙一火宅，我身寓其间。
灵台真逆旅，忧喜更往还。
其来不可却，倏去不可攀。
冥然闭六凿，暂使逆旅闲。
中虚本无住，夜半移舟山。
身随事物化，鬓与寒暑斑。
奈此业累深，始知定力悭。
况兹尘沫聚，岂比金石顽。
顾影忽自笑，吾心定何颜。

胸中有天游，一室未为迫。
永怀东篱翁，那复有此客。
重阴败佳辰，长雨不为泽。
堆豗对黄华，菜色被臧获。
黄华亦萧条，伴我霜鬓白。
犹能相呴嚅，嫩叶供小摘。

酸寒北山尉，憔悴孔州守。
枯鱼同处陆，濡沬赖诗酒。
当时年尚壮，意气亦何有。
祇今双鬓华，十载一回首。
仕初君似遇，游倦吾已丑。
邂逅记昔游，空嗟汉南柳。

一泓贮清泉，百本蓊佳菊。
长年汲芳甘，霜鬓倘重绿。

余髪已种种，我怀亦依依。
风林无安巢，寒日无余辉。
束髪随官牒，前言服良规。
岂惟会计当，自诡牛羊肥。
妄献北阙书，野芹安足希。
一挂邪士籍，徒嗟寸诚微。
惓惓畎亩志，正作祸患机。
羁危不如人，行行向知非。
世变不可料，胡尘暗王畿。
真人起白水，帝命式九围。
误沐宣室召，白头侍经帏。
谁言萤爝光，敢近白日晖。
谁言草木萌，敢试雷霆威。
野马立仗下，轩昂妄鸣嘶。
弃之老牛皂，无复瞻龙墀。
天公了无私，与夺适所宜。
时方急功名，选愞安所施。
士方贵才辨，安用钝讷为。
常人与善士，何异于愚痴。
譬之救焚溺，珮玉行逶迤。
弃捐乃其理，刺天看群飞。
幸非高明室，百鬼浪见窥。
自从伏嵁岩，风淫得偏扉。
有足不得行，有手不得持。
每思林野娱，济胜忧无期。
堆豗不得往，如骥絷且鞿。
如盲不忘视，如寒不忘衣。
如痿不忘起，如羁不忘归。
但愿老穷健，长甘北山薇。
岂复理须鬓，峨冠待晨曦。

忧时鬓成丝，念远心欲折。
年芳岂不好，花下辄愁绝。
衰颜有时丹，病指不能结。
来往但邻翁，奇书每同阅。

三江既入今安有，万化无端去莫留。
蟹蚌失波枯斥岸，蛟龙移窟见沙洲。
水穷范蠡扁舟返，海变麻姑两鬓秋。
通塞正应天数在，荷蓑持锸直堪愁。

一行作吏向吴城，五见陬隅上薄冰。
魏觊三章堪自约，殷源百尺敢言登。
揶揄祇送人为郡，噎媢初非我负丞。
鞅掌栖迟俱害性，不知须鬓欲侵凌。

大涤先生不讳贫，鬓髯虽白脸长春。
三江鱼美东曹后，二柳泉甘慧晓邻。
怀组归来无长物，挂冠谁复并清尘。
自怜出处俱违性，旋结衡茅寄此身。

节物惊心两鬓华，东篱空绕未开花。
百年将半仕三已，五亩就荒天一涯。
岂有白衣来剥啄，亦从乌帽自欹斜。
真成独坐空搔首，门柳萧萧噪暮鸦。

向来英妙压鳌头，去国三年白鬓秋。
萧傅岂烦更吏治，贾生元自赞皇猷。
高文已得江山助，远业宁为管晏留。
闻说云亭已除地，正须椽笔纪鸿休。

献纳无明略，衰迟只故乡。
养疴凭药裹，扫迹寄僧坊。
不作荆州客，空悲汉署郎。
登楼那暇赋，衰鬓白苍苍。

充庭英俊剧蓬麻，迂憃无庸合卧家。
锦里烟尘终不到，玉川思虑本无斜。
山东何翅三年别，霜鬓潜惊一半加。
会见中兴平四海，要看元凯佐重华。

凉秋风物正清华，极目高楼不见花。
老境固知无乐事，醉乡聊欲寄生涯。
银钩远寄清桐滑，玉液亲题赤印斜。
笑引壶觞成一醉，歌筵遥想鬓堆鸦。

春风吹衣双鬓华，山中小桃应着花。
回思二十九年事，世故困人如弄沙。

二纪重来一苇杭，脱身兵火走风霜。
安知老境今如此，满眼旌旗两鬓苍。

五载京尘白鬓须，丹青遐想寄衡巫。
如今扫迹长林下，却对真山看画图。

老鬓不重绿，衰颜时借红。
药窥文武候，酒杂圣贤中。

百里半九十，暮程无尽时。
长途饱风日，颜鬓最应知。

士卒常有余，食廪苦不足。
妻孥惊笑我，陡换髯鬓绿。
江西鱼稻乡，升平气全复。
以公封侯相，自可飞食肉。
韬略固辐凑，精神常满腹。
去去复何忧，驱除仍覆育。

中秋有佳月，名酝来海康。
海康太守贤，怜我持空觞。
远分十具至，呼儿唤邻墙。
坐客尽饮流，一举空罍缸。
酒酣对明月，不藉灯烛光。
移席俯清流，照我两鬓霜。
海北与海南，各在天一方。
我老归无期，两地遥相望。
宴坐桄榔庵，守此岁月长。
愿子一咄嗟，跨空结飞梁。
度此往来人，鱼盐变耕桑。
篱边白衣来，莫待菊蘂黄。

迁流南海滨，两见菊蘂黄。
今晨有嘉招，驾言陟崇冈。
负郭得胜游，幽居渺云荘。
小亭椰叶间，下有青莲塘。
寒花卧短篱，疏松间修篁。
隔屋鸡犬声，远村散牛羊。
使君慕幽贞，爱此野趣长。
缅怀千载人，聊复举一觞。
西风起萧瑟，吹我两鬓霜。
旋驾岂无期，良燕讵易忘。

几年辛苦厌兵间，多谢君恩肯放还。
故里萧骚松竹在，流年荏苒鬓毛斑。
愁多不分青春过，睡足聊欣白昼闲。
况有弟兄同保社，年年携酒共浇山。

不用移文托北山，须公一出济时艰。
飞凫自欲朝天阙，老骥终思入帝闲。
直使奸谀俱落胆，要令凋瘵变驩颜。
中兴事业须耆杰，炯炯何妨两鬓斑。

累岁严亭会众宾，今年九日未全贫。
樽中有酒须招客，篱外无花免笑人。
竹杖芒鞋行自惯，风轩水阁坐来频。
鬓边强把茱萸插，万里谁嗟老病身。

道人何处是生涯，山遶孤村水绕家。
鬓里雪霜全扫白，胸中梨枣旋开花。
已乘绿景功初就，更服黄精善莫加。
若向静中生妄想，还如炎地走冰车。

小诗清绝与招魂，香雾依然湿鬓云。
一夜狂风都扫尽，鼻端无复嗅余芬。

此身游走半尘寰，赢得颜衰两鬓斑。
要是胸中未豪壮，重来海际看涛山。

流转南来未放还，此身忽到海中山。
临池顾影聊娱戏，懒把青铜照鬓斑。

直缀还縚岸幅巾，三年海外见来频。
鬓髯若为添霜雪，始觉衰容更逼真。

月娥姑射妒清妍，白髪羞将插鬓边。
冷艶独排残腊破，孤芳长占小桃先。

官南官北添身累，年去年来换鬓青。
何日归来闲岁月，扫山庐墓过余龄。

云花忽作挼云倾，腊梅便欲迎嘉平。
青灯已照浪头宿，夜长更苦风连明。
榆黄柳绿已衰悴，空余疏星漾寒水。
想君怀抱亦凄然，况我飘零谁复齿。
不须闻此涕阑干，人今得归仍得官。
未应百炼遽磨灭，他年尚识霜钟栾。
心知薄领令人俗，赖有烟波双属玉。
长沙纵使贾生归，只恐樽前凋鬓绿。

滔滔千里浪，只解送人忙。
看即成衰鬓，能堪几断肠。
系船冰树动，炊黍水云香。
惊怪陶彭泽，功名晚更忘。

我行昔到虎溪头，俗气浮光两无尽。
当时独指烟树杪，有士枯禅雪侵鬓。

当时踏月此长亭，鬓似河堤柳色青。
今日重来堤树老，一簪华髪载寒星。

苍崖千仞入寒云，一水分流照眼新。
潭孕蚌胎珠弄月，石藏虹气玉蒸春。
轮蹄自老青山路，香火谁闲白日身。
愧乏涓埃报君禄，萧条双鬓满衣尘。

潘郎未觉鬓霜侵，佳致乘闲得得寻。
古岸渺茫分远渡，飞甍虚敞快人心。
融樽想见频颓玉，季诺由来雅胜金。
野老固惭东阁客，何妨同作醉翁吟。

六月烈日日正中，时有叛将号群凶。
平人血染大溪浪，比屋焰照鹅湖峰。
白刃纷纷蔽行路，六合茫茫何处去。
妻见夫亡不敢啼，母弃儿奔那忍顾。
药市申翁鬓有霜，卧病经时不下床。
平生未省见兵革，出门正尔逢豺狼。
豺狼满市如流水，追索金缯心未已。
可怜累世积阴功，今日将为兵死鬼。
世宁孝行何高高，慨慷性命轻鸿毛。
此时自欲赴黄壤，欣然延颈迎霜刀。
至孝感兮天地动，白日在光百川涌。
三刀不死古今稀，一命自月神灵拥。
群贤激赏争作歌，要使汝名长不磨。
何时上书达天听，诏加旌表高嵯峨。

公车八千言，自献十二旒。
落笔中书罢，石渠并英游。
方欣洛阳遇，已慨周南留。
明堂多楩柟，讵须汝薪槱。
三年望龙断，艰难身百忧。
鬓髪五分白，更落天南陬。

尝闻中兴日，补衮用老儒。
乱离岁月驶，如隙过白驹。
慷慨请击贼，艰难论迁都。
百谋未一试，去国秋云初。
归来视青镜，老色上鬓须。
新亭对茂弘，建邺怀伯符。
古来兴废地，俯仰再呜呼。
使君亦伟人，独我惭非夫。
邂逅得参语，僧坊饭伊蒲。
谁云异乡县，契合连簪裾。
我有一叶舟，可钓宣溪鱼。
如君医国手，宁当堕江湖。
燕雀尚纷拏，志士极欷歔。
时哉更搏击，饥鹰思草枯。

照水纤柯拂地明，东风初试舞腰轻。
人间岂识长门恨，雾鬓烟鬟绾不成。

汉阁重来鬓已苍，故交强半上鹓行。
鸣鞭送与黄封酒，似唤幽人入醉乡。

邂逅都城接下风，官居总在日华东。
门瞻曲角趋朝近，路转高头出局同。
今日绣衣新使者，晚涂霜鬓旧邻翁。
一杯无复当时乐，赤县黄图泪眼中。

丧乱乖离数，衰慵问讯疏。
新霜上须鬓，老泪湿襟裾。
忽报迎车骑，遥知奉玺书。
岂惟谋郤縠，文亦似相如。

病守虽闲鬓未苍，尚能谈笑坐胡床。
指挥一扫妖氛尽，便自关山向汝阳。

手种黄梅已着花，此身依旧在天涯。
三年客罢携家去，赢得东风两鬓华。

荒凉半亩居，风烟夜沈沈。
安得清梦间，尚有车毂音。
自我客京华，半世历嵚嵚。
日月不相贷，鬓有微霜侵。
骑马著青衫，兹事已不任。
如何栖迟中，心迹犹差参。
梦境通前生，染习良已深。
岁月不可磨，愈厉如精金。
富贵岂足道，大是功名心。
勉哉子驰驱，壮志方在今。
力学懒似侬，膏肓恐难针。

西雍拜颜色，振鹭俱分行。
绣衣浙江滨，再上君子堂。
首尾二十载，持槖侍明光。
厌看南朝山，易绾吴兴章。
煌煌朱两轓，照我梓与桑。
怪我衫始青，怜我鬓已苍。
颇复见劳苦，感慨激中肠。
向来官如泥，葡萄换西凉。
剪翎但鸣悲，坐阅百鸟翔。
公为世良师，医国有禁方。
颇闻药笼中，臭味久已尝。
小草存远志，未用出声妨。
采掇公弗疑，结根稔风霜。

此地谁令著此翁，角巾欹倒鬓如蓬。
兴高绝壁松声外，梦破寒花雀啅中。
睡债几时偿赛足，书淫前日洗除空。
故人若问安心法，一酌村酤荐晚菘。

溪上青云覆短墙，杖藜谁共掇幽芳。
忽惊候馆梅花破，想见山斋竹叶香。
倦客鬓丝今点染，使君心事独韬藏。
何当归赴春盘约，苦苣嘉蔬未足伤。

梦境清游记昔曾，而今双鬓已鬅鬙。
此生有分寻云水，到处逢人说葛藤。
紫芋波棱真在眼，青鞋布袜未输僧。
会投枯木堂中老，只恐诗情罢不能。

乱前交旧今余几，道故伤时得涕零。
门外溪山无赖碧，眼中须鬓可怜青。
十年持槖气横出，三斗朝天心独醒。
却喜元龙豪放在，不妨下马索银瓶。

十载江湖客，重来霜鬓侵。
事如春昼梦，山似故人心。
步屧攀崭绝，移舟出窈深。
他时林樾底，归去话登临。

社醵遗风在，田家礼数饶。
玉人疑解意，孺子故来邀。
御寇惊先馈，庚桑惧见杓。
习乡俱尚齿，惇族悟疏苗。
未见雕戈静，方欣玉烛调。
山寒时作暝，火老不成歊。
酾酒无留榼，蒸豚发堕樵。
蛮讴声带苦，村舞拍频招。
野性疏钟鼎，官身脱市朝。
形随石骨瘦，心与涧花雕。
朔漠音尘断，膻胡意气骄。
谁为今定远，空作老边韶。
枉矢知天变，双桃验服妖。
献书惭痛哭，避地独无聊。
复古周宣治，中兴太白谣。
明年及春社，愁鬓雪应消。

君家大阮声辉赫，当年并试龙墀石。
小阮风流不减人，一家顿有双联璧。
共题雁塔多名卿，溪头独作渔竿客。
身经离乱偶相逢，怪我婆娑鬓犹黑。

地僻林逾静，山幽鸟不惊。
日高帘影重，蝉噪柳阴轻。
鬓学风前翼，琴传叶下声。
士龙能作赋，为尔特留情。

云卷寒蟾玉晕添，嫦娥遥想鬓毛纤。
此时清境非人世，要望烟霄不下帘。

风云快约千丝雨，天地空无一点尘。
晓树放开花意思，夜窗添起月精神。
鹦鹉杯中未觉贫，寒凝酒面不成鳞。
何如飞上参军鬓，与恼红楼歌舞人。

十里松阴古道场，一亭还复枕潇湘。
诗翁至死忧唐室，野客于今吊耒阳。
窗户云生山雨集，岩溪花发晓风香。
不唯临眺添惆怅，自是年来鬓已霜。

日长永巷车音细，插竹洒盐纷妒恃。
美人零落泾水寒，两鬓风鬟一挥涕。
柔毛{角咠}{角咠}与人群，儿女恩怨徒纷纷。
洞房那复知许事，但画远牧连空云。
槲叶飘萧晚风劲，羖{羊历}相追寒鹊并。
短童何处沙艸深，族走群飞各天性。
向来鞍马曹将军，文采班班今尚存。
林下夫人更超绝，新图不作五花文。

离乱纷纷醉尉多，将军独夜灞亭过。
旅巢对𫛳占行役，客爼悬蛇卧宿疴。
双鬓尽从愁里白，衰颜时向酒中酡。
云翻雨覆须臾耳，未用区区较唯阿。

老马倦长道，解鞍聊缓觞。
小雨濯鬓须，欣然惬初凉。
奇苞照屋角，橘柚垂青黄。
感之动中怀，弓刀戒秋防。

万山攒拥天一笠，北风吹雨两鬓湿。
饥乌绝叫护巢飞，老蛟怒起拏云立。
孤城短日砧杵急，骑驴渺渺冲泥入。
桑枝倒折机杼空，道旁废井无人汲。
遗民到今传旧邑，击水华鲸浪三级。
故物漂流百战余，客子起坐万感集。
小驿香醪如雪汁，一杯快作长虹吸。
酒醒寂历照短檠，幽咽数声邻妇泣。

露宿风餐两鬓华，故园芜没旧生涯。
圣恩若许求帷盖，便向东陵学种瓜。

饭筒菰黍趁流年，葵扇桃笙尚宛然。
世味半随昌歜苦，心旌长与艾人悬。
鸿飞不到书来少，鹊喜无凭语浪传。
两鬓萧萧吹白发，空余衰谢故人怜。

不羡鹏飞运，聊随雁北还。
扪天上何岭，犯雪过曹山。
偶到万里去，重来一梦间。
观河见如旧，双鬓自斓斑。

黄帽青鞋两鬓斑，一簔聊寄此身闲。
不因误入桃花去，那得夤缘见帏间。

真人东方行，携幼坐小辇。
五星聚光炯，八龙卧偃蹇。
张公世忠孝，七叶冠蝉冕。
翘翘麟一角，濯濯蕙九畹。
声名大小冯，门巷南北阮。
埙篪自鸣和，满耳听𪾢睆。
舂粟悲汉谣，然萁笑魏褊。
讵闻华亭鹤，空忆上蔡犬。
堂堂鼎轴老，秉道迪天显。
宁投千金璧，不践九折坂。
飞飞鸿雁行，恋恋桑榆暖。
草木商山村，烟波洞庭晚。
芝老正堪茹，橘熟行可搴。
连床话团栾，共此一笑莞。
当年伯仲氏，衫鬓绿婉婉。
彩衣戏翁侧，玉立尽瑚琏。
峥嵘六门阙，突兀今在眼。
岁月知几何，华皓森雪𪩘。
扶颠属匠石，起死待和扁。
富贵挽不来，拄颊但手板。
谈间锯屑霏，酒伴金荷卷。
舞茵翔两鸾，歌板曳犹茧。
冰壶明月吐，琪树清风满。
起寻赤松游，仙籍标阆苑。

钓石骎骎上绿苔，起弹长铗咏归哉。
此翁矍铄丹心在，老子婆娑两鬓催。
一夜剑津龙化后，千年辽海鹤归来。
匆匆鼓吹城南路，往和松风万壑哀。

敝裘羸马老风尘，两鬓星星乱白纶。
乘兴来寻剡溪雪，倦游归钓锦江春。
眼中了了三生梦，俗眼欣欣一笑亲。
急雨催诗头上黑，凭谁唤起谪仙人。

雪净冰融溪作鳞，梅花经眼日当人。
北枝风力顾不早，东阁诗情聊一新。
烟并博山薫莫乱，色同衰鬓插宜新。
一年好处得全尽，红绽雨肥犹弄春。

玉容初起𣨼春慵，鬓軃秋蝉不解拢。
十二宝阑闲倚处，花间应避落残红。

绿鬓颓云髻，青霞络羽衣。
晨趋阳德馆，夜造月华扉。
抟弄周天火，韬潜起陆机。
玉房留不住，却向九霄飞。

罗袜生香踏软沙，钗横玉燕鬓松鸦。
春心正是芭蕉叶，羞见宜男并蒂花。

新安野妇双鬓垂，红膏涂靥深画眉。
青襜两幅不掩骭，赤脚一双深染泥。
饷耕如宾有翁媪，头戴银冠相媚好。
银冠犹是嫁时妆，马上不知人绝倒。
长年相见无别离，竟死不识愁眉啼。
红颜暗逐春光老，暮栉常随落日低。
秋娘一尺春风髻，下蔡阳城尽风靡。
倾城可爱亦可怜，野妇谁知有西子。

贞妇生江南，少小称丰秾。
委身事良人，相与欢笑同。
良人去不返，两鬓常蓬松。
谓言有膏沐，未识谁为容。
日日上山望，水远山复重。
藁砧竟不来，望望终无穷。
一朝化作石，僵立由天公。
天公表坚贞，令与山始终。
仙衣绣藓晕，宝髻摇花丛。
滔滔日月逝，此石存高峰。
清名阅千古，劲节摩苍穹。
恨无采诗官，作诗颂遗踪。
用之邦国间，庶以消淫风。

桃李艳春风，荣华照京洛。
九陌飞香尘，朱楼响弦索。
美人倚修栏，青娥卷珠箔。
白面谁家郎，巴商载金槖。
大艑何岢峨，系舟楼下泊。
哀弹杂清歌，日日楼中乐。
谓言如江流，偕老有盟约。
一朝买婵娟，蝉鬓轻梳掠。
情从新人欢，恩与旧人薄。
去年与青棠，今年赠芍药。
人生有荣谢，曾不待衰落。
倡女不嫁人，深心失期约。

禅房花木有残红，此地还因曲径通。
竹影看摇金琐碎，风铃解语玉丁东。
人来白鸟横空处，山在先生倚杖中。
绝唱未酬才已尽，夜灯搔首鬓如蓬。

为贫作漫仕，未必胜陆沈。
冠缨日羁縻，鬓发空侵寻。
昔为云出岫，今作鸟归林。
暮年一丘壑，往往谐初心。
窗明设浄几，衣露张鸣琴。
缅怀靖节翁，更赋归来吟。

故国春空老，三吴信不通。
客犹如社燕，书或寄宾鸿。
鬓发风埃里，林庐梦寐中。
西归如有意，一笑复谁同。

东风吹玉尘，十指寒欲堕。
西斋借微温，妙语惊咳唾。
诗成酒行间，一扫飞电过。
坐令止酒陶，酒戒为君破。
但愁飞絮零，似我霜鬓鬌。
他年玉堂人，伴直谁对卧。
恨无屈宋才，共续离骚些。

阿香名字本无双，流落真成窜夜郎。
蚤岁浪言肠是锦，只今空复鬓成霜。
名传故国犹惊座，诗入浯川尚满囊。
天为少陵增秀句，故教迁客上瞿塘。

少年结客不思家，酒涴春衫白苎麻。
今日江村烟雨里，兵戈满地鬓双华。

祝融当权不可夺，海水欲沸山欲裂。
黄头父老见事多，谓有此身无此热。
老人何得怨天公，山堂日日多南风。
乌纱欹帽剪云叶，白鬓吹雪飞蓬松。
已挹蔗浆浇热恼，更注井花回睡容。
人生如此亦不恶，饱食安坐初何功。
蒙尘况驻奉天辇，避暑望幸骊山宫。
蕃兵入汉作巢窟，战骑横戈岁驰突。
旌旗耀日红蔽天，铁甲烘云气销骨。
安得壮士如恶来，上诉帝阍关钥开。
尽泻天河作飞雨，四海八方无一埃。
秋禾不槁敌不来，我亦高枕喧春雷。

岁已随流水，身犹转断蓬。
秋风双鬓短，夜雨一灯红。
衰病无多力，穷愁莫漫攻。
残年消底物，溪外两三峰。

杨柳春风濯濯枝，深惭张绪少年时。
期期尚有胸中意，种种真成鬓上悲。
暮四朝三心巳了，年头月尾老俱遗。
此中空洞今何有，曲尽周郎更不知。

断云疏雨暗楼台，春在寒空不肯回。
梅亦羞人花未笑，柳知何事眼慵开。
久拼双鬓缘诗老，忍放痴愁入酒来。
犹有暮年文字业，睡余重秩乱书堆。

腊雪初晴梅欲花，有人闻说鬓如鸦。
清诗勾引江南梦，应向今宵还到家。

老去书中得，心因病后衰。
栖栖身是梦，种种鬓成丝。
鸟自知时节，人犹说乱离。
倚楼天万里，无地置吾锥。

重廊阴阴与天隔，下有井泉余百尺。
乍垂修绠已复寒，深注花甆不胜白。
山城夏旱百井眢，盥濯从谁问涓滴。
暮年来此看老黥，日倚银床卷深碧。
炎官火伞空自张，玉川清风已生腋。
翰林醉熟呼不醒，宫中谁赋花娉婷。
中人传诏玉起立，井花吹面诗还成。
诗成白雪真同调，咫尺回姿妃子笑。
此郎自是醉谪仙，肯作官家诗待诏。
北窗老子贪昼眠，蓬头突鬓良可怜。
但将饱睡答长健，安得新诗追昔年。
我生无誉亦无毁，老去功名薄如纸。
日向山堂洗睡容，空费君家一壶水。

未献椒花颂，先颁凤历春。
亚钗双燕小，垂鬓彩幡匀。
兵已知胡远，欢应与岁新。
遥闻汉天子，喜色动中宸。

回首云庵日又低，孤帆欲渡晚风吹。
桃花水暖拍堤去，莲叶舟轻随棹移。
老罢转知身是梦，愁来只有鬓成丝。
人间无地安双足，万事从头愧老师。

秋云翳长空，微雨饯残暑。
新凉入郊墟，中田熟禾黍。
秋虫自知时，入我床下语。
西风几何时，秋意遽如许。
晓色催鸣鸡，孤砧急寒杵。
游子未得归，留滞在江浦。
生理思田园，饥寒念儿女。
持此两鬓霜，世路复焉取。
起视夜何其，江月方欲吐。
便当随孤鸿，云霄肃双羽。

玉雪惊看乱后枝，梅花虽在鬓成丝。
当时一醉还如梦，今日嫣然复为谁。

老鬓风吹急，愁云带雨飞。
白添平岸水，红掩傍幽扉。
力尽方谋食，天寒未授衣。
此身惭社燕，秋晚亦能归。

病眼怕遥夜，宿炉依小温。
酒醨嫌雪厚，书细苦灯昏。
残腊归时梦，他乡尽处村。
可怜双白鬓，深闭一蓬门。

寒日催残岁，新诗得夜光。
雪犹随处有，梅亦为春芳。
愁鬓何从白，流年有底忙。
官闲应放腊，燕寝自凝香。

分作经年别，还成一笑同。
看君须点漆，羞我鬓吹蓬。
共醉宁非梦，缘诗各坐穷。
相逢又惊散，往往似征鸿。

万事全归两鬓霜，新愁尽属少年场。
如今乞得忘忧草，已自无忧可得忘。

吉人为善天所彰，效有迟速理则常。
叶侯天骥少未骧，读书过眼下十行。
易如翻水成文章，学既日富名日昌。
谓取富贵如探囊，当时余子皆擅场，呼不成卢空绕床。
直气勇决何可当，买田筑室龙池阳。
夜光穿屋万丈长，人言家有明珠双。
青衫归侍䜩几傍，仿佛月中丹桂香。
要看玉树争芬芳，击鲜不羡游诸郎。
大裘执玉郊圆苍，厖恩厚泽均四方。
翁年九十鬓不霜，锡以命服闾里光。
门前贺客俱奔忙，手持牛酒填康庄。
遂摘天语名公堂，不须灵寿扶徜徉。
高文戛玉鸣琳琅，省郎言语如君房。
天公报德殊未央，传家奕叶寿且康。
王母昼着云锦裳，麻姑行酒倾琼浆。
壶中日永醉玉觞，赤松黄石相扶将。

谢朓樽前忆语离，别来怀抱只愁知。
鹡鸰原近识君晚，鸿雁书遥寄客迟。
何事不嫌霜后鬓，尚邀同醉雪残枝。
今年新得梅花句，华萼诗中第几诗。

蓬莱殿角薰风凉，法宫无事垂衣裳。
人间乐奏万斯曲，枝上日转咸池桑。
天皇初开紫府燕，御前催赐黄金觞。
谁乘风云依日月，臣有力牧君轩黄。
望云仰见天不远，簪花莫厌鬓如霜。
五风十雨自中国，语从重译传名王。
年年五月熟荔子，又见北使朝连昌。
圣君当宁占宝历，太史执笔书殊祥。
云间双阙日五色，下被四表同尧光。
风姿矫矫华省郎，珩璜结佩鸣水苍。
但将两耳听韶濩，付与孺子歌沧浪。
传杯遥想水殿冷，画鼓咽咽清昼长。

念昔始觧事，结交少年场。
一生徒苦辛，两鬓今成霜。
颇亦恨晚岁，始得同舍郎。
邂逅笑语间，仿佛芝兰香。
朝吟共棐几，暮归霑余觞。
忽奉太室祠，共荐房俎羊。
晓陪奉常班，琼珮参翺翔。
只今坐斋宫，夜雨谁对床。
王事间何阔，咫尺遥相望。
聊持鹧鸪椀，为浇冰雪肠。
五字忽鼎来，古锦翻诗囊。
无力攻长城，有眼惊夜光。
跂彼笑织女，不复成报章。
何当毕祠事，共上南山冈。
更约颜李萧，一笑同徜徉。

彭郎作诗调最高，语中起伏多波涛。
维其有之是以似，千佛名经中一豪。
潮从海来与山激，彭郎诗成疾飞镝。
词锋何止却千军，脆敌何堪守坚壁。
去年载酒呼衰翁，萧萧两鬓吹江风。
手持牦尾白玉柄，坐中风味王安丰。
今年不出无一语，想像红旌浪中舞。
卧听东来响怒涛，安得西飞有双羽。
晚岁莵裘谁与谋，有如此江真可羞。
会待潮来复潮落，短蓑独速吴江秋。

身作三吴去，霜从两鬓侵。
羁栖临老日，牢落少年心。
好句何曾得，清秋几度深。
越江怜久客，时送海潮音。

少年何尝屈此膝，自料一生能几屐。
谁知腊月雪蔽空，三日衡门断人迹。
心知无事止坐诗，天觧穷人无乃力。
故山欲放雪中梅，空恨此中无铁石。
中郎官热亦怕寒，着意说穷聊作剧。
北风吹酒天始愁，玉雪满空心自怿。
想君盐絮方入诗，怜我鬓须同一色。
山行安得趁骅骝，快踏琼田四蹄疾。

江上当年忆语离，相逢虽健鬓如丝。
心知涉世著几屐，眼见承流换两麾。
台阁异时须献纳，庙堂今日要招携。
九江太守多仁政，此去知公得吏师。

吹尽青丝两鬓华，旋裁林下老生涯。
已携斋钵分僧饭，更炷香云礼佛牙。

旱欲流金水欲裂，百千火聚作此热。
秋风忽送雨一犁，应念田夫汗流血。
庙堂调烛随弛张，五色线补虞帝裳。
书生拟作丰年颂，临窗弄笔鬓如霜。

簿领痴儿作底忙，闲中得味独君长。
登临莫负山如玉，岁月还成鬓作霜。
谁把酒浇陶靖节，天将诗付沈东阳。
明朝湖上看双璧，兄弟联镳作雁行。

风条无叶自萧骚，玉立修篁不受凋。
咫尺蓬瀛横雪观，依稀丝竹度云韶。
天怜人老悲双鬓，官似僧闲占一寮。
日日杖藜摩饱腹，未知何以答清朝。

文字何当仆命骚，余年虽在鬓全凋。
元无旧曲能三叹，为借新章作九韶。
千里奉祠犹去国，一官何地可同僚。
吹嘘直上青天去，谁挽斯人入圣朝。

七度逢寒食，连年客异乡。
鬓丝嗟老大，冢木念青苍。
乱眼花无数，伤心柳著行。
病余春又过，不拟近杯觞。

一点伤春恨，看成两鬓霜。
如今无此梦，莫画两鸳鸯。

红尘染尽去时衣，愁入双蓬鬓髪稀。
故国几番随梦到，长安十度送春归。
懒看乌帽朝诃马，却忆黄䌷昼掩扉。
鸟倦知还我已老，会令双鹄贴云飞。

无物能娱老，冥搜兴漫长。
数茎空撚颔，一瓣与谁香。
岁月摇双鬓，莺花恼客肠。
更哦秋士句，聊与伴啼螀。

沈郎带减不胜衣，瘦甚由来政坐诗。
试数交游尽前辈，便知文采照当时。
子猷何处寻修竹，漫叟今谁吊旧祠。
人似浮云忽吹散，老夫虽健鬓成丝。

高安老竹三尺围，断为釡甑中可炊。
蕲州开笛不足数，嶰谷截筒空自奇。
何如猫头未成竹，化为霜根白如玉。
峥嵘劲节不得施，历碌黑斑空满目。
白头老吏饱官仓，云梦南州睡初足。
筠阳别乘一幅书，寄我中刳两枵腹。
飘飘逸韵青衣郎，梦中相见筠山阳。
一笑摩挲抚君背，定教从此毋相忘。
我欲问舍无何乡，为我往使华胥王。
人生草草两鬓霜，要知日月壶中长。

江城木落又秋高，归梦难成客鬓凋。
拟倩西风吹雨去，莫来窗下打芭蕉。

客梦长千里，官居已岁余。
却愁花蘂动，转益鬓毛疏。
山气朝朝雨，江苞月月鱼。
匡庐早归去，稚子可篮舆。

衣冠数人物，伯仲高人间。
我于鸿雁行，畴昔奉往还。
挂名华萼集，遂尔不复刊。
暮齿慨晼晚，得州近荆蛮。
恨公识面迟，又复容追攀。
高风薄云汉，秀句横笔端。
乃知同气中，文采真斑斑。
谁将郧城水，换取蓬莱山。
要公抚凋氓，天意岂等闲。
玉阶有余地，行归鸣佩环。
上最不待久，唾手未苦难。
念我老已熟，无鬓堪成班。
江头忽三月，坐见春物残。
相逢喜倾盖，往事论险艰。
一饮未彻席，扁舟渡惊湍。
情钟惜易别，易别成永叹。
可怜堂下水，故作声潺湲。
风流倏云散，人生岂长欢。
愿公寄尺书，细行勿轻删。
仍烦巧匠手，着意镌坚顽。

北湖看雨两春余，忘却渔村笠泽居。
去岁莺花犹是主，今年须鬓不胜疏。

我昔西来野梅发，今岁梅花似前腊。
流年别我谁肯留，衰鬓羞花不成折。
昔非今是未必然，尺短寸长何足说。
到家浄洗客衣尘，犹有匡庐半山雪。

越罗初欲替茸裘，二月轻寒比麦秋。
潘老凋疏空惜鬓，庾郎憔悴不禁愁。
催归燕子春何限，落尽桃花雨未休。
谁遣少年随梦去，不教人似柳风流。

岂料余生两鬓皤，庐峰犹得共婆娑。
昔年自作南柯梦，此去心如古井波。
官冷故人书不到，日长斋阁睡还多。
文园曾病犹堪酒，传语风光奈我何。

七十诗翁鬓已华，平生未识水仙花。
如今始信黄香错，刚道山矾是一家。

一身和影共婆娑，看尽人间两鬓皤。
要好只销长闭戸，便开三径已为多。

半世常愁夜雨零，断肠无复鬓丝青。
又将船舰舟中梦，移入梧桐叶上听。
凉吹渐欣归枕簟，好诗那更似鸾铃。
欲知多少江湖兴，病眼无眠彻晓醒。

老翁年少白如玉，初学裹头双鬓绿。
一心走觅梨与栗，两脚登山健如鹿。
中年脚力惊早衰，腾踔安得如儿时。
挟弓持满走避贼，尚与箭锋争疾迟。
如今老矣那忍说，七十上身头似雪。
年来脚力何所似，钝如罢牛跛如鳖。
先生强欲相扶持，赠我江心桃竹枝。
竹夫人痴不解语，木上座肯行相随。
况乃柴焰如削鐡，四十九层排玉节。
天公与我山作堂，木落霜空秋九月。
与君共看南山云，安可一日无此君。

梦中七十四番春，谢客明年懒见人。
已是天公怜我老，苦无官长怕谁嗔。
腊随残漏声俱尽，鬓共疏梅色鬬新。
招取云山来一笑，竹坡犹有此闲身。

李广平生竟不侯，功名看得鬓霜秋。
学无西洛时难偶，人似南金价未酬。

畴昔相逢十载余，已惊白雪鬓疏疏。
长鸣本是空群马，入社犹为漏网鱼。
醉到湖边谁共酒，别来江上苦无书。
风流文采今何在，只有倾河泪满裾。

昔饮江南酒，刘郎鬓未华。
无依怜晚岁，死贼痛全家。
梦隔泉台久，魂归故国賖。
与谁山下路，同折冻梅花。

杏山松桧紫坡陀，湖面无风亦自波。
绿鬓朱颜嗟老矣，落花啼鸟奈春何。
诗人未必皆憔悴，世事从来有折磨。
列坐流觞能几日，知谁对酒爱新鹅。

星星双鬓已惊秋，尚窃州符只自羞。
官冗更无丞掾委，谁哀老子得遨游。

览镜空惊鬓髪凋，暮年踪迹逐渔樵。
如无似有梅天雨，暂去还来海浦潮。
栗里忘忧惟浊酒，锦城排闷且长谣。
草堂日晏犹髙枕，不怕当关苦见招。

君书于我不能忘，我亦思君苦断肠。
女嫁儿婚方扰扰，宦情文意愈茫茫。
病来颇厌杯中绿，老去时添鬓畔霜。
一夜西风破残暑，蛩吟四壁倍凄凉。

耆年多病心未老，异县久羁家益穷。
贻书乞米朝不饱，作赋教子文尤工。
春风不消两鬓雪，酒力尚借双腮红。
归来群芳已零落，苦恨𫛸鴂鸣匆匆。

投老侵寻两鬓斑，十年情绪几悲欢。
深倾玉醑何辞醉，养就金丹不畏寒。
鹤驭且芸昆阆草，鸾台曾著鵔鸃冠。
少时豪气消磨尽，赖有诗情偶未阑。

七始初华国令新，芸芸品汇达于寅。
葭灰潜动先占候，柳眼偷开早报春。
曾见花枝沾近侍，且颁寛诏泽编民。
镜中鬓髪萧萧改，却羡松筠自葆真。

沦身绝域久睽孤，投老归来鬓髪疏。
不但髙人能笑我，此生安敢食鲈鱼。

岁晚飘零日，舟行杳霭间。
江乡多雾雨，风物近湖山。
独鹤徊翔久，飞云自在闲。
远游殊未已，萧飒鬓毛斑。

江南客，鬓发苍浪不堪摘。
明时迁逐念前非，一夜愁吟霜月白。

鬓毛萧飒寸余冠，蒙犯风霜却岁寒。
但使孤忠能感激，岂辞远谪备艰难。
苍苍云木留深景，渺渺深溪泻暮湍。
独坐苦吟山寺冷，照人孤月正团栾。

明时报国敢怀安，远谪方知行路难。
云隔江乡来雁寂，雪飞闽岭敝貂寒。
韩诗解道蓝关恨，贾赋聊凭𫛳鸟寛。
谁念紫皇香案吏，飘零已觉鬓毛干。

风舞芳林鬓脚垂，朝云行雨湿仙衣。
不知当日缘何事，化石山头更不归。

粲粲三英傍碧溪，玉肌云鬓晓参差。
想因巫峡行云日，记得湘江解珮时。

春日迟迟午睡浓，梦魂飞过浙江东。
无端花底间关舌，唤起搔头两鬓蓬。

春鸟窥绿窗，踏落庭前花。
美人为之笑，鬓脚风中斜。
不惜花踏残，只愁鸟惊去。
姹娅背人飞，林深无觅处。

处世如大梦，悟者能有几。
钟鸣漏已尽，耽著不知止。
贤哉颍川公，才老即谢事。
悬车筑园池，归作隐君子。
大块方逸我，顺之聊复尔。
燕居二十年，坐进端为此。
委形虽物化，妙湛本无死。
我来恨不及，犹喜识其嗣。
鬓眉皓已霜，眸子炯如水。
头着白纶巾，萧散真晋士。
传家有髙风，何必拾青紫。
衡门久不开，荒径为我洗。
相携步方塘，春渌涨清泚。
修篁间苍松，新槐杂嘉卉。
断桥堆露箨，危架引烟蘂。
荫庭桂团团，叠涧石齿齿。
萧森无俗姿，旷远含古意。
慰我放逐情，翛然百忧弭。
缅怀前人风，安得九原起。
相过不厌频，追随从此始。

奇葩为我摘芳条，一笑嫣然特地娇。
花露玉颜诚巧倩，叶堆云鬓愈妖娆。
韬藏妙质逾三月，喷泄清香在一朝。
更把彩丝纒绿萼，肯教芳馥片时销。

深院沉沉清昼永，画屏玉枕冰肌冷。
辘轳惊起宝钗横，香篆浮烟帘幕静。
翠眉不为捧心颦，鬓乱妆残约略匀。
情似杨花无定处，可怜金谷堕楼人。

沙阳岩桂虽云多，不若隐圃为骈罗。
结根盘据极高大，荫庭一亩才数科。
青葱翠盖俯轩槛，夭矫苍虬交枝柯。
森森密叶碧如玉，扑扑细蘂黄于鹅。
风传賸馥尚酷烈，月散清影长婆娑。
幽香岂止到十里，妙质端恐移金波。
不随春景鬭妍媚，直与秋色争清和。
芳鲜似欲伴佳菊，冷落更觉怜衰荷。
幽人爱此自培植，林下不知双鬓皤。
为予折赠诚有意，欲遣鼻观通禅那。
吾衰万事付之懒，不饮奈此秋光何。
径须造诣谋一醉，莫待花落霑庭莎。
妙香吸引入肺腑，吐作佳句同吟哦。

月中有桂光更多，扶疏一轮枝干罗。
天风飘下广寒子，岂与凡种同其科。
四时不改碧玉叶，满庭自擢青铜柯。
森然众木共培植，无异野鹤群鸡鹅。
秋来隐圃风露冷，喷花看蘂尤婆娑。
圃中自有隐君子，心与世远恬无波。
对花度此九秋色，不以物外伤天和。
西邻栟榈更好古，妙年欲制芰与荷。
连墙请谒不知倦，宜尔鬓髪忘其皤。
天生逸才当有用，委弃寂寞理则那。
吾衰尚有惜花意，零落奈此馨香何。
却思梁谿有小圃，只恐松竹荒寒莎。
未能归去老三径，且把诗句从公哦。

江湖散人气节奇，布衣韦带霜鬓垂。
有田甫里多水潦，阖门百指长号饥。
躬耕粗足输赋税，时赴嘉客同襟期。
西风笠泽起秋色，菰蒲初熟鲈鳜肥。
扁舟乘兴不知晚，笔床茶灶常相随。
著书丛杂自编录，巧怪不择文与诗。
那能枉道窃爵禄，但欲乱世全妻儿。
胸中岂无佐时略，却笑诸郎殊不知。
当年富贵尽磨灭，惟有夫子传于斯。
三髙名配范与李，散人虽散元非痴。

一宿溪边云锦堂，烟村浮动野梅香。
沙平水澹近江浦，天阔山遥多夕阳。
北陆寒凝风眇眇，东吴音断意茫茫。
片言无补空来往，赢得萧条两鬓霜。

镜中渐觉鬓丝多，半世劳生可奈何。
极望不来青足鸟，满江更起白头波。
扬帆贾客风前笛，撒网渔人月下歌。
自断此生甘寂寞，毗耶归作老维摩。

半生游宦鬓毛霜，依旧图书对晓窗。
卯酒一杯春日暖，卧听鸣橹下清江。

杜门忧患余，戚戚常鲜欢。
故人千里来，一笑解我颜。
念昔寓沙阳，溪山郁回环。
游从得良友，妙赏穷跻攀。
别来几何时，岁月惊飞翻。
索居无与游，衰病两鬓斑。
子充观国宾，假道叩我关。
草草具盘馔，把酒望西山。
道旧访陈迹，相对如梦间。
顾子若鸿鹄，整翮正髙骞。
轩然四海心，岂惮行路难。
努力取殊第，自致青云端。
春风得意后，期子从兹还。

忧患余生日杜关，幅巾青顾得开颜。
虚堂把酒延佳月，小阁哦诗对远山。
子学鲲鹏将海运，我同猿鹤且云闲。
都城故旧还相问，为道衰颓鬓已斑。

羲和整御升旸谷，赤云夹日如飞鹜。
晶光下射东方山，石卵含丹孕岩腹。
谁令巧匠凿山骨，截此頳坚一肪玉。
琢为巨砚形制奇，中有彤云烂盈目。
端溪美璞色马肝，黟歙珍胚纹雾縠。
岂知至宝出嵎夷，散绮浮花彩尤缛。
凤咮空闻名字佳，龙尾苦笑规模俗。
谩夸眉子鬬婵娟，休认明眸类鸲鹆。
顾眄幸蒙君子知，拂拭自远尘埃辱。
火轮炫熀赤乌流，墨海奫沦玄兔浴。
千金象管雕镂精，百炼松煤龙麝馥。
怒猊渇骥纵奔拏，春蚓秋蛇相绾束。
楮生便觉肌理妍，毛颖何尝免冠秃。
公家三世擅直声，此砚提携资简牍。
力侔天地掌中回，胆落奸谀笔端戮。
固宜秘玩不轻示，神物护持无辄黩。
窗明几净斋阁深，日暖风清霭松竹。
试将墨妙写新诗，落笔烟云叹神速。
矧公早年曾饵丹，龟鹤精神鬓毛绿。
久卧商山茹紫芝，行度天门骑白鹿。
猗兰玉树富阶庭，黄卷青缃賸编轴。
愿言什袭遗云仍，大笔髙文永相续。

上客相从称玉觞，楚天杳杳湛清光。
紫茱黄菊有佳色，白蟹頳鳞聊共尝。
自哂三朝为逐客，常于九日旅殊方。
十年往返成何事，赢得萧萧满鬓霜。

未能运河车，上溯泥丸宫。
鬓髪忽已华，飒若冒雪松。
清晨起自理，濯此万里风。
萧萧栉齿快，淅淅气脉通。
呼儿助千遍，缓手无匆匆。
我生本疏懒，误堕轩冕中。
野马就羁靮，何如雾生鬃。
握髪谅未能，散髪聊与同。
金丹变鬒色，缘合亦易逢。
逝将弄云海，一访安期公。

闻道胶山寺，幽深过惠山。
僧房穿窈窕，石溜落孱颜。
地僻车马绝，山空松桂环。
钟声清霭外，刹影白云间。
旅泊君得计，飘流吾念还。
时危暂安适，景胜且跻攀。
耿耿寸心赤，萧萧双鬓斑。
抢攘悯瓯越，寂寞堕荆蛮。
风月三千首，轩裳五两纶。
戎车伤浩荡，彩服羡斒斓。
天地旌麾满，江湖鸥鹭闲。
何时共樽酒，世路正多艰。

欲赋前贤九日诗，茱萸相鬭一枝枝。
可怜宋玉情无限，争似陶潜醉不知。
绿鬓爱随风景变，黄华能与岁寒期。
登高迥处狂多少，笑杀襄阳拍手儿。

野寺依山立，松桥避石斜。
坏梁飞但是蚁，枯木挂青蛇。
道路悲蓬转，功名惜鬓华。
聊将洞中水，试洗眼前花。

丈夫未大用，身与仁义闲。
可宜更聚散，风尘摧厥颜。
君今归柯泽，路出梁宋间。
芒砀有吾庐，亲老待我还。
羡子先谐愿，思亲头鬓斑。
韶光苦不再，沟水长潺湲。

山东持木铎，高识世难群。
览照惊秋鬓，看碑见旧文。
救时曾抗牍，退迹欲眠云。
账外横经者，清朝已立勋。

江流无险似瞿塘，满峡猿声断旅肠。
万里可堪入谪宦，经年应合鬓成霜。
长官衫色江波绿，学士文华蜀锦张。
异域化为儒雅俗，远民争识校雠郎。
才如梦得多为累，情似安仁久悼亡。
下国难留金马客，新诗传与竹枝娘。
典辞悬待修青史，谏草当来集皂囊。
莫谓明时暂迁谪，便将缨足濯沧浪。

秋半饬归艎，轻桡入水乡。
吴歌闻子夜，陶菊见重阳。
月浦鲵收浪，霜空鸟拂樯。
南冠归未得，潘鬓莫苍浪。

瀛阆盛佳招，排云下赤霄。
水犀梳插鬓，火玉佩垂腰。
凫影朝青舄，鸾音咽紫箫。
鳌宫无夜色，豹髓未尝烧。

贤相辞荣鬓未斑，济川舟楫一朝闲。
苍生犹望安车起，使者空持拱璧还。
郢曲传来都辇下，萧规留在庙堂间。
壮猷全德知难尚，后世高名重太山。

岁晚苍官鬓髪青，回风披拂自悲鸣。
不容逐客多归梦，故作江湖波浪声。

块处江城无与游，芦花枫叶楚天秋。
萧然霜鬓伤迟暮，久矣灰心任去留。
道阻每怀千里念，时危岂为一身忧。
何年棣萼还相映，醉卧元龙百尺楼。

吾生足忧患，未老头已白。
鬓间垂素丝，揽镜聊一摘。
星星去虽欣，种种鲜还戚。
颇愁日增多，尽拔复何益。
追思少年时，绿髪光且泽。
森然茂云松，岂谓少堪惜。
自从多病后，脱落露广额。
蒲柳姿易衰，日与风霜迫。
萧萧不胜梳，扰扰仅盈搦。
安能上指冠，常恐吹堕帻。
年来涉艰虞，更复非夙昔。
奔驰动万里，漂泊继三谪。
从横蹈危机，侈哆困烦啧。
交游莫援手，仇怨惟下石。
素标宜满头，斑鬓未为逼。
何年运河车，溯补泥丸宅。
华颠复变鬒，去作烟霞客。
憔悴楚江滨，岁晚将何获。

吾生足忧患，未老头已白。
鬓间垂素丝，揽镜聊一摘。
星星去虽欣，种种鲜还戚。
颇愁日增多，尽拔复何益。
追思少年时，绿髪光且泽。
森然茂云松，岂谓少堪惜。
自从多病后，脱落露广额。
蒲柳姿易衰，日与风霜迫。
萧萧不胜梳，扰扰仅盈搦。
安能上指冠，常恐吹堕帻。
年来涉艰虞，更复非夙昔。
奔驰动万里，漂泊继三谪。
从横蹈危机，侈哆困烦啧。
交游莫援手，仇怨惟下石。
素标宜满头，斑鬓未为逼。
何年运河车，溯补泥丸宅。
华颠复变鬒，去作烟霞客。
憔悴楚江滨，岁晚将何获。

光铓长吐焰，顷刻遽开花。
玉粒乍排粟，金英初擢芽。
谪官那有喜，旅食未还家。
对尔翻惆怅，飘萧双鬓华。

萧飒鬓丝垂，此怀谁与知。
惊心伤网缴，老眼厌旌旗。
未遂庞公隐，空余宋玉悲。
故园何处是，搔首望天涯。

父子相随万里余，途穷端欲哭杨朱。
三年客里逢佳节，九日樽前念友于。
海上及秋吟蟋蟀，鬓边何日插茱萸。
吾生老矣谋身拙，叹息乾坤一腐儒。

神清遂仙游，境寂恣遐躅。
羽人入我梦，轩户霭松竹。
髙吟谪仙文，逸韵响金玉。
觉来残灯荧，倘恍犹在目。
归途历容惠，问津非素卜。
将游四洞天，就彼白云宿。
岂无葛稚川，妙论资灌沃。
试求龙虎丹，一使鬓毛绿。
斯言傥可珍，长揖谢浮俗。
却笑昌黎翁，强项宁诘曲。

山围古郡碧周遭，陆绩衣冠雅自褒。
海上来归怀麈尾，鬓间空叹长霜毛。
易书顾我耽成癖，诗笔怜君老更豪。
此去龙城幸非远，不须巨石压云涛。

断云飞雨晚苍茫，灵阁临流分外凉。
散髪披襟尝荔子，疏帘清簟看鱼航。
三年奔走环循蚁，万里归来鬓满霜。
未到江湖先到此，风流谁道在炎荒。

海上归来心绪多，鬓边无那白标何。
诗情粗得江山助，酒量自因风月多。
黄卷中间笼圣哲，白云深处避干戈。
弟兄念我心应切，故向梅花岭上过。

征途诘屈避兵戈，叹息劳生可若何。
却把蘧庐作安宅，毎闻铙鼓辄悲歌。
候门稚子鹤立久，浮海先生霜鬓多。
可惜光阴四寒暑，只于来往与销磨。

连年瘴海鬓成丝，多荷君恩特放归。
邂逅故人相问讯，为言蘧瑗久知非。

渊明避世士，酷爱九日名。
独酌东篱下，悠然得此生。
我辈正羁旅，佳节安可醒。
相携陟翠𪩘，置酒松间亭。
菊蘂弄新黄，橘苞破微馨。
鬓边插茱萸，未觉巾帻倾。
云山蔼佳色，风林动疏声。
慷慨念平昔，醉舞属群英。
国步方缀旒，衣冠正漂萍。
山河举目异，望远若为情。
方期汗漫游，天池濯吾缨。
何必楚囚泣，牛山良可轻。

旅泊不求安，小憩南台宫。
轩楹尽北乡，盛暑堕甑中。
开垣追微凉，山顶罗千松。
烦襟忽破散，濯此万里风。
群山递环遶，云物增奇峰。
江潮信有期，来去初不穷。
啸咏得所托，幽禽亦玲珑。
青霞蔽落日，皎月生于东。
清光入疏林，照我鬓髪松。
壮年几何时，倏忽成衰翁。
愿餐日月华，为驻冰雪容。
二子皆静者，翛然此相从。
灵丹论秘诀，妙理谈真空。
兵戈满寰瀛，此乐岂易逢。
犹恨迩城市，时来车马踪。
逝将选幽僻，诛茅寄蒙笼。
灌溉荔支园，可敌万户封。
屋前修竹合，屋后流溪通。
风月应更好，清欢永相同。
稚川晚闻道，尚冀刀圭功。

西风袅袅水增波，送远其如旅况何。
身寓瓯闽饶寇盗，心驰关塞阻兵戈。
羡君有志寻华萼，顾我无因到浙河。
若见交游问消息，为言衰病鬓丝多。

年来衰病不堪论，华髪萧萧满鬓根。
药杵声中销晦朔，羲书画里见天真。
山僧结社成初定，野老扶笻过远村。
休运定知兴复近，剩筛麹蘖入瓶盆。

赤城自昔佳山水，游宦何曾论道里。
朅来五载着闲身，天假衰年幸如此。
偶逢人面即成亲，信美那知非我里。
相从晚得世家贤，风流未泯典刑全。
豫章杞梓杂兰玉，向来人物常推先。
一门卿相有三四，功名并列青瑶镌。
憔悴祗今余此老，北阙荐书谁复草。
忘怀骤喜肝胆倾，学道故宜容鬓好。
江湖历走到海滨，可怕鲸波风浩浩。
平时所宝非琼瑰，生涯都付瓶与罍。
客至辄留尽欢适，玉山不觉欹崔嵬。
醒来默坐参佛祖，余酲宿障随驱排。
衡门我亦栖迟久，却视华途惭俊茂。
山中麋鹿会同群，客里妻奴得相守。
感君向我意甚真，杯酒招邀惟恐后。
往还况此足亲知，清谈雅集每忘疲。
尚书旧信心如水，京兆犹传政不私。
共寻泉石岂无伴，却上云霄知有基。
顾我终焉奚所欲，一丘一壑志愿足。
胜游非远闲日多，秋节正凉新酒熟。
东州西县君何求，请解行包停去躅。

推毂当时起陆沈，巴渝祗恐累知音。
十年谬许门人列，一报长怀国士心。
沙路待看新筑稳，桃阴应念旧蹊深。
酸寒尚有男儿志，忍使霜华两鬓侵。

结束征鞍去欲奔，行行折柳送都门。
壮怀未用看双鬓，祖席何妨醉一尊。
玉局仙游成独往，草堂诗句与谁论。
悬知别乘风流处，醉倚红妆笑语温。

不见梁王旧吹台，年来愁眼向谁开。
求贤廊庙无虚日，报国涓尘自乏才。
直指漫能迎櫑具，永怀宁敢咏金罍。
相看鬓髪霜千丈，自视文章水一杯。
晚岁可怜神气索，故人犹寄好诗来。
追还正始真堪喜，突过黄初岂易陪。
婉娈也知能度曲，葡萄应已酿新醅。
何时东阁容惊坐，一日那辞一百回。

愁来莫遣上眉头，着酒驱除醉即休。
未省一官堪送老，已惊双鬓不禁秋。
收心香火供清梦，洗眼云溪结胜游。
唤取短篷乘晚兴，坐看烟浪没轻鸥。

蓬鬓秋风老，柴门辙迹疏。
谁同今夜月，望绝故人书。
止酒愁元亮，何心赋子虚。
得诗还喜诵，习气未全除。

五马归来识旧庐，相门曾对水云居。
家声自可威戎虏，吏最何劳课簿书。
好扈六飞还魏阙，却麾单骑复姚墟。
莫欺霜鬓将军老，矍铄犹能一揽裾。

衰草连云万木风，天髙灭没见孤鸿。
夕阳人散酒旗下，远浦船归渔笛中。
兀兀松窗翻蠧简，垂垂蓬鬓飒霜丛。
自怜世味谙来惯，已觉忘辛似蓼虫。

落日孤村静，凄风一笛秋。
寸心灰欲死，双鬓雪添愁。
未报中原复，应烦肉食谋。
独惭苏季子，计拙敝貂裘。

浮荣过眼风脱叶，鸳行无复清梦接。
柴门昼闭雀可罗，寒日晖晖弄疏樾。
已种芳兰滋九畹，更遣胎仙舞三叠。
李侯壮志亦可人，举目万里欲横绝。
醉眼时看石棱紫，吟鬓半作霜棘折。
方今圣主躬俭勤，奏赋不须夸羽猎。
中兴盛事要磨崖，老于文字谁逾结。
愿君勉力上扶摇，渺渺云海出飞楫。
莫随铩翮卧穷巷，漫学啼螀吊寒月。

秋来天色半晴阴，衰鬓难禁节物侵。
兰叶向人方泣露，菊花催酒已浮金。
莫将诗课频频聒，不那愁城日日深。
咫尺南山堪寄傲，欲随鸠杖遍幽寻。

月窗明素练，风榻浄飞沙。
饮极樽无绿，更长烛自花。
感时忧未散，得句喜能夸。
莫寄思归语，妆寒损鬓鸦。

萧萧两鬓雪毛新，忝窃清朝旧荐绅。
陈力心知难就列，引年恩许致为臣。
卧家正恐贻官谤，增秩俄惊捧帝纶。
温饱一门生意足，捐躯无路报涓尘。

先生诗兴浩难收，苦思俄惊两鬓秋。
变格竞传吴富体，怀沙拟续畔牢愁。
会令后学轻焚藳，消得诗名号倚楼。
我老恨无青玉案，锦囊分示若为酬。

最宜为诰唐仲舒，上林子虚汉相如。
喜君万事懒着眼，独向文章情未疏。
家贫肯恋儋石储，船漏则已那复袽。
素志蹉跎雪侵鬓，青衫匍匐尘满裾。
可怜虞翻屯骨相，相逢呼我丈人行。
夜闻抵掌论开边，怒髪冲冠亦何壮。
鹴裘典尽终讳寒，忍寒悲歌行路难。
绨袍恐贻范叔怒，长篇忽拜乌丝阑。
辞章典要古所尚，余子碌碌何足仰。
愿君回笔颂皇猷，偃武修文答灵贶。
天子亟欲闻尽言，前席还应虚黈纩。

老病辞荣日月边，归来拟作地行仙。
飞霜满鬓三千丈，止水观心八十年。
松菊尚存堪寄傲，干戈未定敢安眠。
君王宵旰图恢复，洗眼神兵策万全。

露桨依滩急，霜飚入鬓清。
秋痕到晴树，江势拥孤城。
野鹤疑仙分，樯乌伴水程。
故园千嶂外，白首不胜情。

风雨无时浪蹴天，南浮舟楫信多艰。
半生梦破寒江月，万里春回故国山。
归客自伤青鬓改，高僧长共白云闲。
诛茅借我溪西地，未厌相从水石间。

自折梅花插鬓端，韭黄兰茁簇春盘。
泼醅酒软浑无力，作恶东风特地寒。

午窗春睡足，推枕起来时。
瘦怯罗衣褪，慵妆鬓影垂。
旧愁消不尽，新恨忽相随。
有蝶传魂梦，无鸿寄别离。

懒对妆台指黛眉，任他双鬓向烟垂。
侍儿全不知人意，犹把梅花插一枝。

满院含秋思，蟾辉映一方。
蛩吟喧曲砌，鸟宿傍回塘。
木落桐应瘦，宵寒漏正长。
安仁闲感慨，徒尔鬓苍苍。

温温天气似春和，试探寒梅已满坡。
笑折一枝插云鬓，问人潇洒似谁么。

抱衅久羸瘠，兀若槁木枝。
别离故作恶，未别意已凄。
况此清商时，木落水潦归。
舣舟话心曲，未了舟欲移。
借问何匆匆，直恐违官期。
念此登临意，何止骚人悲。
子行不可留，子鬓殊未衰。
痛饮置人事，江上鲈鱼肥。

昔年留建业，授馆厕嘉宾。
忝窃惭高位，淹留有故人。
相逢青鬓在，谁信白头新。
晚岁良田熟，东阿岂漫云。

频年分将阃，那敢厌粗官。
花著双眸暗，霜侵两鬓残。
四郊才罢警，七泽忽忧干。
未报君恩重，清高愧伯鸾。

虀盐太学鬓先秋，乘兴聊为漫汗游。
戏把汉旌行绝域，不因卭竹取封侯。
波神侑饮鲸翻鲙，海雨催诗蜃吐楼。
不独鸡林传好句，会看弭檝上瀛洲。

学道居惭邴曼容，典刑今向海边逢。
德容璞玉长涵润，才刃硎刀始莹锋。
养寿不忧潘鬓二，趣装行觐舜瞳重。
期公展尽调元手，盛取勲名勒景钟。

自笑行藏愧古人，归与有意坐长贫。
霜毛不种自生鬓，云路无梯宁致身。
春韭秋菘聊当肉，冬裘夏葛听悬鹑。
何当即买扁舟去，醉兀五湖烟雨春。

略无归梦遶湖湘，漫逐微阴出建章。
月里寒珠一生露，镜中衰鬓十年霜。
逢人莫唱相思调，阅世终无却老方。
想得扁舟北还路，断云衰草更斜阳。

往岁孟秋月，我行东出关。
人烟眇归路，风雨转河湾。
别恨友游失，心成木石顽。
有随妻子叹，无语鸟乌闲。
曩事空回首，微官真强颜。
旧谙尘土迸，频辱簿书颁。
日月勤忧患，庭闱实阻艰。
自忘身窘束，时得泪潺湲。
疾病衰犹活，漂流老未还。
悮霑文字癖，虚觉鬓毛斑。
苦语终难好，芜辞漫不删。
绝知出意表，敢复见颜间。
二子今怀璧，群公时赐环。
寄书常恨草，雕句得无悭。
晚照云千叠，新凉月半弯。
相忘有道术，那得厌尘寰。
圣治光三辅，皇威极百蛮。
物能同应瑞，民自不藏奸。
薄技宁堪奏，余光或许攀。
何须阳翟望，咫尺是箕山。

老觉为官百不宜，故人虽在鬓如丝。
遥知再踏同游地，更想汪饶曳杖时。

小阁才堪置一床，病躯虽在鬓沧浪。
随身行李无长剑，犹胜堆钱与窟郎。

新春款南园，积雨寒不歇。
起望海陵城，幸未还往缺。
闻公得安还，未放车轨折。
毫端倒江海，胸次湛明月。
东风片帆来，乃复为此别。
田园到荒芜，岁事有曲折。
不见南山松，高卧拥霜雪。
鬓髯凛可畏，此岂念容悦。
愿公考其然，一向鼻头说。

鬓髪苍然雪欲垂，问君何苦读书为。
旁人不会回头意，犹记田光盛壮时。

所至艰危里，如何更别离。
只看山似戟，自合鬓如丝。
汤熨徒增疾，文章不疗饥。
端居温余论，苦语自成诗。

孙郎囊空意且满，因谓身长才则短。
以短名堂堂未成，长短是非俱不管。
严州一见鬓仓浪，赠我新诗如夜光。
何时到君短堂上，更话如今归兴长。

一夜飞蚊遶鬓鸣，却忘时节是新正。
祗应朝暮须风雨，便作疏檐泻竹声。

昔者同升夫子堂，如今俱是鬓苍浪。

兵气常时见，客怀何日开。
形骸病自瘦，鬓发老相催。
巳负秦庭哭，终期汉节回。
风雷识意我，一雨洗氛埃。

容貌与年改，鬓毛随意斑。
雁边云度塞，鸟外日衔山。
仗节功奚在，捐躯志未闲。
不知垂老眼，何日睹龙颜。

九日今何地，寒深紫塞霜。
敢嫌芦酒浊，且对菊花尝。
岁月双蓬鬓，乾坤百战场。
赐茰知未举，梦自识鸳行。

疾风甚雨老难禁，岭外无饧谁解吟。
双鬓客尘谙丗变，两眉郷思尽愁侵。
榆钱何处迎新火，杏粥频年系此心。
落日髙城魂易断，天临牛斗五湖深。

关河迢逓绕黄沙，惨惨阴风塞柳斜。
花带露寒无戏蝶，草连云暗有藏鸦。
诗穷莫写愁如海，酒薄难将梦到家。
绝域东风竟何事，只应催我鬓边华。

清明六到客愁边，双鬓星星只自怜。
兵气尚纒巢凤阁，节旄巳落牧羊天。
纸钱灰入松楸梦，饧粥香随榆柳烟。
北向雁来寒雾隔，音书不比上林传。

伊昔耐辱人，诛茅此山谷。
爱闲如爱官，食薇如食肉。
酌泉吸山光，清泠饱空腹。
故居今宛然，修篁蔽山麓。
我亦困尘笼，暮年思退缩。
道人梯柏处，梦想长在目。
崎岖乃夙心，宁问隘车毂。
危蹬乱水石，悲风号竹木。
款步转嵚岈，举头蒙朴蔌。
径欲走其颠，仰羡孤飞鹜。
层峰拥户来，何啻三十六。
幽人岂知此，相对一茅屋。
真成拓异境，不胜无遗镞。
夜枕却生寒，尚烦杯酒燠。
清梦那得长，鱼鼓惊晨粥。
五老晓相迎，雾雨如盥沐。
引我眺北岭，坐觉天宇蹙。
朝日涌地低，明霞疑可掬。
欲留采黄精，愧此鬓髪秃。
正恐泛槎星，已见君平卜。

夫子冰玉质，未肯污膏粱。
坐此困州县，一饱犹皇皇。
怀才几时用，鬓髪行老苍。
今世无伯乐，不识真乘黄。

念昔一笑相逢初，我时尚少君壮夫。
十年再见辇毂下，我鬓斓斑君白须。
落魄朋游嗟我在，艰难兵火与君俱。
酬恩未拟填沟壑，强颜忍复陪簪裾。
浩然胡不径投劾，老矣难堪归荷锄。
田园坟垅乱戎马，是身是处长羁孤。
解维汴岸一篙水，小舟漂兀如鹥凫。
对床推枕坐叹息，此行未肯悲穷途。
胸中炯炯时一吐，与生俱坐宁籧除。
只今云台罗俊彦，鄙贱老丑憎朴疏。
跃马食肉付公等，浮家泛宅真吾徒。
与君转柂从此逝，秋风万里吹江湖。

劳人州县若为情，蹭蹬穷途已半生。
愁满西风双鬓白，梦回中夜寸心惊。
每惭彭泽辞升斗，终合吴门变姓名。
且把黄花泛杯酒，秋深萧寺有余清。

客里寻欢岂易谋，牢歌谁与散幽忧。
可怜伧父双蓬鬓，长寄吴侬一叶舟。
陶令早知今日是，庾郎能赋此生愁。
残年流荡归无处，兰芷潇潇江上秋。

南来系缆楚江皋，孤客羁心正郁陶。
海气连空山色暗，秋阴覆地水风高。
屋头冰雹敲寒雨，枕底春雷簸怒涛。
一点青灯双白鬓，可无樽酒伴离骚。

举目山河往恨沉，吴霜一点鬓毛侵。
飘零顾我非前日，慷慨唯君识此心。
香散药畦花漫漫，波侵蝶沼竹阴阴。
平生载酒论文地，鸿雁归时问信音。

挥毫曾看妙如神，倾泻明珠百斛珍。
畴昔笑谈知寡和，后来风度绝无人。
应怜老矣纡朱绂，早约归欤岸角巾。
明镜未须羞鬓髪，一樽相与永青春。

稍觉清凉换縠衣，独怜衰鬓与秋期。
清樽浪作经年计，黄卷长怀万古悲。
蛩咽幽吟愁露草，鹊翻寒影遶风枝。
此生此念能忘否，梦破苍龙西去时。

条山洓水是吾家，君去重开满院花。
邂逅故人相借问，为言秋鬓点霜华。

台高山远淡如无，愁极羁人念索居。
一任东风吹鬓髪，潇潇蓬葆不禁梳。

吴九何如黄四娘，能令诗老醉颠狂。
可怜去岁花前客，戎马尘埃两鬓霜。

堂前双树小桃枝，曾看芳英落酒卮。
要识当时花下客，鬓毛衰飒病支离。

月明窗竹冷横斜，坐看风灯落烬花。
老眼病余嫌细字，枯肠寒甚怯清茶。
囊空岂是久为客，梦短其能飞到家。
但有流年寻鬓髪，潇潇蓬葆飒霜华。

仙翁五十鬓犹青，高卧柴门昼亦扃。
茅舍已忘钟鼎梦，蒲轮休过薜萝亭。
阴森门巷先生柳，寂寞江天处士星。
晚岁田间农事了，闲钞寗戚相牛经。

郊居麦风凉，佛屋梅雨润。
萦帘一炷香，隐几百念尽。
时从黄卷语，坐看青灯烬。
昏昏花乱眼，种种雪侵鬓。
怀哉佳友朋，久矣阙亲近。
其谁破愁寂，令我生鄙吝。
及闲当过君，请以茗椀进。
言诗固不能，把酒亦无分。

言登巾子山，天外入眼界。
呀然城之东，一鉴如许大。
得非所领州，其下临渤澥。
乃知湖浸阔，便觉井邑隘。
朝朝横乌纱，暮暮束韦带。
何曾官事了，只使人意败。
径须水清泠，一洗胸芥蒂。
昨来放船好，如更宅爽垲。
四围纯浸山，碧玉乱石黛。
兼随郑广文，人境两疏快。
维扬几同僚，独喜此翁在。
只今万红妆，一一倚青盖。
柳阴闲画舫，荷叶遶公廨。
鬓丝禅榻上，句法出蔬菜。
因之双鲤鱼，慎勿欠诗债。

往年书到西风凉，病夫随牒天一方。
今年书到玉溪上，暧空白露为清霜。
人生俯仰成陈迹，只有一丘如宿昔。
故乡杰阁公饱山，野寺幽轩我横碧。
石交晓月长庚星，势交飞絮水上萍。
往时玉溪二三老，死生贵贱论交情。
归来访旧其谁羡，程公笔力犹强健。
郑公霜鬓未成丝，挂冠不受儿曹劝。
公于道德犹耕猎，所得不随天下裂。
胸中具眼世莫知，笔端有口公能说。
豹文未省一斑窥，戏逐群儿日课诗。
诗病无人与商略，湔肠浣胃付神医。

屣履行莎径，移床卧草亭。
风声杂溪濑，雨气挟龙腥。
烨烨空中电，昏昏云罅星。
徂年又如许，吾鬓得长青。

甓社湖边路，诗筒得报回。
旧时云液酒，新歳雨肥梅。
不是园官送，真成驿使来。
鬓毛都白尽，更著此花催。

临川内史诏除谁，里巷传闻报客知。
金马门深曾草制，水精宫冷近题诗。
行看画省旌旗入，定把书麟笔札随。
若访毗耶旧居士，无人问疾鬓成丝。

蓬蒿小院立秋天，秃鬓凄风雨飒然。
丈室何人问摩诘，后堂无地著彭宣。
床头白酒新浮瓮，案上黄诗屡绝编。
不厌寒家淡生活，书窗期与子周旋。

使君小队出田间，郤拥旌旗鼔吹还。
走送劳农诗俊逸，悬知领客事清闲。
坐曹已白儿时鬓，置酒聊朱病后颜。
无路从公上烟雨，梦魂长遶处州山。

秋风送远庐陵守，车骑光华鬓未斑。
早岁名高天下士，同时身到海中山。
淹回二水分流处，邂逅千岩竞秀间。
行矣衰翁如未死，锦衣白昼候君还。

齐安剖竹要循良，分付吾家坦腹郎。
賸有江山连赤壁，略无讼狱到黄堂。
铃斋昼永宜深念，边锁秋高合过防。
此地元之余烈在，勉旃幸未鬓毛苍。

壮时一别鬓成丝，忽漫同盘又语离。
底事不为三日款，相逢犹是半年迟。
溪边赠策正杨柳，境上开尊应荔枝。
莫叹峤南荒绝好，光华最有远人知。

异方风物鬓成斑，荔子尝新得破颜。
兰蕙香浮襟解后，雪冰肤在酒酣间。
绝知高味倾瑶柱，未觉丰肌病玉环。
似是看来终不近，寄声龙目尽追攀。

南渡年来两鬓霜，牡丹芍药但他乡。
即从江水浮淮水，便上维扬向洛阳。

鬓髪垂领白，尘埃迎面红。
相从林下寸，一洗水边风。
写物诗无敌，蠲愁酒有功。
夕阳应更好，可惜在城中。

卧病江东久，饥驱强作官。
年丰双雪鬓，心事一蒲团。
帘影垂昼寂，竹阴生夏寒。
无人知老子，于此有余欢。

六柳先生以道鸣，归家高伴子真耕。
方瞳绿鬓君知否，一片灵台画不成。

平生陋质写难真，画史挥毫妙入神。
瘦似休文宁复健，寒如东野故应贫。
尘埃自笑双蓬鬓，泡影俄惊两幻身。
从此山林皆独往，定无勋业上麒麟。

身亲扫除役，敝袍染尘泥。
青云一何高，天险不可跻。
西风吹秋来，草木含凄凄。
韝鹰屡飞掣，枥马空鸣嘶。
丈夫两鬓斑，籍未通金闺。
不如买田园，荷锸理蔬畦。
岁月无停轨，归计亦已稽。
年来稍闻道，所学忘筌蹄。

邑西屋连云，中有水竹居。
和风纵轻楫，尚忆故年初。
川光宛明媚，况乘春雨余。
临波一以照，飒飒鬓毛疏。

我生垂四十，两鬓抽素髪。
声色不挂眼，岂羡凌波袜。
唯有学道心，了不见超越。
何由插羽翰，往造金门谒。
反观金水性，端似天边月。
本从无中来，一物肇恍惚。
玉兔吐寒光，琪树遥清樾。
亭亭照八纮，圆影射沧渤。
斯言世岂闻，轻泄恐天罚。
吁嗟夸毗子，自分无仙骨。
徇财析秋毫，嗜酒醉深窟。
一迷不复返，长病如中暍。
空存玄牝门，金枢已摧阙。
犹为儿女计，白首恋簪笏。

我无先世英，敢望燕台筑。
譬如坎井蛙，拘虚徒窘束。
又如鹪鹩巢，所寄一枝足。
名不闻公卿，迹非侣樵牧。
眼花鬓毛霜，黾勉作侯服。
吏才固不高，民事亦稍熟。
每欲思寡过，岂敢求多福。
群公迟风云，行矣龙起陆。
佳篇杂沓来，文绣被土木。
坐令北窗下，不知有穷独。
相逢一笑粲，语妙席自促。
凭谁觅仙方，造酒逡巡速。

长江一镜净，岂但烛须睂。
清光莹我心，双鬓任如丝。
鸥鹭近人来，游鱼亦可窥。
不把尘缨濯，身世两相遗。
好观东去浪，昼夜无休时。
学道正如此，到海以为期。

衰年今五十，两鬓雪霜明。
出处负前辈，折腰若为情。
日月鸟飞翔，燕归鸿复征。
是身已虚幻，敢希身后名。

三苏皆天人，著作浩篇简。
少读鬓成丝，苦恨生何晚。
人言筦库卑，我自得疏散。
春风牵衣裾，兴发无近远。
禅堂俨真容，光炯破昏眼。
父子也而处，天畀岷峨产。
扬马争轨躅，孔孟发关键。
日月有尽时，斯文未埋铲。
邪说入人深，风俗颓莫返。
招得戎马来，中原恣蹂践。
缅思药石言，祸患已先见。
安得起其灵，一副苍生愿。

平生懒惰无拘逼，学道唯将寸阴惜。
手披目览不自勤，俯视仰观如有得。
王侯蝼蚁同丘墟，身外纷纷了无益。
况值秋风草木枯，仍惊羽檄文书急。
萧条情思殊曩时，畏见重阳百忧集。
花披黄金岂复知，酒送白衣元未识。
计侯开筵及芳辰，置我坐隅非恶客。
衰颜不红鬓失青，一笑颓然倚欢伯。
醉来说禅傍无人，若道个中嫌拣择。
古今一照事俱空，物我两忘心自适。
明朝梅福记新诗，锵铿未减金声掷。
何如邀我卧东篱，天地从教为幕席。

朔风吹空高冈裂，忍冻幽人心似铁。
今朝云色一天同，片片如簁堕浓雪。
影摇寒水照曈昽，声泻黄芦听骚屑。
涧谷凝时麕鹿死，园林压处桑榆折。
乃知造物本均平，高下不论凹与凸。
登临四顾浩漫漫，千村万落青烟灭。
忆昔子卿使匈奴，不拜穹庐何勇决。
漠北酸寒十九年，鬓须脱尽形容薾。
故人今亦在穷荒，高风凛凛皆传说。
鸿雁南来好系书，应念邦家五情热。

时乱那能定，民生不自聊。
鬓霜秋冉冉，心斾日摇摇。
敢簉鹓鸿侣，空贻猿鹤嘲。
眼前谁可意，风月是清交。

秋天凝颢气，云浄月流空。
千里几时共，一樽今夕同。
此君心似水，照我鬓如蓬。
别酒那辞醉，行行太白东。

谁念疲民瘠，空令战士肥。
羽书传警急，花院锁芳菲。
冠屦将身误，山林与愿违。
两途俱不遂，衰鬓绿毛稀。

海内风尘涨，人间日月忙。
鬓霜催晚景，杯蚁负春光。
闻道花成锦，空怜鸟似簧。
眼前朱墨乱，无处话愁肠。

信马幽寻惯，重阳未及家。
清游贪翠𪩘，素约负黄花。
纵目心先折，经秋鬓欲华。
因循时节过，底处觅流霞。

几下陈蕃榻，常窥孔氏墙。
玄通融释老，廓落傲羲皇。
永祝千龄寿，从今一瓣香。
玉枝长不汗，莫问鬓邉霜。

穷经好客旧时声，千载遗风见典型。
忠孝家传心自赤，功名路稳鬓方青。
傅岩欲作商霖雨，蜀道犹观汉使星。
小益提封重试可，定膺锋召入尧庭。

情绪长随节物迁，老逢元日更凄然。
春风未省摇心曲，腊雪空留点鬓边。
加我四年终易学，长君一岁尚尘缘。
何当同伏嵌岩下，添取炉中住世铅。

春风不入鬓边青，羞逐儿童趁晚晴。
花欲近人颜色好，鸟来窥户语音清。
钩帘静院山相顾，散策高亭月共行。
自断穷通天已定，休劳占数向枯茎。

窗户寒生不幕罗，无边愁绪费长哦。
有情尚觉天公老，不饮争如月色何。
岁序峥嵘双鬓改，乾坤离乱一身多。
年来懒读悲秋赋，忍听商声入咏歌。

怪来齿发日凋疏，坐阅春秋六十余。
鬓雪难消休把镜，眼花易发废观书。
身边赖有三田实，世上须知一梦虚。
只办此心赢造化，浮沤起灭不关渠。

先生胸次艳千春，鬓绿颜红未老身。
松柏岁寒终不改，谩随百草鬭芳新。

黄金胜友惠然来，佳节相逢酒一杯。
风味依依如旧日，只惊霜雪鬓边催。

隆冬百卉若为留，独对冰姿不解愁。
谁插一枝云鬓里，清香浑胜玉搔头。

谁为双眼青，自失两鬓黑。
溪山招客子，占胜清凉国。
古人如可作，晚岁意何及。
是中但可饮，慎勿忘酒德。
酒酣动长忿，惊问兵谁勒。

饥来驱我出蓬蒿，鬓影𩭹𩭹舞二毛。
黄甲浮名夸俗子，白丁结习数吾曹。
老盆贮酒心犹健，懒架抛书趣亦高。
万事含糊自堪乐，不须持板念徒劳。

鬓毛端欲改，岁月竟相侵。
薄宦颜难彊，穷涂感易深。
旧交多得路，古道罕知音。
吾事政如此，飘零违寸心。

岁月如驰鬬隙驹，星星著鬓故欺予。
身宜丘壑长经梦，语到轩裳辄废书。
扃步共嗟妨远趾，清沟自觉映污渠。
黄麻白简公心事，此去声名定不虚。

西风江上荻花秋，鲙玉频年念昔逰。
世事真成一可恸，身名那问二宜休。
公卿礼饯何为者，僮仆欢迎有此不。
鬓影毵毵纷翠葆，晚来钟漏亦怀羞。

国难更频岁，邉尘动四溟。
豺狼饱吞噬，天地失清寜。
黄屋无安所，霜笳不忍听。
使臣归路阻，恸绝鬓星星。

少日长怀社稷忧，怪来饶舌漫多仇。
风尘冉冉百年老，霜雪萧萧两鬓秋。
不办痴床供一笑，方营隐谷赋三休。
添丁护得金鸦觜，佳处端能着我不。

此身传马与时移，过尽三余又一归。
野炬占风迷夜色，村肴宿岁待晨晞。
鬓华老去能余几，心赏春来转觉非。
惭愧君恩许闲佚，食蔬那比首阳薇。

志士长悲处死难，唯公勇决一言间。
结缨季路空遗迹，投阁扬雄亦厚颜。
义烈峥嵘昭国史，忠魂寂寞閟家山。
只鸡已负它年约，下客伤心两鬓斑。

仙翁五十鬓犹青，高卧柴门昼亦扃。
茅舍已忘钟鼎梦，蒲轮休过薜萝亭。
阴森门巷先生柳，寂寞江天处士星。
晚岁田家农事了，闲抄宁戚相牛经。

山遶湖塘寺遶山，平生愿向此中闲。
青云白水相浮荡，野客高僧独往还。
少壮无嫌轩冕累，因循将恐鬓须斑。
南漪最是逍遥地，且挹清波濯愧颜。

忆昨宣和末，群凶聚韦羌。
一朝逻巡尉，州县皆皇皇。
居民弃家走，元稚纷抢攘。
我时遭劫逐，与子空相望。
及兹建炎始，叛卒起钱塘。
初闻杀长吏，寻亦及冠裳。
死者不为怪，生者反异常。
子在贼围中，不知存与亡。
出处虽异域，阽危多备尝。
骨肉非不亲，患难各自当。
回思见贼日，岂谓免杀伤。
安知出深壁，犹得还故乡。
争言不死状，失声惊四旁。
余生偶然遂，万事皆可忘。
会我试新秫，放怀坐中堂。
庭梧露踳碧，砌菊风催黄。
年华意未晚，蟋蟀已近床。
对此复何待，五觞至十觞。
歌声咽寒月，舞袖破夜霜。
岂无少年态，一醉乃尔狂。
此徒为酒使，酒力安得长。
灯影照鬓髪，百忧在中肠。
干戈时未息，盗贼势益张。
与子归何处，相看两茫茫。

避地遶天涯，艰难两鬓华。
逢人唯问贼，有梦只还家。
几处看枫叶，今朝见菊花。
客衣寒更薄，日暮在平沙。

入门相见喜还悲，不免樽前细问之。
一别又经无数日，百年能得几多时。
后生衮衮皆成事，吾辈栖栖亦可疑。
日暮东风吹鬓髪，拍床嗔道酒行迟。

长相思，怀百忧，谁怜方寸间，常贮一掬愁。
年华过眼如川流，君亦何心长远游。
菱花炯炯垂鸾结，懒学宫梅匀腻雪。
风吹凉鬓影萧萧，一抹疏云对斜月。
红楼曲槛凌高寒，秋色满空风更酸。
问征鸿兮倩尔传素书，岁将阑兮君早还。
何时失喜听嘶马，相迎小立珠帘下。

人言止水烛鬓眉，便向静处淘真机。
那知怒涛恣澎湃，中有未尝摇动时。
虚亭恰当隐贴处，不愁景物骄莫随。
晴岚迷空香雾重，不论朝暮都相宜。
直须会取个中意，闲看溪边鸥鹭飞。

欲知奇品冠坤珍，须观乳面啮瓯唇。
汤深不散方验真，侧瓶飞瀑垂岩绅。
色香味触未离尘，清意元自超空轮。
灵台赓唱格力匀，皎如冰蘂夹霜筠。
高词险韵愁鬼神，雄辨逸藻回冬春。
天教飞步出凡伦，窥闯天巧终不真。
闽山苍翠倚高旻，地灵气淑储芳津。
从来霑溉浩无垠，修贡先期还更新。
诸公才具足致身，况复感会方逢辰。
迩英讲读优儒臣，玉瓯珍赐从中宸。
自怜衰鬓真陈人，欲觅渔舟向水濵。

山上龙泓标水府，方欲往游逢雨阻。
多谢山人会人意，约束群仙住朝雨。
游氛洗尽天宇空，山色湖光相媚妩。
就龙觅水酌清耳，雪山醍醐异凡乳。
是中冷煖已自知，岂更将心求佛祖。
流连清境不知晚，归来已踏冬冬鼓。
年兄笑我太清生，旋扫风轩置樽俎。
欲将歌管聊相温，为出红妆唱金缕。
不信人言竹胜丝，昵昵朱弦将手语。
更长语笑益喧哗，快饮不劳觞插羽。
因思同榜七百人，翠琰镂名藏梵宇。
迩来知有几人在，相遇百中无四五。
与君是时俱少年，快马轻衫冒尘土。
岂知重上君子堂，岁月惊人不堪数。
相看斑鬓点秋霜，况复中间多龃龉。
但余契义敌杉松，青青不受冰霜侮。
自怜忧患落穷山，册府不应重接武。
流离更觉主恩厚，独惭未有涓埃补。
因君感激歌此诗，满酌玉卮须对举。

云间素月若飞来，半镜携归共挂台。
星渚桥成仙步隐，玉箫声断晓风哀。
曾向兹辰曝图籍，还思延阁敌蓬莱。
谁怜点鬓吴霜重，酒母分霑助把杯。

我有一双眼，光可照明烛。
我有一寸肠，时复漱醽醁。
我有两垂鬓，与君相映绿。
我有一双脚，比君非不足。
眼能别妍丑，肠不虑荣辱。
须鬓每自怜，足力能相逐。
一一将比君，未便遽惭恧。
胡为被君轻，污田对寒玉。
君如邀我游，我亦知所以。
朝出任意游，暮归同倒屣。
况此郊野间，远近在一视。
东抵东家田，绕溪六七里。
北向关外行，五里见淮水。
我家园在西，鸣泉到清耳。
南郊野叟村，殷勤种桃李。
大抵浩荡处，潇洒异城市。
春云乍为锦，余霞忽成绮。
兴来思暂息，极目无涯涘。
两眼极恣横，性情始欢喜。
归来看君诗，陈馈铺八簋。
罗列水陆珍，咀啖尽日美。
我亦强自吟，合处粗相似。
醉时所经历，醉后诗在纸。
连粘动成卷，持行不羞耻。
以此不畏君，请君亮肝肺。
晴来拟出游，唤我为君起。

我有一双眼，光可照明烛。
我有一寸肠，时复漱醽醁。
我有两垂鬓，与君相映绿。
我有一双脚，比君非不足。
眼能别妍丑，肠不虑荣辱。
须鬓每自怜，足力能相逐。
一一将比君，未便遽惭恧。
胡为被君轻，污田对寒玉。
君如邀我游，我亦知所以。
朝出任意游，暮归同倒屣。
况此郊野间，远近在一视。
东抵东家田，绕溪六七里。
北向关外行，五里见淮水。
我家园在西，鸣泉到清耳。
南郊野叟村，殷勤种桃李。
大抵浩荡处，潇洒异城市。
春云乍为锦，余霞忽成绮。
兴来思暂息，极目无涯涘。
两眼极恣横，性情始欢喜。
归来看君诗，陈馈铺八簋。
罗列水陆珍，咀啖尽日美。
我亦强自吟，合处粗相似。
醉时所经历，醉后诗在纸。
连粘动成卷，持行不羞耻。
以此不畏君，请君亮肝肺。
晴来拟出游，唤我为君起。

同年进士同坛僧，暂联戢戢如浮萍。
一从仕版秪事役，往往牢落如明星。
假能作意笃恩好，言语不过时芳馨。
死生贵贱两乖角，黄钟可扣非柔莛。
吾见何子取路别，秋霜皦日看鸿冥。
一言意合即定分，咄嗟洞见无留停。
慈亲八十髪黄素，稚子三岁眸青荧。
此翁贫苦不敢叹，意欲欢笑娯亲庭。
往年我官南武郡，士有林子家伶俜。
一儿得官走上国，投铨中品书安宁。
忽去病死不得返，我亦愤泣伤飘零。
徐言中表有贤丈，已收旅骨依林坰。
是年我归再通讯，冬日已照尧阶蓂。
书中报我方急扰，我意官下非常经。
鄱阳胡子遽客死，此翁立为营辎𫐌。
我时方卧生叹息，不觉洒泪霑床屏。
恩宜先施士固有，德不期报人谁听。
贫犹务德幸今见，死不背义闻前铭。
又思此翁乃常履，盛誉未足滋芳名。
有如此翁空试用，慕附始见真膻腥。
一官未用念乡里，九鼎自合尊朝廷。
行看謦欬立事业，下邦震动如雷霆。
淮田野人分屏置，双鬓不复当年青。
干愁道路阻会面，恨酒不醉嗟长醒。
短书一纸说情状，安得模写无余形。
何如未决待清暑，尚期一醉同壶缾。

忆昨越溪曲，官梅正发时。
追随连日饮，酬唱几篇诗。
淡伫看人意，清香许自知。
凭谁将恨寄，为说鬓成丝。

北园依梵庋，东郭据梧桐。
鹤并千年骨，诗传一祖风。
有愁添鬓白，无药驻颜红。
台上秋期句，思君类渴虹。

里有仁贤庆寿祺，不辞沽酒典春衣。
年髙且作寻常看，身健须夸七十稀。
颊火欲烧双鬓白，心闲时笑昔年非。
谁夸八座天人贵，丞相星垣动紫薇。

无复花生拙笔头，一生长负剡藤羞。
过门多是陈惊坐，得句谁怜赵倚楼。
社友书来频寄语，山翁鬓已不禁秋。
老干仙去吾宗冷，有继华星一字不。

六十行年两鬓苍，兴来犹爱引杯长。
黄翁垆下山河远，酒母车来驿传香。
碧落侍郎烧鼎诀，粉闱仙客驻颜方。
三斟卯饮心无事，一枕亡何是故乡。

搴露纫荷楚泽舷，未参南海素馨仙。
大门当得桂花酒，小様时分宝月圆。
诗挟少陵看妙手，犀通神物为垂涎。
使君少住幽兰曲，时傍颦山照鬓邉。

浪泊空成两鬓华，要须收拾老生涯。
近闻洗足祇园社，庵外无人管落花。

静无余事可关情，快读新诗醉魄醒。
太守文章真衮衮，参军衫鬓两青青。

失计长松习用刚，一官才得鬓毛苍。
酒醪不入缾空腹，始信鸱夷智虑长。

西风吹澹云，小雨送残热。
负砌两梧桐，黄落下一叶。
中宵暗灯火，冏冏窗前月。
孤怀挂清愁，谁此伴心折。
自顾欲何似，幽巷在穷穴。
感动发悲鸣，啾唧夜不绝。
晓起对青铜，两鬓生华发。

我怀高卧心，而为贫所迫。
挽我赴尘贱，动与幽趣隔。
硗田能几何，旱穂正容摘。
岂便得收敛，半属租种客。
分争既不贤，烈日仍暴炙。
劳生可羞叹，皆为糠籺窄。
使得二顷肥，凶年不相厄。
岂复论锱铢，驱驰在阡陌。
自当杜衡门，清坐对书册。
余粟酿醇醪，笑似双鬓白。

又暖屠苏入酒杯，可怜年去复年来。
但能雕琢愁肝肾，岂惯纵横强颊腮。
先子丘园荒不理，故人怀抱远难开。
行藏事业皆前定，祗恐吾侪鬓发催。

官不追求盗不窥，得闲终日闭荆扉。
有时𣃁圃趁春事，几度荷锄随月归。
酒里最思陶靖节，江边时忆谢玄晖。
自知此外无他障，一任萧然鬓发稀。

最幸平时省拜频，雍容常欲面生春。
鬓华虽觉年弥老，齿宿其如语自新。
两剑共埋知有日，一杯持奠阻无因。
泫然空落风前泪，终愧西山执绋人。

忆昨被严召，同时具行李。
海风九月寒，孤翮相次起。
扁舟下双溪，鼓棹共秋水。
覧胜定徘徊，得酒对欢喜。
欲得骨髓奇，先后献天子。
六驭驻松江，端门昼髙启。
披云就尧日，五色炫光炜。
孤根际春阳，生动自兹始。
抡材有时相，小大听所委。
茵冯忽东西，分此旧窗几。
公居陋室中，屋壁初料理。
人静夜灯孤，叶动声入耳。
数日皆大风，檐冰冻相倚。
坐想髯鬓逸，清吟不知己。
慎书缄锦囊，莫贵洛阳纸。

自从文墨困徒劳，钦仰先生绛帐髙。
豹固可窥嗟拟管，牛虽未解见藏刀。
笑言契阔生离恨，岁月侵寻逼鬓毛。
金马玉堂门户敞，会须平步慰吾曹。

四山木叶绿交加，数架茅茨是我家。
窗隙微风入飞絮，竹边清露养孤花。
得眠穏寐梦须好，无句不幽诗可夸。
底事年来祗流汗，文书埋没鬓毛华。

卧对佳辰两鬓斑，幽忧深闭屋三间。
芎能去湿方摩腹，菊可延龄少慰颜。
骨瘦免教先落帽，酒行无分作颓山。
摇知太守登高处，座客诗成烛影闲。

去冬竹瓦迎新雪，曾下珠玑到酒盘。
正月便回春意暖，五更微带雁声寒。
门谙寂寞何须翟，鬓就衰残岂是潘。
祗有报恩心耿耿，自余都作六如看。

小小园亭书掩关，身闲不用更偷闲。
柳绵尽日髙低处，春色于人去住间。
已醉更应将酒解，负花须索把诗还。
我今已是霜颠秃，不比休文只鬓斑。

败箧冲霜思往岁，旧游如梦慨平生。
鬓华已逐心事老，溪水祗如前日清。

白头才半刺，黄卷漫三余。
鬓秃丝难理，诗工锦不如。
登山灵运屐，下泽少游车。
子念从吾隐，吾能授子书。

江城留滞鬓毛斑，六县三年几往还。
迁客东流惊建德，怀人秋浦更齐山。
平生深愧田园志，陈迹真成俛仰间。
同学少年都上道，欲将长铗向谁弹。

隔年重到浯溪路，旌旆行疏鬓雪添。
幸有江山供吊屈，愧无耆旧咏来廉。

宦历年多鬓未霜，乞闲几度上封章。
共看解组朝辞馆，争贺悬鱼晚在在乡。
家箧已添新草稿，锦袍犹带旧熏香。
溪南别墅乐行堪，策杖乘闲步夕阳。

芒鞋行杖是生涯，老鬓今年玩物华。
为爱云居松桧好，不须更看牡丹花。

秦公我辈士，早踏翰墨场。
万言若投石，十年犹枯嚢。
若欲泛江海，有亲在高堂。
牢落京华春，门无一壶浆。
长鞭策瘦马，送我古道旁。
怜我值险艰，赤心写摧伤。
铿锵五字句，势与雕鹗翔。
感此坐矫首，星星鬓成苍。
西风小摇落，雨洗烟岚光。
嶂晓露孤秀，野阴栖暗芳。
更携鲍谢流，履尽千岩霜。
搜奇得幽深，访古到渺茫。
月落潭影空，清吟殊未央。
缅怀紫芝宇，百忧绕回肠。
三叹已晡食，十起中夜床。
云埋长安日，魂梦不敢骧。
茂苑富山水，结庐予所尝。
我欲放船下，卜邻俯沧浪。
耦耕种林田，共扫三径荒。
头白青山里，长歌乐岁觞。

凯之半痴黠，我来痴更深。
手除一抔土，坐待千亩阴。
三年客东都，髙山但鸣琴。
归来见此君，挺挺环苍琛。
居然觉影秽，鬓白况已森。
浮生关朝市，渠用多赢金。
无烦北山移，自濯尘土襟。
茂树独箕踞，清流恣窥临。
蝶游入窈窕，蛇捕寻崎嵚。
鞭鸾叩门谁，乱我风竹音。
能回折腰态，来和支颐吟。
妙香□壑源，慰子千古心。
霜天丽初日，石壁干余霖。
相携步林杪，烟中见孤岑。

春风一夜如鸣鼍，残香暗粉惊辞柯。
新春三日驹隙过，花前百罚宁辞多。
男儿莫遣两鬓皤，举觞不饮理则那。
酒酣不用吴姬歌，短须尚足供吟哦。
坐中鲍谢偕阴何，语如韶濩参鸣珂。
铿锵入耳痊沉疴，岂独使我衰颜酡。
我今官闲得婆娑，迟明更上梅花坡。

山茶著包大如茧，初见寒梢一花展。
强将老眼趁年华，日日芒鞋踏苔藓。
花神似苦山翁催，不问春风有深浅。
树头纷纷弄月明，冰雪琼瑶乱裁剪。
痴□公事无了时，与花拼作十日期。
阑风伏雨恐相逼，夜傍花阴烧烛随。
攀条嚼蕊兴不尽，满把自摘香传衣。
星星霜鬓簪不得，小撚疏英翻酒卮。
儿童莫作吴歈声，山翁正与花神盟。
生愁一片风飘零，留取北枝宽作程。

西风趣秋去，何日放船回。
不见澄江练，唯闻卷地雷。
宦游双鬓改，飘泊寸心灰。
落日乾坤里，微吟酒一杯。

浪迹随方寄，穷途触事谙。
雨逢春甲子，江满地东南。
客鬓霜前落，诗情酒外酣。
上方愁独往，藜杖许同参。

苍崖望不极，林际起孤烟。
渔笛蒹葭岸，农歌{禾罢}䅉田。
青涵濠上水，碧锁峡中天。
客鬓愁邉改，秋风又一年。

倚杖看修竹，晚林疏雨秋。
砧声村远近，风力鸟沉浮。
愁鬓老前白，闲心物外休。
出门无伴侣，小立看汀鸥。

去年别怀玉，山浄觉秋髙。
岁月频思梦，江湖多怨涛。
无书寄风翼，有鬓着霜毛。
独立寒汀暮，忘言正郁陶。

手种南阶竹，关情一纪中。
倦游憎眼白，便静脱尘红。
放浪渊明酒，浮游御寇风。
吴霜鬓如许，何处觅还童。

自笑愚翁老一溪，鬓丝庭草共萋萋。
愁邉日永人思睡，花上春浓莺乱啼。
十事未陈身已远，三锺无补首空低。
年来灰冷人间念，惟有葵心日日西。

插檐冰箸长新寒，薄日欺云到屋山。
见晛半消梅额粉，因风犹染鬓毛斑。
书生闭户眠仍稳，游子扁舟兴欲还。
客里情怀逢岁晚，麹生邀我一开颜。

围炉人散长寒煤，暖日还催墐户开。
春近郊原思梦蝶，雪残池馆见真梅。
客愁宛转凌双鬓，岁律侵寻寄一杯。
试绕小栏寻翠甲，履痕犹占旧苍苔。

摆脱微官万里来，非关枝上子规催。
镜中苍鬓摘还满，花上青春唤不回。
我筑一溪愚似柳，君工五字老扵梅。
哦诗肯傍水旁径，賸买长瓶为子开。

壮岁追随鬓已苍，谁将勋业问行藏。
怜公惜莫鸡群鹤，頋我凌兢虎质羊。
败柳亦工喧暮雨，寒花直欲腻秋霜。
更谋浊酒穷清夜，明日山深木叶黄。

花蕾催红欲啭莺，新愁偏傍鬓毛生。
犹怜稚子能赊酒，烂醉春盘碧涧羹。

伤春早觉鬓丝垂，谁遣飞花近酒杯。
青翼若能传客恨，莫教红紫放春回。

去国头方黑，伤时鬓易丝。
徙薪谋独验，击楫志空悲。
尚想嘉猷告，曾闻大政咨。
两楹歌昨梦，忍诵憗遗诗。

男儿死尔未应悲，可惜胸中尚有奇。
绝域英声宜早岁，楚庭高议补明时。
壮怀自感中流楫，旧爱今存岘首碑。
天独不能遗此老，盖棺两鬓未全丝。


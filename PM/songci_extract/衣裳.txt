豪贵从他纵胜游，多欢终是复多愁。
茅茨舍宇偏安稳，粪埽衣裳最自由。
数片云飞书案上，一条泉路卧床头。
分明自有安身处，争柰人闲不肯休。

上短下长人莫笑，信缘披得便前行。
衣裳不是颠来倒，凭仗丹青画取成。

至道希夷内，神威造化中。
行棋延羽驾，推策敞琳宫。
秘寝觚棱峻，严扉坐狄雄。
天人凝睟表，日月在方瞳。
离坎精神集，房心气象通。
中黄安戊己，遥翠拱轘嵩。
陪享衣裳盛，登羞火枣丰。
层坛霏颢露，甲帐肃灵风。
波静流寒瓦，霜清入晓铜。
廊虚鸣尺蠖，楼迥倚晴虹。
行马依芳树，栖禽占碧丛。
游光宵自烛，雕霭昼常蒙。
大壮亲规近，甘泉旧典崇。
平时辟阊阖，尽日访崆峒。
彩仗交轮奂，天香斗郁葱。
野长迷七圣，庭阔舞千童。
祼鬯歆惟德，笙歌悦亶聪。
蟠螭负金石，翔鹤下丝桐。
法度昭神祖，文章炳钜公。
鼎期扶更远，山瑞委无穷。
用九乾元正，生三太极空。
木龙虽有寓，刍狗本无功。
迎气阳郊始，均禧宇县同。
权衡枢极右，号令斗杓东。
濬哲虔时祀，施生道化工。
正辞除秘祝，承诏谒孤忠。
仁与春膏动，恩随腊霰融。
天和傍星鸟，地惠及昆虫。
受记神司职，斋居帝饬躬。
因知耕凿力，谁解识渊衷。

霁色初休雨，寒媒稍欲霜。
崦嵫惊日晏，嵔{山畾}喜年康。
菰米迎冬熟，萍醅破社尝。
霅声寄槛冷，卞色入楼苍。
弱援垂榴脸，幽丛亚菊芳。
牛羊驯沃野，雁鹜悦沧浪。
水市能为楫，田家乞有浆。
溪音挐竞去，村语醉相将。
自昔分天堑，兹州介水坊。
贡丝标禹土，错绣接吴疆。
佳丽南朝后，鲜明茂苑旁。
风华在安石，文物有东阳。
柳客诗名馥，颜公笔势翔。
山川为吐气，日月欲争光。
异代虚坟柏，逢辰滥郡章。
壤歌知自化，符守信非良。
勇爵思长剑，高谟乏智囊。
葵心拱宸极，藿食念岩廊。
西戍方疲陕，中原久患羌。
边人思李牧，天子问中郎。
臣仆今三世，腥膻彼一荒。
山西雄占陇，河曲斗分潢。
汉始城张掖，秦初地朔方。
限戎深得策，遮虏大为防。
小雅亡于晋，中兴属在唐。
太宗神且武，贞观粹而王。
都雍三才直，安西万里长。
声明冒葱雪，亭堠彻甘凉。
圣术初无敌，孙谋本克臧。
末涂亏继守，骏命亦颓丧。
上帝歆炎宋，真人奋大梁。
凿干分上下，操斗运中央。
杀气西刑马，妖氛北陨狼。
三关收朔漠，两镇复河隍。
龙虎其文炳，雷霆我武扬。
商球传圣弟，夏鼎授储皇。
托付神规远，弥纶治具详。
四维严幅正，八柄谨低昂。
地广蘗芽出，海深神怪彰。
遗雏偷啸聚，杂种学跳梁。
王者轻分土，仁人重纳隍。
犹如弃鳞介，不使易衣裳。
祸乱收凶器，升平隠上庠。
蹛林通好固，狡穴送诚忙。
圭瑞修欢聘，金行戢怒芒。
生民去汤火，塞土遍耕桑。
月窟颁正朔，云封刻美祥。
大璜贻燕翼，下武寖明昌。
区外蒙冠带，天中布典常。
三雍宣雅颂，九译走梯航。
仙致昭华玉，神来弱水香。
路车均奕奕，朱芾赐煌煌。
南面存亡国，西平拂肯堂。
虎臣无备御，狼子有包藏。
窃欲屯蜂蚁，私相署犬羊。
痴言天可上，愚谓日无亡。
传箭招庐帐，推锋逆颉行。
三河烦调度，六郡苦痍伤。
旅力虽疲曳，游魂尚颉颃。
寝谋思汲黯，禽敌想陈汤。
多士皆方领，孤生特面墙。
莂官尸礼闼，椠职玷文房。
无策均宵旰，何阶致富强。
分从高阁束，敢避要途当。
铃下居无事，樊中脱未遑。
鲈鱼知味美，鸥鸟信机忘。
濩落才何取，支离臂自攘。
虽贪纡紫乐，岂免顿缨狂。
感慨乘轩鹤，吁嗟拒辙螳。
山河赏吴起，社稷叹童汪。
华夏崇基本，朝廷总政纲。
弓偏宜举抑，琴缓在更张。
阳德销群慝，天元秉至刚。
偃兵诚未易，用武复何妨。
雪近思王国，云闲忆帝乡。
何时闻露布，称荐万年觞。

半醉西施晕晓妆，天香一夜染衣裳。
踌蹰欲画无穷意，笔法何人继赵昌。

天扶宝运世兴王，庆陋猗兰入画堂。
千载后观周礼乐，万邦摇奉舜衣裳。
北门骄子常输賮，南极老人方效祥。
试向红云瞻魏阙，侍臣应上万年觞。

麦黄雨初足，蚕老人愈忙。
辛勤减眠食，颠倒着衣裳。
丝肠映绿叶，练练金色光。
松明照夜屋，杜宇啼东冈。

衣裳俎豆信华风，酒圣茶颠倚独松。
夏屋渠渠听聚雨，数寻竹外泻琤淙。

征鼓驱人夜发船，别来无处写忧煎。
高吟自答{口幽}嘤啸，旅食时开郁屈筵。
君去青天才尺五，我今白发已三千。
何当却饮南湖月，颠倒衣裳舞谪仙。

秋江十日雨，破浪飞危樯。
恍如在天上，万顷烟茫茫。
狂风自南来，桂华雨新黄。
停杯不须饮，且饮空中香。
平生四海心，老大愧周郎。
聊复随孺子，解缨濯沧浪。
北斗挹酒浆，天孙织衣裳。
乘兴拏舟去，一笑上银潢。

云影曈昽雨弄晴，山头小立听溪声。
不惊赤日雷霆吼，但怪青天雪雹鸣。
气逼衣裳秋暑薄，光揺林薮午风轻。
法身清浄元无垢，何用临流更濯缨。

我行出陕右，来升召公堂。
叹公不可作，祗令吾道伤。
优哉听讼日，斯民歌乐康。
善教被南国，美荫余甘棠。
惟公与周公，左右相成王。
孰知二公心，千载惟苍苍。
人不学二南，其蔽犹面墙。
先圣垂此言，下士其可忘。
太史述世家，源深者流长。
公泽亦至今，风烈殊未央。
再拜仰公像，冠佩犹煌煌。
徘徊不能去，泪落征衣裳。

东观曾同入，南宫复雁行。
尝寮虽具尔，投分独难忘。
荣悴无多异，漂零共一乡。
遥欣访萧寺，颠倒曳衣裳。

北窗支枕梦初囘，风掠余香特地来。
颠倒衣裳望池上，荷花无语为谁开。

多方窃得破衣裳，壁倒篱坍没处藏。
更有一般无赖汉，不曾同伴要分赃。

六国敛衽朝秦王，秦王宫阙高相望。
美人充积盈椒房，金珠铅粉辉煌煌。
昔为花与玉，今为糟与糠。
感时悲旧事，无意惜年光。
昼苦短，夜苦长。
朝朝暮暮卷衣裳，谁复正尔恃红妆。

不毛山海尽梯航，德洽重熙圣祚昌。
万国鼎新周礼乐，千官星拱舜衣裳。
惠霑圜土恩波阔，德及昆虫化日长。
天地至和昭感格，比闻甘露降番阳。

梅溽霏微昼景长，竹吹清润着衣裳。
未妨燕坐连宵雨，且对澄心一炷香。

晚家台山下，云水同一乡。
人事讲邻曲，鸡黍期相当。
秋风起木杪，凉气吹衣裳。
东家喜见招，社瓮开新尝。

故园丧乱余，归来复何有。
邻人虽喜在，忧悴成老叟。
为言寇来时，白刃穿田亩。
惊忙不知路，夜踏人尸走。
屋庐成飞烟，囊橐无暇取。
匹夫快恩雠，王法谁为守。
艰难历冬夏，迁徙遍林薮。
深虞逻寇知，儿啼扼其口。
树皮为衣裳，树根作粮糗。
还家生理尽，黑瘦面如狗。
语翁翁勿悲，祸福较长久。
东家红巾郎，长大好身手。
荒荒战场中，头白骨先朽。

病怯帘疏雨到床，雨余山霭上衣裳。
宵携冷杖强看月，晓傍暖檐贪向阳。
御湿要须谋日饮，乏资深恨值年荒。
所须药物真吾事，麦麹山鞠今满囊。

瘦骨何支离，老鹤惊晴霜。
软苎联溪蒲，一榻风月堂。
四序自鳞次，跏趺贯炎凉。
达官重锦茵，妙姬罗衣裳。
寒士倚清秋，忧居涕浪浪。
此君勿相留，我欲坐相忘。

月冷逼疏影，梅孤泛清光。
儿曹窍孤竹，天风韵丝簧。
相将二三子，中夜聊徜徉。
泠泠白雪唱，滟滟碧霞觞。
清绝非人境，浩荡真醉乡。
飞花炯天星，坠叶呜瓦霜。
歌放满空阔，神融接混茫。
三山今何许，仙游谅荒唐。
人间有逍遥，岂阻路且长。
簪绂縻步武，得失煎肺肠。
役役少至老，过问或未尝。
以愚息我机，以学锄我荒。
以文导我兴，以酒发我狂。
使与风月亲，宁不荷彼苍。
夜久梅影偏，月亦邻西冈。
严风吹冠巾，白露霑衣裳。
归欤掩关卧，枕上从羲皇。

银珠络髻绣衣裳，家住江南山后乡。
闻道君侯重行乐，相将腰鼓迓年光。

天孙司经纬，专巧上帝旁。
星缕日月针，几经补苍苍。
弭节游人间，帝服无文章。
寒女一机素，未知作衣裳。
再拜愿祈巧，精神通渺茫。
但恐云车回，虚无往路长。

绍兴圣主垂衣裳，倬然文治昭天章。
已闻华封祝尧帝，岂但畏垒歌庚桑。
千秋此日纪佳节，万岁群臣称寿觞。
帘前宫扇交翡翠，仗下宝马屯飞黄。
昭容引仪近日月，御史执法严风霜。
九宾无哗胪句肃，剑佩俨雅趋侯王。
一声鸣跸传朱辇，千官赐宴趋文昌。
湛露尊罍均渥泽，薰风弦管迓休祥。
浩唱充庭云不动，繁花压帽春风光。
可怜欢声正四合，不觉暮色来苍苍。
轩驺散去九衢闹，朝衣醉沥余淋浪。
小臣病著不能起，但听广乐风声长。

今岁难衣食，知闻莫若君。
衣裳颠紫凤，陇亩槁黄云。
主馈妇求去，承家子出分。
清才岂长窭，奇相有龟文。

密竹荫回塘，阴阴小院凉。
低徊忘扇拂，独自懒衣裳。
弱蔓扶新绿，红蕖并晚香。
华胥愁不到，只在水云乡。

何年凿源开混茫，桃香两岸吹红香。
烟消远浦生微阳，鱼舟误行溪水长。
溪回岸转山隙光，疑有绛阙仙人房。
居民争出罗酒浆，花间笑语音琅琅。
抱琴释子眉发苍，响泉韵磬鸣长廊。
能弹往事悲孟尝，昔时台沼今耕桑。
又如勇士赴敌场，坐令游子思故乡。
清猿抱木号鸿荒，孤吟划见丹凤翔。
曲终待月西南厢，重调十指初不忙。
如见古画秦衣裳，春天百鸟争颉颃。
桃源归来今已忘，弹到落月空断肠。

妇欲事舅姑，先当和叔妹。
叔妹不我和，舅姑生怨憝。
伯叔贵依义，崇恩胡可废。
晨昏同问安，致敬敛身退。
语笑不妄发，正色绝冶态。
夜行必以烛，相遇毋盼睐。
女妹贵亲昵，唯当尽恩爱。
椸枷混衣裳，妆奁同粉黛。
威仪俾娴习，纫缝勤教诲。
其间有过差，识性须忍耐。
伯叔各生子，嬉戏鱼同队。
切勿分彼己，爱犹我儿辈。
姊妹或归宁，亲戚无阻碍。
童稚既抚存，仆妾亦下逮。
彼于父母前，岂不知欣戴。
遂使高堂言，吾子得贤配。
推此厚族党，睦姻居外内。
心期在阴德，施惠每韬晦。
丧葬乏资财，男女未婚对。
称家之有无，彼必怀感佩。
岁时馈壶浆，燕享盍簪玳。
贫富与贵贱，待之宜一槩。
猗欤行此行，妇德无瑕颣。
万口并一谈，可贻彤管载。

葛覃专美后妃贤，浣濯衣裳是所先。
若使身无恭俭德，金珠镂绘谩新鲜。

成都名画窟，所至妙宫墙。
风流五代余，轨躅参隋唐。
其间礼殿晋画为鼻祖，未数后来鸿雁行。
画者果谁欤，或云名收人姓张。
右军问蜀守，墨帖求缣缃。
乃知前辈人，不爱时世妆。
范琼杜措李怀衮，仙荒佛怪驱喝雷电笔意窥渺茫。
不若收所画，上自皮羽之服下至垂衣裳。
盘古众支派，帝霸皇与王。
君臣分圣贤，有如虎豹龙凤殊文章。
视之若有见，日月星象空中垂耿光。
听之如有闻，衔牙玉佩鸣以锵。
三古以降历今世，视听所感犹一堂。
乃知此画自神品，碌碌余子非所望。
吾道久已屈，二氏争颉颃。
岂唯牧也见绌余子下，而有公议老我双鬓苍。

游从忘朝晡，尊酒轻招呼。
笑语恣玩狎，翻覆云雨疏。
我友数君子，古心相与娱。
每见辄宾敬，衣裳俨而趋。
恶石寓规诫，美疢疾佞谀。
深山足风雨，零落梅花株。
亭亭岩上松，霜姿一何孤。
感兹各努力，勿以岁事徂。

摇落江城暮，招提访旧游。
泉声终夜雨，竹影一堂秋。
露湛衣裳冷，山空枕簟幽。
故人怜寂寞，抱被肯相投。

昭代干戈戢，炎辉历数长。
苍生久苏息，寰海屡丰穰。
社稷基新命，朝廷举旧章。
太平周礼乐，垂拱舜衣裳。
拜寿先长乐，传声出未央。
冕旒端黼座，仪物备明堂。
阊阖星辰外，旗常日月旁。
天颜春穆穆，云物晓苍苍。
雪色残𫛛鹊，韶音杂凤凰。
严宸分羽卫，荒服走梯航。
人正今行夏，民心旧戴商。
观光环万国，班朔首三阳。
列辟銮声哕，群工玉珮锵。
奉常陈雅奏，太史报殊祥。
于穆前朝盛，丕承奕世昌。
版图还大禹，风俗再陶唐。
已格无为治，犹怀不敢康。
几年修缛典，今日付吾皇。
所愿终寅畏，无忘每赞襄。
明良相际会，长奉万年觞。

炎正中微后，皇家再造年。
斯文天未丧，吾道圣相传。
黼扆端周冕，岩廊拱舜弦。
宸章丽朝日，奎画焕中天。
贾马朝丹阙，皇夔捧御筵。
云龙庆相遇，星凤快争先。
金马袍披锦，戎亭帐褫毡。
崇儒符汉武，复古慕周宣。
方议成均制，仍增博士员。
伫观旗茷茷，行贲帛戋戋。
词赋扬群彦，贤良策万全。
圜桥汉亿万，鼓箧鲁三千。
狂客休歌凤，骚人肯钓鳊。
文风畅蛮貊，士气压腥膻。
王化诚无外，吾邦素自偏。
鱼盐人竞习，刀笔世相沿。
甘学樊迟稼，纷求许汜田。
揶揄戏缝掖，膜呗奉真诠。
未振寒乡陋，那经杀气缠。
闾阎森白刃，庠序燎寒烟。
断简嗟何考，青衿痛自怜。
诗存伤瓠叶，礼废忆豚肩。
磬碎交州石，弓焚矍相弦。
水流空涣涣，草碧自芊芊。
有识思兴起，无知分弃捐。
桑弧谁复射，城阙孰思还。
弟子贫原宪，先生冷郑虔。
嗣音几泯灭，素业遂迍邅。
屡应三年诏，曾微万选钱。
龙门无几到，虎榜不多联。
愈赋徒伤感，郊肠厌炒煎。
儒冠空叹误，铁砚莫知研。
白日非偏照，寒灰自不然。
百年嗟委靡，今日幸夤缘。
令尹真人杰，同僚命世贤。
崔丞老文学，梅尉旧神仙。
乐善诚何笃，承流志更专。
下车伤弊俗，修泮慕遗编。
浮议畴能夺，良谋断不愆。
商财方萃聚，卜日肯迁延。
役命诸生董，基谋爽垲迁。
邓林搜蓊郁，淇竹翦婵娟。
秘殿雄千尺，修廊跨百廛。
虹梁挂天宇，云栋轶星躔。
缥缥飞鸳瓦，沉沉耀采椽。
沚茂春色早，坛杏午阴圆。
方沼分寒溜，明窗瞰碧涟。
前山昂马首，胜地夺龙眠。
瀑水灵源近，箫峰秀色妍。
规模何廓廓，气象更绵绵。
先圣风流远，新宫象貌鲜。
森罗龙衮列，肃穆雁行连。
剑珮星辰上，丹青日月边。
衣裳明黼黻，冠冕饰纮𫄧。
祀事修崇报，心斋务至蠲。
新仪仍再习，吉日已重涓。
漏箭催庭燎，鸾刀待饩牵。
充庭端弁服，夹道拥车骈。
秉笏趍帷幄，升阶省豆笾。
馨香登黍稷，肥腯荐牲牷。
蔬撷罗芹藻，鱼羞备薧鱻。
牺尊澄玉液，宝篆喷龙涎。
荐裸仍更貌，观瞻竞曲拳。
礼文稽戴郑，乐舞奏韶卷。
设礼筵初秩，登门屦已填。
盍簪联桂玉，纫佩杂兰荃。
饰喜捐丝竹，论文具管笺。
献酬咸偻伛，进退各周旋。
挥麈谈飞屑，濡毫思涌泉。
妙词歌郢客，醉墨洒张颠。
共喜从于迈，俱忘咏式遄。
武纷堂上接，衣拥坐隅褰。
父鄙金籯满，师夸腹笥便。
雩风开性柳，教雨长材楩。
鼓瑟求曾点，攀鳞至闵骞。
水平翻振鹭，天阔戾飞鸢。
鶑思友迁木，骅群尽着鞭。
草空收七壁，雀过堕三鳣。
道也将行矣，辰乎盍勉旃。
搜寻罗简札，点勘费丹铅。
洁浄穷爻象，温柔考注笺。
典谟稽古学，仓制究残编。
异教排韩子，遗绖抱玉川。
壮夫羞篆刻，童子悟幽玄。
道德勤钻仰，文章变俨骈。
科名真溷尔，翰墨盖游焉。
雪耻终兴越，成功必霸燕。
真成两阙里，别是一陶甄。
化出文翁表，功居范宁前。
声莘终不朽，琬琰岂须镌。
未学成鸠拙，穷居类兔跧。
肠枯无锦绣，门冷乏貂蝉。
箪食虽云乐，藜床已厌穿。
室空司马壁，食窘鲁公𫗴。
误拜殽陵赐，长怀渭水畋。
断弦音寂寞，抱玉涕潺湲。
览镜时犹在，焚舟志益坚。
燕归欣遇厦，鱼得敢忘筌。
愿赴功名会，终归造化权。
唯凭大炉火，早晚铸颜渊。

月澹碧云笼野水，棱棱瘦耸吟肩起。
一天寒气霞衣裳，人在石桥春影里。

灼灼山半花，闲闲水中藻。
苟无松柏心，飘零向谁道。
蜉蝣炫衣裳，楚楚苦不保。
野老惜春色，间篱薙青草。
青草忽已繁，兰蕙日已老。
兰蕙日已老，我心当奈何。
人生贵适意，所乐岂在多。
卓然负书翁，悠悠谢山阿。

吾州山水窟，城郭拥寒绿。
戢戢群峰间，峙此一双玉。
相对如佳宾，可敬不可渎。
空翠扑衣裳，夜来雨新沐。

闲云无定在，为问齐不齐。
风高衣裳冷，天近日月低。
宽虚快舒啸，领览时杖藜。
南城块苏耳，扰扰人自迷。

风入题诗叶，清音已奏商。
夜来堪简册，客至便衣裳。
次第征鸿到，还令团扇藏。
人情兼物意，殊觉漫炎凉。

魁星秀句挟东风，便觉阳春变盛冬。
愧我供军侪绛灌，羡君汲古到羲农。
北邻再讲衣裳会，京口今为冠盖冲。
已具扁舟勇归去，粲花清论度难逢。

风埃如雾满川黄，马上朝来识太行。
水泻浊河桥甚壮，沙连远塞路何长。
皇华复讲衣裳会，京阙今为毡罽乡。
夹道桑麻过千亩，野花时有一枝香。

海宁邑屋千山环，幽人更爱山中山。
山城已远人烟寒，江君石室深巑岏。
闻君十载栖长安，焉能敛翼萦岩峦。
卧龙要自南阳蟠，东山不为携红颜。
迩来侧身天地间，不如一室中宽闲。
探书禹穴万卷完，养成雾豹非一斑。
素琴无弦心自弹，泰山高高水潺潺。
山中閴兮谁往还，云无心兮抱幽关。
青山白云足为侣，无心胡为恋君宇，冷君衣裳润君础。
人间岁月易今古，傅说一去不可伫。
苍梧何如出飞雨，不崇朝兮苏九土。

九区混轨文，正宁垂衣裳。
公家转洪钧，一气斡混茫。
蛮夷奉琛贡，月窟东扶桑。
至今有遗黎，盛德登乐章。
溢庆久愈衍，丹穴俱鸾凰。
祖烈肖挺挺，德音续琅琅。
尊彜琢璠玙，荐庙流中黄。
铜符专城居，健翼翕不张。
黼座录故家，云路登方将。
省寺窥步武，禁闼觇翱翔。
相门出鼎槐，八叶有前芳。
一樗无所材，拥肿蔽道傍。
门户岌重大，俛首惭肯堂。
得邑万山间，昼夜鞭跛{牛羊}。
斗升赖急养，山海祈深藏。
古人重己知，漆炭固未偿。
靴板庭趋初，躔宿望煌煌。
委身大炉冶，正惧呵不祥。
丹鼎傥可舐，鸡犬同飞扬。

霜风著林不停吹，天涯有客衣征衣。
问客今归有何得，一株老桂和根移。
读书作文四十载，浪走不啻萍在池。
束书随身乃封户，睥睨一甑蒙蛛丝。
倾囊千金劝少贬，掉头一笑吾宁饥。
学如木水有源本，朝贩夕售颜忸怩。
市倡青红衒廛陌，窈窕深闭无由窥。
清诗学自禀绳律，如嚼冰雪寒肝脾。
平生交游半豪俊，如此人物见者稀。
每拈佳句对客诵，谓是古作非今为。
吾先君子坛级尊，子来谈笑容攀跻。
我从弱岁同砚几，如今揽镜斑鬓髭。
笑渠常遭俗眼白，短力不得相扶持。
前日提笔试外省，我亦薄宦初来归。
口占程文问中否，强弩破叶剑截泥。
十月十日夜漏尽，小奚惊梦来打扉。
云有吉报可速起，倒穿衣裳喘而驰。
贺者已满坐无处，拍手怪我来何迟。
淋漓一纸见名字，仓卒未省来其谁。
喜欢不记语杂乱，但说老眼天不眵。
明朝再拜酌酒贺，屋角一丈飞虹蜺。
书生一第蜕骨耳，排风轶电方自兹。
阿兄地下唤不应，门户藉子扶寒衰。
乡闾朋旧夸地产，洗眼昼绣增叹嘻。
孤童疋马颜色异，关吏偷语惊且疑。
到家羊肥酒亦熟，山头松槚生光辉。
坟前百拜谢教育，持身愿报父母慈。
盘谷亭前白雪枝，春意稍稍回芳蕤。
尊前不可无此客，花虽不言意惨凄。
迟君急旋共一醉，青衫入手无闲时。

戏论无涯与有涯，委心冲漠固清嘉。
衣裳草木元非织，窟宅云霞岂是家。
瞪视恐同高长史，神交宜伴老南华。
只应一念超尘劫，安用神浆夜绕牙。

楚楚衣裳两颊红，冠儿斜坠脚儿弓。
夜来塞上无消息，玉箸偷弹对晓风。

奔波来往一生忙，方寸包藏不可量。
用尽心机还骨立，为他人作嫁衣裳。

新晴窗日弄春妍，幌小屏深意自便。
长恨病多妨痛饮，却缘客少得安眠。
雏莺故故啼檐角，飞絮翩翩堕枕前。
欲着衣裳还孏起，重寻残梦一悠然。

苦热厌城市，初夜临江湍。
风从西山来，颇带积雪寒。
堰声静尤壮，喷薄如急滩。
顿远车马喧，更觉衣裳单。
断岸吐缺月，恨不三更看。
且随萤火归，城扉欲横关。

生事在渔樵，所居亦烟水。
野艇一竿丝，朝朝狎清泚。
忽自傍藤阴，乘流转山觜。
始觉景气佳，潜通小溪里。
常时不见春，入谷惊红蕊。
幽兴穷绿波，玩芳心莫已。
花外一峰明，林间碧洞启。
遥闻鸡犬音，渐悟人烟迩。
舍舟遂潜行，石径劣容屣。
豁然有田园，竹果相丛倚。
厖眉髽髻人，倏遇心颜喜。
尚作秦衣裳，那知汉名氏。
自言逢世乱，避地因居此。
来时手种桃，今日开如绮。
更看水上花，几度逐风委。
竞引饭雕胡，邀饮酌琼醴。
复呼童稚前，绿鬓仍皓齿。
翻遣念还茅，思归钓鳣鲔。
将辞亦赠言，勿道丘壑美。
鼓枻出仙源，繁英犹逦迤。
薄暮返苍洲，微风吹白芷。
他日欲重过，茫茫何处是。

夜梦上河汉，星辰布其傍。
位次稍能辩，罗列争光芒。
自箕历牛女，与斗直相当。
既悟到上天，百事应可详。
其中有神官，张目如电光。
玄衣乘苍虬，身佩水玉珰。
丘蛇与穹鳖，盘结为纪纲。
我心恐且怪，再拜忽祸殃。
臣实居下土，不意涉此方。
既得接威灵，敢问固不量。
有牛岂不力，何惮使服箱。
有女岂不工，何惮缝衣裳。
有斗岂不柄，何惮挹酒浆。
卷舌不得言，安用施穹苍。
何彼东方箕，有恶务簸扬。
唯识此五者，愿言无我忘。
神官呼我前，告我无不臧。
上天非汝知，何苦诘其常。
岂惜尽告汝，于汝恐不祥。
至如人间疑，汝敢问于王。
扣头谢神官，臣言大为狂。
骇汗忽尔觉，残灯荧空堂。

悲愁快于刀，内割肝肠痛。
有在皆旧物，唯尔与此共。
衣裳昔所制，箧笥忍更弄。
朝夕拜空位，绘写恨少动。
虽死情难迁，合姓义已重。
吾身行将衰，同穴诗可诵。

玄云障落日，早得数刻凉。
寒泉洒门前，浴罢倚胡床。
蝉声晚逾壮，藕花凋更香。
啸咏忽已久，野色来苍苍。
新月淡无辉，大星森有芒。
水鸟亦归宿，飞鸣掠横塘。
人生各有时，何至终身忙。
抚髀三太息，坠露湿衣裳。

西戍归来鬓已霜，生儿又过乃翁长。
眼明身健残年足，饭软茶甘万事忘。
学废仅能书妵字，客来懒复倒衣裳。
山园寂寂春将晚，酷爱幽花似蜜香。

贫舍久疏罗酒浆，客来不复倒衣裳。
官情已尽诗情在，世味无余睡味长。
红练带飞穿柳去，锦熏笼暖扑帘香。
萧然自笑浑无事，渔唱声中又夕阳。

旅梦游何地，分明禹庙傍。
不嫌村饷薄，但爱野蔬香。
笋市连山坞，菱歌起夕阳。
一蓑元所乐，枉道懒衣裳。

老来日月驶，秋令俄更端。
蝉号晚愈壮，萤火流空园。
西风吹衣裳，萧然谢炎官。
饱食一事无，散发坐前轩。
河汉西南流，北斗何阑干。
坐久光彩变，缺月涌金盆。
欲睡复踌躇，草棘露已漙。
徂岁何足道，死生付乾坤。

人生天地间，本非金石坚。
况复历岁久，蠹坏无复全。
龋齿虽小疾，颇解妨食眠。
昨暮作尤剧，颊辅相钩联。
欲起懒衣裳，欲睡目了然。
恨不弃残骸，蜕去如蛇蝉。
或当学金丹，挥手凌云烟。
逢师定悠悠，丹成在何年。

雪后晴初快，春前日渐长。
菊根萌已动，梅藟意先香。
禽语惊幽枕，冰消涨野塘。
衰残难出户，不是懒衣裳。

散步持书卷，闲眠枕药囊。
驯麞随几杖，痴蝶入衣裳。
病起年光速，身闲日影长。
为怜红树好，久立向西厢。

昔我从行台，宿师南山旁。
仲秋已戒寒，九月常𫕥霜。
入冬即大雪，人马有仆僵。
土床炽薪炭，旃毳如胡羌。
果蔬悉已冰，熟视不得尝。
猎骑荷戈归，争献狐与狼。
是时意气快，岂复思江乡。
迩来四十载，余景迫耄荒。
结茅镜湖曲，气候岁靡常。
残暑排不去，单衣作重阳。
霜晚木未丹，地燠草不黄。
玄冥失号令，疟鬼意颉颃。
忽焉风雨恶，纵击势莫当。
颇疑地撼轴，又恐河决防。
和泥补窍穴，乞火燎衣裳。
霰雪虽未作，疾疠幸退藏。
风炉荠糁美，瓦甑粳饭香。
比邻共安健，相与歌虞唐。

东篱深僻懒衣裳，书卷纵横杂药囊。
无吏征租终日睡，得钱沽酒一春狂。
新营茅舍轩窗静，旋煮山蔬匕箸香。
戏集句图书素壁，本来无事却成忙。

冬温初喜一寒新，纸阁砖炉养病身。
残雨已收犹点滴，断云欲散更轮囷。
衣裳可典宁留笥，口腹虽馋肯累人。
一事明朝差似乐，探梅闲岸接{罒离}巾。

冥冥梅雨暗江天，汗浃衣裳失夜眠。
商略明朝当少霁，南檐风珮已锵然。

燃薪代秉烛，煮茗当传杯。
但恨朋侪少，那知日月催。
衣裳任穿穴，芋栗且燔煨。
不为残年迫，吾心久矣灰。

明日当北征，竟夕起复眠。
悲虫号我傍，青灯照我前。
妇忧衣裳薄，纫线重敷绵。
儿为检药笼，桂姜手炮煎。
墩堠默可数，一念已酸然。
使忧能伤人，我得复长年。
同生天壤间，人谁无一廛。
伤哉独何辜，皇皇长可怜。
破屋不得住，风雨走道边。
呼天得闻否，赋与何其偏。

春色重来意未阑，故人一去肯复还。
括苍洞天扫旧隠，补陀海岸寻神山。
杖屦云烟远游乐，衣裳风雪行路难。
鸿飞冥冥鸥浩荡，安得置之鸡鹜间。

献之今年不堪暑，天亦相怜病良苦。
明便中秋法合凉，夜半行云晓行雨。
蕲州竹簟清如冰，饥蚊倔强犹鸣声。
下床蚤喜衣裳健，出门更觉山川明。
曳屐扶藜寻水月，不惜垂垂巾角折。
竹间松下已凄然，却要芳樽生暖热。

西城落日半轮明，浴罢衣裳一倍轻。
玉宇风来归鸟急，火云销尽绿云生。

重译知书自贵珍，一生心愧蹋鸱巾。
雨中折角君何爱，帝有衣裳易介鳞。

已厌衣裳蒸润，仍怜书画斓斑。
奁香尚余几所，尽付熏罏博山。

幽栖先自懒衣裳，秋暑薰肌汗似浆。
对客绪言多勉强，谋家生事总荒唐。
蚤眠不待星当户，晚饭常占日半墙。
莫道闲中无外慕，朝朝屈指望新凉。

独眠被出圭角，晏起帐承隙光。
一老绸缪牖户，几人颠倒衣裳。

鶑样衣裳钱样裁，冷霜凉露溅秋埃。
比他红紫开差晚，时节来时毕竟开。

江梅珍重雪衣裳，薄相红梅学杏装。
渠独小参黄面老，额间艳艳发金光。

翟园看梅不满眼，载酒何曾倾一盏。
空有千株半未花，欲剪一枝无可拣。
归来却登多稼亭，玉妃骤降千娉婷。
素罗衣裳濯瑶水，珠宫楼阁开银屏。
国香万斛量不尽，雪岭诸峰互相映。
身骑白凤绕琼林，肝胆透寒骨毛冷。
看来只是两株梅，如何遣侬心眼开。
花头密密纷无数，萼萼枝枝砌成树。
夕阳斜照光烛天，微风欲度遮无路。
君不见侯门女儿真个痴，獭髓熬酥滴北枝。
又不见画工兔颖矜好手，冰水和铅描玉肌。
先生不能奄有二子者，报答风光只有诗。
今夕不醉仍无归。

平生取友孤竹君，馆之山崦与卜邻。
风衿月珮霜雪身，只谈风节不论文。
我开西斋对清润，每嫌隔窗不相近。
别来桃李一再花，我长在外君在家。
归来西斋挂窗处，此君忽在窗前住。
绕墙检校无来路，此君来路从何许。
向来先生初出去，遣猿看墙鹤看户。
如何鹤睡眼未开，此君一夜过墙来。
明朝穉子满庭砌，豹文玉骨龙苗裔。
春风吹堕锦衣裳，仰看青士冠剑长。
先生岂惜窗前地，与君同醒复同醉。

一点胭脂染蒂旁，忽然红遍绿衣裳。
紫琼骨骼丁香瘦，白雪肌肤午暑凉。
掌上冰丸那忍触，樽前风味独难忘。
老饕要啖三百颗，却怕甘寒冻断肠。

商量秋思是寒螀，将息荷花得早凉。
五岭从来说炎热，朝来已怯葛衣裳。

老大韩家十八郎，犹将云锦制衣裳。
至今南斗无精彩，只放文星一点光。

四月以后五月前，麦风槐雨黄梅天。
君王若道嫌五月，六月炎蒸又何说。
水精宫殿冰雪山，芙蕖衣裳菱芡盘。
老农背脊晒欲裂，君王犹道深宫热。

宫烛奔忙下玉除，晨曦拂掠丽储胥。
东西班动云开合，警跸声来电卷舒。
隆准衣裳红一点，御香烟雾碧千庐。
勋华二圣天齐寿，亚岁年年贺帝居。

垂丝别得一风光，谁道全输蜀海棠。
风搅玉皇红世界，日烘青帝紫衣裳。
懒无气力仍春醉，睡起精神欲晓妆。
举似老夫新句子，看渠桃杏敢承当。

看山妙处几曾知，落照斜明始觉奇。
皱尽衣裳纹欲裂，争先头角远相追。
松梢别放六峰出，江底倒将千嶂垂。
一路诗篇浑漫与，侧溪端的不相亏。

每过松江得伟观，玻璃盆底饤乾坤。
天边岛屿空无际，烟外人家澹有痕。
笠泽古今多浪士，包山近远在何村。
季鹰鲁望何曾死，雪是衣裳月是魂。

云居山高三万尺，下插浏江上撞日。
柳下和风百世师，有孙避地来筑室。
奕叶隠居三百年，栽桃种杏今满川。
当家相传一破砚，此外文字九千卷。
旄头毕方书散亡，维仲明父再耿光。
木叶衣裳野蕨肠，牙签玉轴还堆床。
更于山下起高阁，竹户松窗照林壑。
阁上诸郎夜诵声，太一真人降云鹤。
向来有子中文科，泮宫弹琴咏菁莪。
柳氏门闾人刮目，仲明依旧一渔蓑。

说尽山寒未识寒，此间寒不是人间。
岩崖泉冻琉璃涧，冰雪云封翡翠山。
一担衣裳都著尽，两边窗子更深关。
耸肩缩颈仍呵手，无策能温两脚顽。

野水浮天碧，鹅儿弄日黄。
傍人殊秀色，似酒更风光。
破壳双翎嫩，眠沙百草香。
却将金郁鬯，试比菊衣裳。
未博山阴墨，先娱锦里觞。
沧波兼凤沼，莫遣后鹙鸧。

不是齐堂觳觫生，如何双抵独峥嵘。
犀中忽有红尖角，天上也无甜底冰。
只爱衣裳桃杏浅，谁知肌骨雪霜明。
酒徒苦问渠名姓，无姓无名字子陵。

艺祖提剑开八荒，太宗混一垂衣裳。
真皇破虏神武扬，夷夏亿宁法度彰。
宝训成书纪宏纲，有典有则万叶昌。
忆昔壬午神龙翔，季秋庚子辰集房。
肇开讲席临青厢，赭袍玉斧光照廊。
台司夹侍书案黄，翰林进读天容庄。
微臣簪笔近御床，亲闻玉音义甚长。
君子小人初何常，非关时运弱与强。
祗系人主所否臧，当年记注此特详。
往来寒暑今一章，牙篦谬执心徬徨。
终篇正值恩德洋，道山肆筵酌天浆。
宫花压帽罗丝簧，砚来复古翰墨光。
马出帝闲真骕骦，闽山正焙随宝香。
君赐如天不可量，归美独愧词荒唐。
恭惟圣治超百王，夙夜基命不敢康。
文德既修狄可攘，俎豆永扫旄头芒。
三圣勋烈同炜煌，万年亿载娱慈皇。

天教尤物伴闲身，不为衣裳易介鳞。
莫效卢亭思辟毒，且同李阁赋潜珍。
扣金元重名兼器，饰带空号假象真。
久侍尚方叨赐予，新凉来醉茇堂春。

雾縠含风细，云绡叠雪香。
虽膺天下养，犹服澣衣裳。

能安寂寞兴何长，自觉无机称坐忘。
一溉成功心尚在，五禽为戏学无方。
病来乍怯衣裳袷，秋至新尝橘柚香。
欲识道人真静处，南华一卷是医王。

舟楫庭闱近，衣裳步武轻。
逆风犹作态，寒日为开晴。
独客天边住，全家水面行。
今朝逢一笑，此乐冠生平。

巾栉侵残夜，衣裳谒上官。
市心偏得热，堤面自生寒。
水阔江湖小，川平象纬宽。
篮舆得佳梦，摇兀又惊残。

十年无事书生病，一日谈兵志士忙。
虏退便收前印绶，秋来仍著战衣裳。
天寒白兆腥风起，月黑黄陂燐火光。
试问蕲州陈大著，几多流血浸沙场。

杰阁翔林杪，披襟此日闲。
层云生薄晚，凉雨遍空山。
地迥衣裳冷，天高澄霁还。
出门迷所适，月色满林关。

君家丘壑本圆成，何意寻荒入翠屏。
为爱晴云荐孤枕，故将闲日付新亭。
梦魂寂寂衣裳冷，心事悠悠简策青。
更把枯桐写奇趣，鹍弦寒夜独泠泠。

小轩架寒溜，激激鸣水苍。
老僧不靳惜，借与一榻凉。
枕流暂憩息，清飚袭衣裳。
蝉声亦多思，牵引昼梦长。
俗虑顿消处，栩栩无何乡。
翻嫌市廛中，吏隠殊相妨。
未赋渊明归，祗益袁君狂。
平生不勇决，恋恋粟一囊。
何如水西头，飞云共徜徉。
日寻方外游，煮茗烧妙香。
此致渺未遂，啸歌空自伤。
坐待山月明，拏舟泛沧浪。

山月半池白，水风终夜凉。
蛙声作鼓吹，芰制为衣裳。
万里俱远客，三人同一觞。
但使岭海丰，此乐未渠央。

山园茶盛四五月，江南窃贩如豺狼。
顽凶少壮冒岭险，夜行作队如刀枪。
浮浪书生亦贪利，史笥经箱为盗囊。
津头吏卒虽捕获，官司直惜儒衣裳。
却来城中谈孔孟，言语便欲非尧汤。
三日夏雨刺昏垫，五日炎热讥旱伤。
百端得钱事酒{炙火=肉}，屋里饿妇无糇粮。
一身沟壑乃自取，将相贤科何尔当。

簿书棼如丝，取乐得少空。
悠然杯勺兴，借此歌舞送。
从事来官厨，醉不睡邻瓮。
衣裳賸兰泽，言议杂嚣哄。
人生醒忌独，胜日饮须痛。
向来韝上鹰，府公解其纵。
先生作禅卧，肯以静嗤动。
形臞诗则昌，万境供日用。
文字与红裙，宁非一理共。
退之强分别，无乃梦中梦。
丝竹娱中年，耐此发种种。
明当解予酲，酒德赓旧颂。

冰盆缲丝千尺长，雪花玉色无晶光。
机声札札逐羲御，百襄一一输文章。
素姿已是随时贬，妖茜娇蓝还点染。
东邻巧妇鬭痴妍，对刺文禽相掩冉。
衣裳颠倒那得知，但见新行胜旧时。
倡优却得被后饰，汉庭只集书囊帷。
君不见古来志士多惨戚，古貌古心少颜色。

怪得寒风瘦，窗明积渐加。
起来裘泼水，逆视竹生花。
厚貌分群品，新装副六珈。
飘零飞落叶，转动绞回车。
无定从高下，忘形变迩遐。
郊坰铺毳罽，阶砌撒江沙。
洒壁侵修饰，填坑旋不漥。
屋头昂怪兽，山脊走长蛇。
万木枝都亚，中庭石尽遮。
狮符蹲陡踞，龙井喷增呀。
扑面轻盈甚，装衣点缀斜。
础闲开匣镜，碑仆插梳牙。
同色连千里，虚光合万家。
压灾时世重，为瑞老农夸。
势极云天际，威凌冻水涯。
凹兜坡崿岝，条突树牙槎。
客子衣裳怯，王孙酒力奢。
影浮垂绣幌，香带落梅花。
籭簸知神女，门屯想夜叉。
未能三十韵，旋瀹试烹茶。

长城役罢骊山起，秦人断念还居里。
一呼或化为侯王，避之却是神仙子。
汉家宫殿生荆棘，桃源千树长春色。
花香破鼻桃离离，只在人间人不知。
梦中有客曾一到，屋舍衣裳殊草草。
狗彘鸡豚还治生，若度流年不知老。
南华砎壁连天起，人家庭户多流水。
红碧夭桃百种花，不似凡间锦和绮。
仙人容貌闲且都，居处虽贫乐有余。
老子桃红入双脸，皤然只有银为须。
仙家女儿多茜衣，桃花宜面叶宜眉。
离宫茅舍略相似，别有谯丽璇为题。
仙君名氏犹属秦，许由往往陪游人。
老人石上问行客，传今几世秦之君。
为言天下方南北，人鹿千龄经几得。
嗟说来时桃始华，桃子而今未成核。
祖龙往日亲曾见，六合连兵事攻战。
北城紫塞南陆梁，倾赀未足供输挽。
诚知黔首无聊生，侧目有诛正视刑。
剖心不独商王受，当时论杀诸儒生。
我本何辜一何幸，避役离乡共亡命。
石髓药苗聊解饥，经年陡觉侪仙圣。
讯今丞相胡为者，振古如今同土苴。
惊起城头角调哀，顿觉令人小天下。
秦政求仙徒尔为，避秦役夫能至之。
还知道可无心得，学道有心无乃痴。

平生四海龚夫子，昔日穷愁今尚尔。
车如鸡栖马如狗，笑指尘编作知己。
群儿不识老弥明，一语落纸惭且惊。
森森老干苍桧耸，寥寥雅奏黄锺鸣。
万牛不来羞自献，正与古人同此叹。
霜髯雪鬓可奈何，但愿穷年常饱饭。
北风凛凛冬欲残，日莫更复衣裳单。
黄金如粟赵居士，傥有绨袍遮此寒。

脱却破裤，脱却破袴，空润冥蒙湿交股。
层层山草杂山花，刈获衣裳总无数。
烧杉香，烧枫香，菌桂蔓椒纷众芳。
呜呼此友兮毋作疏，寒巢幽梦频相呼。

不眠知夜永，危坐起忧端。
木叶纷犹落，篝灯炯未残。
年华今晼晚，边堠且平安。
以我衣裳冷，遥怜弟妹寒。

圭璧袭缫藉，山龙饰衣裳。
不闻燧古初，而兴自虞唐。
毁车崇骑射，隶作篆籀藏。
至今人便之，秦亦忽以亡。

竹舆遶湖滨，宿露尚厌浥。
径到玉岑下，坐久客始集。
起穿灵石山，万松介而立。
梅天气清润，空翠行可挹。
古藤几百年，枝蔓两山及。
见说春暮时，花紫光熠熠。
直疑老潜虬，初起夜来蛰。
俯玩岁寒泉，齿冷不敢吸。
相将上龙泓，尘鞅谢羁馽。
洞有灵兽居，临深心岌岌。
鱼游明镜中，巨浪无三级。
寒苔载水去，万顷润原隰。
蒙蒙山雨来，归仆鸟飞急。
野兴殊未已，日昃不暇给。
冲泥上湖船，雨阵遽奔袭。
飘风将急点，回旋惊四入。
中流益荡兀，短蓬不当笠。
停篙亦久之，怒势不少戢。
我徒方啸歌，弗为改豪习。
但耻缾罍罄，莫问衣裳湿。

两夫持镰行我先，巧寻径路其智专。
我扶枯藤衣短后，意气已出层峰巅。
何郎鲍叔饱经历，胜处一一手自编。
我携旧记访陈迹，正恐急景不得延。
当年共登青云梯，今日邀我为击鲜。
始观神龟闯清泚，上有石壁来飞泉。
隠清遗基平可坐，下顾乱石如磨鋋。
悬崖双瀑洒空雪，来自一握孤云天。
却从下流溯深险，崎岖直到清潭边。
朝阳射光破幽閟，断虹上下遮潺湲。
传闻高山更高处，雅有行路从西偏。
同行无乃深好事，杯酒自犒脚力全。
诛锄荆棘穷鸟道，欲进不得意愈坚。
旋呼僮仆累危石，笑采野菊聊盘旋。
扪萝腾身上苔磴，往往欢呼争着鞭。
侧行危步汗浃背，石角或使衣裳褰。
少焉身在双瀑上，又见高派冲泓渊。
自笑泉石成膏肓，爱赏不减蚁慕膻。
巉岩数峰巧遮护，妙处二老初无传。
脱迹尘埃到此地，便觉神思飘飘然。
回首江南尘一聚，城郭历历眼俗穿。
相期更看水流处，步履未倦夸轻翩。
一上千尺穷山椒，碧涧靡迤流苍烟。
寻源不能且忘返，石猊巍踞惊神𫔔。
退求归径惘难问，藤萝所在相萦缠。
我方踟蹰风烟表，披披衣袂身欲仙。
晚归招提各痛饮，读尽屋壁长短篇。
截筒环山笕清驶，窍出珠穗心亦怜。
棋枰相与论瓜葛，横琴不妨挥五弦。
人生易老费扶掖，胜具大率须少年。
伊余历聘佳山水，爱奇切慕太史迁。
明年炎暑袭故步，与君共枕清流眠。

圣朝宝运开虞唐，太平天子垂衣裳。
恢张治具崇儒良，孰不愿依日月光。
用之则行舍则藏，孔门贤德遥相望。
朝望方隆位文昌，跬步可到中书堂。
问公拥麾何太忙，公独三请志益刚。
俞音一下冥鸿翔，行李径出临涛江。
争留孔戣动朝行，公更伛俯不敢当。
老成全德真圭璋，温如春风严如霜。
柏台峩豸肃朝纲，贤关向风士气扬。
大天小天称公方，五年吏奸盖而彰。
金华劝讲言加详，明主倾听谈皇王。
盍膺枋除任赞襄，名遂身退天所臧。
明哲保身身更康，高风可仰不可量。
泉山壤土接临漳，建牙千里开封疆。
老龙负图宠煌煌，何殊衣锦还故乡。
贱子薄宦接王杨，曾陪御史临文场。
风帘官烛夜未央，剧谈犹记声琅琅。
兹来误忝尚书郎，始寻故步依门墙。
西风津头望归艎，挽公不留远予将。
两宫念公未讵忘，公虽远去如在旁。
庶几重来上钱塘，夹辅大业恢中邦，傥有重事须平章。

杜陵郑老共襟期，门外红尘弗与知。
近日颇荒攻愧课，多时不见适斋诗。
竹深荷浄相留处，月白风清偶会时。
地僻衣裳俱自懒，黄冠野服澹相宜。

西汉欺卢橘，东阳爱野棠。
许昌奇此遇，子美欠先扬。
杜宇三春艳，蚕丛一国香。
燕脂点乱雨，猩色丽斜阳。
富艳东君节，暄妍白帝方。
锦楼祈水色，玉垒换山光。
风格林檎细，腰支郁李长。
天生笑容质，时样舞衣裳。
少吐深深染，全开淡淡妆。
烟媒护绿蒂，风阵损朱房。
旋失因临水，闲飘弗过墙。
佩亡愁杀甫，簪脱即连姜。
蝶舞菱花照，鶑啼罨画堂。
仙如弄玉少，坠似绿珠常。
不见还成悔，相思几欲狂。
春深濯锦水，日晚浣纱坊。
卧对移帘押，吟看近笔床。
池清满园倒，鸟起一枝昂。
紫燕衔泥急，黄蜂趁蜜忙。
化工真用意，销得与携觞。

吁嗟恶兽群，蹄踏麒麟如死麏。
吁嗟恶鸟音，啅噪凤凰伏中林。
我愿爪牙如锋锷，牙可噬兮爪可搏。
直入深山驱虎狼，护取麒麟好头角。
又愿身生两羽翼，一夕长就万丈长。
直入林中护凤凰，不使毛羽肤寸伤。
吾愿两未遂，中夜涕下沾衣裳。

水轩聊得恣吟哦，拂拭衣裳尘土多。
蜀道三千里巇险，宦途五十驿风波。
暂休又作故山梦，闲唱还成劳者歌。
几斗米牵归未得，空怜满眼是烟萝。

青丝织作双鸳鸯，紫丝绣成双凤凰。
在家不敢窥屏著，心愿出门逐夫婿。
琴中解道人心事，不辞半夜将身去。
君亲涤器妾当垆，岂料赋成天上知。
临邛旧事不记省，千金多买青蛾眉。
嫁时衣裳今尚在，妾貌未衰君意改。
当时去家恨太迟，今日思家翻自悔。
玉环既断不复连，青铜既破不复圆。
古来佳人多薄命，不见鸾胶能续弦。
但愿新人同燕婉，桃花长春月长满。

我本山中人，筑室依涧冈。
世故驱我来，缁尘满衣裳。
见此山中景，我思更深长。
老树何离离，瘦石何苍苍。
借问此何时，天寒雁南翔。
西风有摇落，兰桂含幽芳。

玉斝浮菖细，金盘荐术香。
皇龄千万寿，高拱舜衣裳。

春风黄伞下清厢，缨弁蝉联宴未央。
万国文明周礼乐，九重端穆舜衣裳。
云低殿幄星辰近，漏转宫花日月长。
圣主宽仁盟好永，和声细入鹿鸣章。

一身尽著雪衣裳。

簿书纷如丝，取乐得少空。
悠然杯勺兴，借此歌舞送。
从事来官厨，醉不睡邻瓮。
衣裳賸兰泽，言议杂嚣哄。
人生醒忌独，胜日饮须痛。
向来韝上鹰，府公解其纵。
先生作禅卧，肯以静嗤动。
形臞诗则昌，万境供日用。
文字与红裙，宁非一理共。
退之强分别，无乃梦中梦。
丝竹娱中年，耐此发种种。
明当解予酲，酒德赓旧颂。

蔷薇清露染衣裳，绰约仙姿淡淡妆。
碧玉参差张翠幄，黄金错落缀珠珰。

父母生子身，身是父母个。
如何却言我，言我大不可。
父母在此坐，子则不敢坐。
不坐乃当然，父母如天大。
男儿立父旁，女儿立母旁。
男儿拱手立，女儿敛衣裳。
捧盥兼洒扫，将茶及奉汤。
言语须低软，依前立正方。
兄姊惟恭敬，弟妹常爱慈。
饮食先尊长，不敢遽有之。
尊长若嗔我，嗔我是爱我。
欲我为君子，所以约束我。
语话须诚实，步履学疏迟。
头容常正直，四体莫邪欹。

一合乾坤罗万象，中有连天云锦帐。
分光日月两轮间，聚荫神仙十洲上。
盘缃错缥天上无，若为云锦如许都。
娲皇炼石补天了，倥偬不及收其余。
织女得之资以幻，手与目谋生灿烂。
使君寄下召还祥，令尹收为公退玩。
登临辄玩罢辄忘，令尹胸中自含章。
制锦犹余五色线，归朝可补尧衣裳。

学结蒲团禅板缘，黄梅衣钵问谁传。
弥天北秀经三藏，旷劫南能偈一篇。
梦幻固知无起灭，虚空安得有中边。
无人语此闻君至，急着衣裳倒且颠。

万世衣裳脱介鳞，一祠宁足报恩深。
长教天下江河顺，始慰胼胝手足心。

故人身死妻贫病，买药无钱留性命。
半箪赤饭一盂蔬，对不能餐双泪迸。
阿官卖田妾未归，税在夫家田卖谁。
乡胥改割全隠匿，妾典衣裳空被追。
零落生涯种片园，朝朝夜夜盗开门。
邻翁苦妾妾租客，客也无输叫妾论。
那更双棺四缶灰，伐山博米图葬埋。
呜呼豪强欺妾夺山去，不许盐丁燃妾柴。
十岁孤儿出县庭，空手携状投杳冥，黄堂走罢走使𫐌。
文书送县已三月，依旧含冤说我听。

诗三百五篇，作者非一人。
羁臣与弃妾，桑濮乃淫奔。
其言苟可取，庬杂不全纯。
子虽为佛徒，未易废其言。
其言在合理，但惧学不臻。
子佛与吾儒，异辙难同轮。
子何独吾慕，自忘夷其身。
苟能知所归，固有路自新。
诱进或可至，拒之诚不仁。
维诗于文章，太山一浮尘。
又如古衣裳，组织烂成文。
拾其裁剪余，未识衮服尊。
嗟子学虽，徒自苦骸筋。
勤勤袖卷轴，一岁三及门。
惟求一言荣，归以耀其伦。
与夫荣其肤，不若启其源。
韩子亦尝谓，收敛加冠巾。

手织白纻纤且长，生著宜热熟宜凉。
以比妾心齐素洁，制成游子远衣裳。
君心相厚未相薄，衣来还得称君目。
愿君服之无弃捐，映君颜貌长如玉。

南渡中兴老，幽栖日月长。
买山供杖履，引水到池塘。
习懒今成癖，贪杯剩欲狂。
相过旧宾客，不换野衣裳。

睡觉歌声古道傍，有人中夜揽衣裳。
床头斗酒聊自酌，不为书窗一夜凉。

昔往灵隠山，寺前贪看水。
木阴鉴晖彩，泓渟绝尘滓。
游鯈惯餠饵，敲栏聚如蚁。
坐玩岂不佳，直须波浪起。
开闸放三板，惊雷奔壑底。
如油石上苔，老淀光弥弥。
衣裳任溅洒，轻飚飒盈耳。
归来尚入梦，睡觉思未已。
累年罕游山，深居远廛市。
林卉渐丛茂，穷幽并余美。
疏涧弥百寻，萦纡带蘋芷。
因风作微澜，绿皱偏可喜。
有时日向晚，湾处闲徙倚。
簟纹韡縠皴，风平一齐止。
瑠璃莹不动，最爱中间里。
拟将拄杖探，恐破难整理。
拟将瓦砾投，恐涴难揩洗。
夹岩桃树影，迎望青迤逦。
飞禽既归宿，独留老居士。
足痹未忍去，更欲置床几。
长绳系羲轮，不容落西汜。
倏思家中景，非同借来比。
已拼闲到老，从老闲至死。
自此晴便看，其看岂涯涘。
冥然心有语，功父吾戒尔。
操行益孤高，谨终当似始。
灵襟永虚洁，内外非二体。
行住坐卧处，泥渠亦清泚。
免令水有言，人污贻我耻。

夜虹照饭光如玉，春瓯饤菜肥于肉。
周郎赤米太寒酸，潘令紫姜徒记录。
饥创塞罢忘贪欲，气定徐行手摩腹。
更能运任着衣裳，听尔计高三十六。

画桥烟重柳垂垂，露湿衣裳透始知。
丹桂花香墙畔起，水葓枝影席间移。
思量究竟都如梦，恋着休闲煞不痴。
夜半江潮声正熟，归来才是欲眠时。

昔年风露乡，裙破郁金黄。
别来参祖意，坏色染衣裳。

乱石排天倚岚壁，苔痕不犯松乔迹。
上通群帝集台斗，下凿十洲通碣石。
树呼清风杂今古，山遗宿润从开辟。
丹翁曾同玉女醉，樵者亦见仙人弈。
云飞磴道晴掩冉，露湿衣裳香滴沥。
洞中灵君来不来，鹤归冲落桃花碧。

已是成仙了，全然得道长。
石坚松结髓，山煖术生香。
近瀑衣裳冷，和云笔砚凉。
傍崖修碧宇，何日奏寥阳。

时俗常谈已断霜，雨寒翻著絮衣裳。
花枝照眼堂堂去，茗椀关心故故香。
杨柳稍传鶑割据，茅茨敢望燕商量。
旧游莫诵兰亭语，自觉中年易感伤。

餠饵商量全孕麦，衣裳消息半芽桑。
山堂草色梦魂远，官路柳丝心绪长。

立冬前一夕，聒地起寒风。
律吕看交会，衣裳出褚中。
骭疡时作尰，怀抱岁将终。
汗手污牙笔，晴檐共秃翁。

天涯留滞几星霜，两见飞来诏版黄。
止水无私陶静冶，干将不露起颓纲。
拭看远服恩波被，转觉朝家德意长。
持此便应归法从，色丝先补舜衣裳。

一机织作锦衣裳，是可太平君子床。
只许宝山堆这里，细把玉针贞上方。

朝随双鸳鸯，暮为孤凤凰。
春风顾盼间，罗帐生辉光。
金盘荐玉食，王母持雕觞。
能得几时好，顷刻成参商。
夜月满空阶，余香在衣裳。
人生喜懽乐，失计易沮伤。
本谓荣九族，旦夕如金张。
一身乃命薄，粉泪空徬徨。
应羡里闾间，百岁同糟糠。
悔不祇从媒，随分作妻房。

本朝二百年，古文盛欧阳。
平生几讨论，皓首诵山房。
谁知落宦网，不暇相携将。
旦旦药市游，夜夜隘巷藏。
黄沙扑几席，细尘污衣裳。
欲从人乞之，嗫嚅但徬徨。
珍重李校书，爱我穷词章。
假借复取赠，转觉厚意长。
聊穷述作心，轲愈参翺翔。
向来太玄经，遗我喜若狂。
昼夜测中养，至今迷三方。
二书或有尽，盛德胡能忘。

论交与谁语，忽厌来者众。
山林恨不深，万事祗一哄。
秋风吹衣裳，憀栗薄寒中。
幽忧诵离骚，此意千载共。
世岂无升沉，人自有轻重。
匪惟物所移，即以势之动。
吁嗟奈若何，得句且吟讽。
吾侪聚集地，绝倒颇闲纵。
虽作三日留，尚觉归倥偬。
长歌固云哀，恸哭未为痛。
迁书并屈贾，班史传王贡。
甚矣孔仲尼，不复周公梦。

今年七夕最凄凉，谩埽天阶试炷香。
犹使儿童觅瓜果，懒随风俗晒衣裳。
缑山何在归寥廓，河鼓传闻堕渺茫。
百拙已成那得巧，年丰只欲更时康。

重重叠叠染缃黄，此际春光已半芳。
开处不禁风日煖，乱飞晴雪点衣裳。

天孙今夕渡银潢，女伴纷纷乞巧忙。
乞得巧多成底事，祇堪装点嫁衣裳。

烟雨和成宛擅场，新来翻著雪衣裳。
以吾不可学渠可，善学杨君祇此郎。

昔谒三茅君，蹇步穷跻攀。
是时秋已高，爽气薄千山。
三峰敛神秀，突兀超尘寰。
世变逮狂秦，风俗如髦蛮。
舌在不敢语，冥默疑心讪。
咸阳贵公卿，高门拥旗旛。
牵犬上蔡门，回首涕空潸。
积骸草木腥，流血川原殷。
所以三君子，决去披榛菅。
不以寸草荣，易我白日闲。
徘徊兹山巅，放荡紫翠间。
数穷会有归，山空水潺潺。
高风起遐想，往躅芬芝兰。
想此弄明月，想此发清弹。
兹坛梯玉京，兹台凝金丹。
群仙或朋来，洞户敞幽关。
缥缈钧天奏，依约云旗翻。
古涧会流泉，点笔依石阑。
遗墨堕中流，染此乱石黫。
世情喜虚诞，诳记谁能删。
峭壁起道边，雨湿苔藓斑。
剥藓访旧题，岁月犹班班。
当时往来人，逸翮超笼樊。
应期后千载，绿鬓炯朱颜。
御风游汗漫，骑鲸出颓澜。
或乘白鹤归，翩跹从妖娴。
寥寥竟谁成，遗迹空浩叹。
愚生百世下，逐妄笑冥顽。
幽寻昔未极，云卧衣裳单。
杖屦陟层𪩘，此怀今未阑。
矧闻廊庙议，出师锐除残。
将军贾余勇，弭节期白檀。
已觉赋敛频，更恐戍役烦。
圣主哀元元，络绎宽诏颁。
官守孤王明，根节滋吏奸。
拟追三君游，物表寄衰孱。
彼美江夫子，拊字周惸瘝。
宁甘催科拙，不使杼柚殚。
坐令句曲天，忘此世道艰。
傥许占一丘，结庐树墙藩。
渴饮玉井泉，饥挹朝霞餐。
永无垂老别，宁忧行路难。
寄书新过雁，一诺未应悭。

汝在何乡何姓名，路途凡百爱惺惺。
衣裳脱著勤收管，饮食烹炰贵洁馨。
每遇歇时寻竹所，须教宿处近旗亭。
吾家僮约无多事，办取小心供使令。

马蹄相逐到浮光，客里相宽对举觞。
夜暖试铺新枕簟，晓寒仍索旧衣裳。
樱桃著雨便成腐，柳絮随风如许狂。
连岁经行淮上路，忧时嬴得鬓毛苍。

荷君问讯蚕家事，此是妇人辛苦媒。
典尽衣裳酬叶价，忙无心绪向妆台。
缲声未断机声续，私债未偿官债催。
织未成缣分翦尽，妾身争得一丝来。

将军忠愤世无双，忍见狂童作假王。
全蜀不移唐日月，四州重著汉衣裳。
节旄凛凛风霜在，兄弟班班史传香。
若使中营星未殒，生擒颉利到龙荒。

轻云漠漠烟漫漫，杖藜扶行不作难。
无量寿佛像最古，未曾有经碑亦残。
秋花泫露颜色好，客子著雨衣裳单。
题诗写寄莓苔壁，勿使俗人相对看。

裁成御服进君王，雾縠云绡叠雪香。
却效葛覃躬节用，不忘澣濯旧衣裳。

新年已十日，十日在家乡。
到家一句子，哑子吃生姜。
眉毛上{孛}跳，鼻孔里论量。
针小眼大，尺短寸长。
云霞飞片片，流水自茫茫。
剪断五色线，补作春衣裳。
知有者全身披搭，不知有者且莫轻狂。
莫莫莫莫，老僧与汝安心方。
雪消春自至，事过心清凉。

身如瘦鹤已伶俜，一卧兼旬更有零。
朝客偶知亲送药，野僧相保密持经。
力微尚觉衣裳重，才退难徼笔砚灵。
惟有爱花心未已，遍分黄菊插空瓶。

昔我金陵归，感此芳岁阑。
入门见儿女，愧色盖愁颜。
从人窃余沥，俯育良已难。
居者瓶盎空，行者衣裳单。
岂无一杯酒，持慰汝荒寒。
所知不相待，各去为苍山。
我生转无聊，终日自闭关。
门前春风来，草树向斓斑。
舟车载游冶，类聚极相欢。
而我怀所知，所得心未安。
晨兴亦扶杖，十步九思还。
言瞻山头石，安得如汝顽。

秋清未脱暑衣裳，稍上城楼过苑堂。
北面芰荷南面桂，水香吹乱月中香。

长忆儿时二老傍，元正岁岁有风光。
搀先礼数修人事，着好衣裳侍酒觞。
回首不堪追日月，感情空叹换星霜。
尚期我老如亲老，却看儿童作节忙。

自在嬉游遍四方，不曾孤负独春光。
醉眠芳草衣裳冷，笑嚼名花齿颊香。
既是烟霞令久任，岂应风月断来章。
故人尚有闲情不，相伴湖边举一觞。

君马踏边尘，绣帷妾一身。
仰天无过雁，俯水无游鳞。
酒难独自酌，蚁樽空浮春。
食亦不知味，驼峰徒荐珍。
忆昔送君君已醉，醉言更戍一年事。
兜鍪北去几寒暑，两地肝肠摧万里。
别来容貌似旧无，寄去衣裳知到未。
折柳丝丝紫塞心，对花片片青春泪。
夜闻琴瑟鼓邻家，人皆齐眉老年华。
不忍恨君翻自恨，长吁矫首天之涯。
几度虚传归信息，爱听乾鹊怕听鸦。
孤枕有时髣髴梦中见，觉来霜角咽梅花。

壮士刚肠不受冤，髑髅可断志难干。
越仇未报薪当卧，汉贼犹存铗谩弹。
情款不从囚口责，炙浆难塞吏肠宽。
何当尽沥奸邪血，染作衣裳看孟安。

红嫣翠湿平阳里，𫐆辘游车汛流水。
苍头拥骑知谓谁，草草人家寄生子。
君王神武重边功，不爱秾华胜桃李。
青鸾扶下五云车，颠倒衣裳冠荐履。
赏功未了说和亲，又堕蛾眉芳梦里。
平章三十六宫春，遣似天骄买驩喜。
朔风吹雪胡马嘶，猎归月淡龙城西。
重旃穹窿压斗帐，泛盎快搅金留犂。
细调弦索为郎鼓，手未推却眉先低。
林深人静孤啄木，春尽树暗双黄鹂。
大居次吹梅花老，小居次舞杨花迷。
屠牙勃窣起为寿，一粲相对酣如泥。
子卿海上亦良苦，牧羝未乳儿先乳。
信道天涯共此情，谁谓姬姜必齐鲁。
妾身不为汉婕妤，下嫁犹获当单于。
从来蕃汉等昆弟，得婿渠不如家奴。
君不见冢象庐山谁比数，青冢名传千万古。

黄鹂占高枝，蝴蝶恋芳草。
达人能岸春，儿女被春恼。
和风吹衣裳，白日照怀抱。
天地为我园，众目一何小。
东皇行仲月，南极现朱鸟。
虞帝被袗衣，周王在灵沼。
于飞既览德，于牣亦知道。
感此弥恨长，冉冉以空老。

西湖日日可寻芳，楼上凭栏意未忘。
斫取荷花三万朵，作他贫女嫁衣裳。

夜梦佳人姱且长，星冠霞帔云衣裳。
双眉浅淡画春色，两耳炫燿垂珠珰。
细步逡巡倏相近，世道人情不敢问。
敛容正笑发一言，不识巫山云雨恨。
自从十五学仙经，今年二十身骨清。
天上有籍升其名，长声短声歌紫琼。
紫琼之章词宛转，永与人间风调远。
余声未竟钟鼓鸣，雾散烟收人不见。

召募古来有，今者何其艰。
文书急如雨，取办都保间。
百夫不当十，一夫费千镮。
恐被嗜利徒，无能御国患。
老母与少妇，蓬头走江干。
挽之不得留，悲泣声彻天。
母曰我壮子，妇曰我健夫。
衣裳破无补，田园荒未锄。
一朝弃我去，饥寒我何如。
我欲从汝行，生死同一隅。
抑恐惰军气，累汝重汝辜。
今业已分离，把袂略须臾。
拭泪为汝言，汝亦无我虞。
戮力济王功，期以斩强胡。

去年拜公北定堂，中秋玩月喧丝簧。
长风趣驾溯江艇，恨不初度{奭斗}一觞。
转头玉鉴秋又满，北定风景遥相望。
寸心炯炯千里共，欲往从之川路长。
五年为帝屏南服，扫清塞尘为乐乡。
尽捐岁籴为丁壮，米斛二万饶积仓。
民无箕敛士宿饱，一面屹立如金汤。
平安遥夜飞炬火，燕寝永昼凝清香。
雅知烹鲜不可扰，岂无发硎善而藏。
官闲选胜极旷奥，天巧为公时雨旸。
五峰讲席环子佩，北岩布金开道场。
要将名教植根本，参以佛法芟莠稂。
君不见海观烟涛碧万顷，卫公心眼周八荒。
又不见开福浮屠玉千尺，给事愿力同觉皇。
得如我公志淑艾，未许二老相颉颃。
眇然人物殊乏使，鼎来事会那可常。
维北有斗天喉舌，乃作福星私一方。
何不唤归坐岩廊，五色线补舜衣裳。
拓开贤路旧荆棘，勿遣旄头森角芒。
腐儒忧世心慷慨，百未一成鬓苍浪。
公怜不麾客倚墙，肯借齿颊加雌黄。
颂言我岂知己私，民亦劳止须小康。
岐山之颠岂无巢凤凰，何时口衔瑞图飞高冈。
我亦刷翅相从千仞翔，引吭一声鸣朝阳，请赋卷阿之诗之九章。

江左百年来，英雄老岁月。
空糜东南财，坐廪骄惰卒。
嘉定惩开禧，废食因一咽。
国论规便安，神州听沦没。
和戎益金缯，讳战钝斧钺。
迩者天祸之，鞑靼逞狂獗。
一举殄金人，犁庭扫其穴。
金如釜中鱼，靼如火烈烈。
乘间蛮触衡，复有山东黠。
长驱淮甸间，大纵山阳𦶟。
或屠制帅家，或髠守臣发。
鱼肉我王人，首领春葱切。
涂炭我生灵，聚落炊烟灭。
嫚书揭通衢，著语太辛辣。
供帐王者居，左纛将军绂。
往来青齐区，健比霜天鹘。
一名娘子军，掎角同生活。
狼心肆陆梁，烽燧竞熏热。
我事南方强，谓可以恩结。
衣裳一颠倒，茅土甘疏裂。
纳侮忍包羞，容奸噤不发。
谁与生厉阶，正尔错铸铁。
彼计甚诈狙，吾谋类跛鳖。
岁币久桩储，复为彼赍挈。
边筹乏寸长，往往如拆袜。
相顾皆狐疑，莫能抵龟决。
心知示弱非，成事付不说。
边民亦何辜，一孔尽搜括。
战舰尾相衔，义丁家尽刷。
需求意无厌，许可舌太滑。
譬之护痈疽，包裹畏见血。
仅仅外留皮，骎骎啮至骨。
理势有必然，吾言非强聒。
惟愿天听回，揽权制生杀。
毋倒太阿持，毋惮强弩末。
毋贻养虎忧，毋使馋蜂孽。
废籍起忠贤，穷荒斥奇餮。
一朝出六师，声罪行天罚。
名正事必成，本强冲可折。
衔璧许来臣，寸铁谁敢窃。

华阳有乔松，直干千丈强。
盘根据厚土，劲直凌秋霜。
不知种者谁，拱把由羲皇。
不受秦人封，铁立心慨慷。
下有青牛蹲，中有琥珀藏。
长恐蛟龙姿，夜逐雷雨翔。
我愿为胎仙，高风下相羊。
共此清与高，保此坚与刚。
共闻尧舜君，至治垂衣裳。
玉帛交万国，朝觐开明堂。
我愿为榱桷，翼松为栋梁。
斲此冰雪根，绘画施青黄。
万古永不朽，长久天日光。

竹岩鸟啼云影闲，此是玉帝藏书山。
他峰叶尽一霜后，仙洞春如三月间。
白须道人年八十，指予漈路从溪入。
靸著芒鞋不杖藜，啸泉归去衣裳湿。

俱著锦衣裳，凭谁办绿黄。
可怜君耄矣，贤嬖不贤姜。

伤春感旧似中酲，乐器全抛曲谱生。
自小抱衾无怨色，有时拥髻尚风情。
曾陪太尉斟还唱，犹记司空眼与声。
著主衣裳为主寿，莫如琴客别宜城。

抽簪脱袴满城忙，大半人多在戏场。
膈膊鸡犹金爪距，勃跳狙亦衮衣裳。
湘累无奈众人醉，鲁蜡曾令一国狂。
空巷冶游惟病叟，半窗淡月伴昏黄。

高隠仙山下，依山携草堂。
穷年乐石水，切意玩缣缃。
竹径来嵇阮，鱼梁集惠庄。
论文探致极，寻古袭遗芳。
沉意诗书苑，游心翰墨场。
海鹏潜羽翼，露豹郁文章。
侠洽千门庆，联翩却桂香。
活和资胜景，变化得神方。
虚槛临寒水，平皋占夕阳。
溪云蒸柱础，岚气润衣裳。
露叶飘书幌，风花落酒觞。
往还乘月喜，酬唱为春忙。
宗族传雍睦，门闾被宠光。
高情谁可及，积善不能量。
顾我何为者，多年别故乡。
他时归计遂，依附葺云房。

诗题：古意首句：妾有罗衣裳。

我本山田人，好尚与众异。
平生重交游，所得国无几。
昨者应茂才，西行觑朝美。
时当庆历初，选举实多士。
茫茫帝王州，栖栖远行子。
携钱赁破屋，乞火蒸陈米。
鞍马到即卖，僮仆痴难使。
有时造公卿，努力向廛市。
数步则一歇，长吁乃能起。
衣冠信质野，言语欠婉媚。
阍人顾之笑，将命见而避。
往往得所请，跄跄向前跪。
何能剖怀抱，浪自慕尊贵。
贵人如天神，喘息生云气。
野夫等麋鹿，刍豢非所冀。
归来坐空窗，惆怅夕不睡。
尘埃满须鬓，臭恶入口鼻。
业已辞吾亲，中道岂可废。
僶俛待报闻，愁忧遂经岁。
二年正月晦，闲房适假寐。
有奴来啄门，手披择之刺。
承命惊下床，赤脚误穿履。
从来未识面，只是闻高第。
名显宦且达，见我当何为。
再拜请就席，熟视知可畏。
昂昂貌甚古，崖石掀氛翳。
浑浑气其和，璞玉无芒锐。
高谈贯先哲，雅意在兹世。
昔人相遇间，一言犹合契。
今吾于择之，宁假再三计。
自此习往还，中心蔑疑贰。
如热息广厦，如饥享盛馈。
君授南康守，舟维蔡河涘。
我馆汴之阴，前去路则迩。
时时结帽带，踽踽寻英轨。
众人娇绮罗，相对纫兰芷。
朱弦自三叹，笑杀彼郑卫。
王命有期日，都门一反袂。
君行剧鸿轩，我处近匏系。
旷日及孟秋，皇慈始收试。
崇崇九门开，窈窈三馆秘。
主司隔帘帷，欲望不可跛。
中贵当枨𫔶，搜索遍靴底。
呼名授之坐，败席铺冷地。
健儿直我前，武怒足防备。
少小学贤能，谓可当宾礼。
一朝在槛阱，两目但腭眙。
捉笔析所问，移时数千字。
读书取大者，纤悉或靡记。
炙背虽自奇，宁当至尊意。
龙马腾天衢，驽骀合羞死。
量才与揣命，坦荡更何事。
振衣托归舟，河流迅弧矢。
淮清江且平，逾月在枕几。
及过庐山南，闻君初布治。
船樯既入岸，马首已来暨。
迎我到府署，相见共欣喜。
嫩橘摘千苞，肥鱼斫千尾。
萧晨彻骨清，佳境邀人醉。
高会虽暂欢，故园当速至。
草草成别愁，悠悠渡湖水。
是时东方曙，俄然北风厉。
阳乌畏威逃，江神以儒戏。
气象斗不同，波涛大可悸。
长帆张欲裂，孤舟荡无倚。
或从玉井出，或自银山坠。
篙工敛手立，脉脉无穷泪。
从者闭目坐，嗟嗟不敢视。
我时抚床歌，分作长江鬼。
所恨生劬劳，不孝而已矣。
祸福果无妄，险难行可弭。
脱身得平康，引领望乡里。
厥后过浃日，幸得见维梓。
入门何怡怡，馔具有甘旨。
稚女能纫针，骄儿遍生齿。
芟除闲草莱，疏通旧沼沚。
吾庐可终焉，生计由此始。
郡守方仁贤，学宫盛修理。
踵门致勤恪，命我论经艺。
麻衣何纷纷，乡人子若弟。
不唯务章句，所欲兴礼义。
施为有本末，动静有纲纪。
蚤与鸡同觉，夜与月相值。
孳孳忘饮食，{龠斤}{龠斤}在文史。
时附南康书，或逢北来使。
尺素虽满前，话言难到耳。
殆及三年冬，闻君受朝寄。
名称按刑狱，势可平冤滞。
故人渐大任，贱子差自慰。
轩车日已远，翰墨益难致。
薄命良可伤，降灾浑未已。
是年之季冬，举家缠疫疠。
老母尚委顿，微躯盖蝼蚁。
形骸非我有，魂魄与心离。
权柄在鬼物，功力非服饵。
晓突谁能炊，午关犹未启。
荏苒再周月，幸会天不弃。
春风动枯槁，甘雨浇根柢。
行行夏交秋，吉微凶不替。
高堂何戚戚，疾病日攒萃。
一夕脾脏间，发泄不复止。
诘朝问无言，目瞑口齿闭。
号呶诸儿孙，杂沓大鼎沸。
嗟哉当彼时，诚恐弗可讳。
医师相急热，巫觋两经纬。
药草极酸辛，法术殚怪诡。
薄暮乃复苏，逾旬仅知味。
方兹恋庭闱，旋已对狱吏。
试言其所由，内省亦无愧。
有人同州闾，发迹自徒隶。
窃被儒衣裳，曾亡小材技。
突如游京邑，欲以干明叡。
朝家焉可欺，羁旅谋自济。
乃造黄纸书，便取青袍衣。
乘船归南方，敛板谒当位。
自言章奏奇，因藉宦官势。
诏文降自中，宰府不预议。
既云能占天，且曰善兴利。
江淮一经过，郡府十不啻。
到处争逢迎，莫能思处置。
转运苦爱奇，得之如国器。
故使按坑冶，庶可展才智。
小人靡忖度，假宠愈放肆。
行符索吏卒，圈印发传递。
阎闾望尘拜，州县从风靡。
遮道结缯彩，铺筵塞珠翠。
车骑前后呵，给使数百指。
何者为典刑，独自夸爪嘴。
在昔秦无人，绕朝赠之棰。
繄我非聋瞽，碌碌宁不耻。
作书贻谏官，奸诈患不细。
有诏令逮捕，按验取真伪。
是夫知计穷，诬我以罪戾。
上官犹眩惑，准例皆拘系。
幽幽圄犴中，愤愤争竞里。
周旋二十日，乃克见巧敝。
画地尚不入，业棘曷可寘。
惟兹谢吾母，几不全发体。
教道亦难行，凡庸岂同志。
吁哉养英才，徒以钓积毁。
箧书归敝庐，庠门任芜秽。
去年仲夏后，盛暑若火炽。
郊园有余爽，蔬果聊可嗜。
时复观田畴，毕力奉耘籽。
人生但饱暖，此外皆淫侈。
思君非一日，欲去无双翅。
俄闻迁黄州，又说丁丧制。
古来圣与贤，谁不遭丑诋。
蜀日骇狗犬，夏鼎愁魑魅。
人寿有短长，孝子谩忧思。
灭性经所贬，节哀礼为是。
矧夫王佐才，简在唐虞际。
扬名以显亲，报德岂不韪。
加饭苟如愿，苍生犹有恃。
适时匪我长，不朽乃所拟。
道义果弗充，富贵反为累。
回宪本无官，桀纣焉得此。
俗子但相非，吾心已居易。
近者游葛陂，念君在衰枲。
作诗布幽怀，读之勿嗤鄙。

妻死女已病，逾年成二丧。
此生谁骨肉，未识好衣裳。
看面虽犹小，闻言尽可伤。
最知怜祖母，句句刮人肠。

晚持汉藁愧衰迟，先帝恩深解絷维。
貂映虽无华冕贵，鹑悬差胜缊袍时。
笥藏尚喜衣裳在，械系方知剑履危。
画向古贤颜子里，儿童却问此翁谁。

包羞羊借皋比盖，饰貌狙将衮服披。
妾去绿衣裳以麹，佗乘黄屋髻犹椎。
方开元际唐风盛，自建安来汉道衰。
举世纷纷学姚贾，老夫持此欲安之。

方喜凤箫吹协律，忽惊鸾镜黯无光。
入君怀袖初蒙幸，著主衣裳外不忘。
陌上野游多薄幸，闺中婉娈有刚肠。
落花满地无人扫，自是春来懒下堂。

阳萌两日寿星光，天祐生贤侍玉皇。
上世勋庸满锺鼎，后昆风骨总侯王。
朝回绛阙清都晓，梅发断桥流水香。
政自调羹相门事，伫看衮绣作衣裳。

西邻有女出深闺，十二楼中奉盥匜。
大德爱怜知有造，小心庄肃但无欺。
请为公祝千年寿，耻学人填半额眉。
旧着衣裳今好在，芳心暗逐锦帆移。

乍和便觉怯衣裳，且驻归舟傍夕阳。
连日雨花多听雨，今年香积又炊香。
幸凭佛力成因果，消得诗人咏稻粱。
殽核已无尊有酒，就溪带水擘莲房。

晦迹雪岩日久长，唐人冠帽道衣裳。
草堂夜月琴声细，花坞春风杖策香。
饮酒旋寻瓢作盏，架书高沓石为床。
客来总是诗朋友，一笑人间万事忘。

身陷清贫乐有余，风流人物称山居。
虚堂扫地犹持课，隠几看云罢读书。
破碎衣裳多自补，髼松头发少曾梳。
有时行向湖边去，闲对渔翁话古初。

倚竹佳人翠袖长，蔷薇花露染衣裳。
一时倾倒春风意，岂是常娥月里香。

玉女精神不尚妆，一身尽着雪衣裳。
只应尚有骄春意，浅笑微颦尽断肠。

万转愁成系肠线，青亩春芜连石苑。
为他人作嫁衣裳，头白如丝面如茧。

空山寂无人，出门但明月。
悲哉谁与论，对此一愁绝。
清露袭衣裳，凉风逼毛发。
泪雨忽复晴，愁云悄自灭。
顾影青松下，此意在绛阙。

云游难，云游难，万里水烟四海宽。
说着这般滋味苦，教人怎不鼻头酸。
初别家山辞骨肉，腰下有钱三百足。
思量寻师访道难，今夜不知何处宿。
不觉行行三两程，人言此地是漳城。
身上衣裳典卖尽，路上何曾见一人。
初到孤村宿孤馆，鸟啼花落千林晚。
明朝早膳又起行，只有随身一柄伞。
渐渐来来兴化军，风雨萧萧欲送春。
惟一空自赤毵瑉，囊中尚有三两文。
行得艰辛脚无力，满身瘙痒都生虱。
茫然到此赤条条，思欲归乡归未得。
争奈旬余守肚饥，埋名隠姓有谁知。
来到罗源兴福寺，遂乃捐身作仆儿。
初作仆时未半月，复与僧主时作别。
火云飞上支提峰，路上石头如火热。
炎炎畏日正烧空，不堪赤脚走途中。
一块肉山流出水，岂曾有扇可摇风。
且喜过除三伏暑，踪迹于今复剑浦。
真个彻骨彻髓贫，荒郊一夜梧桐雨。
黄昏四顾泪珠流，无笠无蓑愁不愁。
偎傍茆檐待天晓，村翁不许住檐头。
闻说建宁人好善，特来此地求衣饭。
耳边但闻惭愧声，阿谁可具慈悲眼。
忆著从前富贵时，低头看鼻皱双眉。
家家门首空舒手，那有一人怜乞儿。
福建出来到龙虎，上清宫中谒宫主。
未相识前求挂搭，知堂嫌我身䍀缕。
恰似先来到武夷，黄冠道士叱骂时。
些儿馊饭冷熟水，道我孤寒玷辱伊。
江之东西湖南北，浙之左右接西蜀。
广闽淮海数万里，千山万水空碌碌。
云游不觉已多年，道友笑我何风颠。
旧游经复再去来，大事忽忽莫怨天。
我生果有神仙分，前程有人可师问。
于今历练已颟顸，胸中不着一点闷。
记得兵火起淮西，凄凉数里皆横尸。
幸而天与残生活，受此饥渴不堪悲。
记得武林天大雪，衣衫破碎风刮骨。
何况身中精气全，犹自冻得皮迸血。
又思古庙风雨时，香炉无火纸钱飞。
神号鬼哭天惨惨，露冷云寒猿夜啼。
又思草里卧严霜，月照苍苔落叶黄。
未得些儿真受用，如何禁得不凄凉。
偶然一日天开眼，陈泥丸公知我懒。
癸丑中秋野外晴，独坐松阴说长短。
元来家里有真金，前日辛勤枉用心。
即得长生留命诀，结茆静坐白云深。
炼就金丹亦容易，或在山中或在市。
等闲作此云游歌，恐人不识云游意。

衣裳单薄鬓萧骚，独凭危栏首屡搔。
出壁乱云分片段，隔江飞雨见丝毫。
庭前断续蛩争响，檐外轻便蝶鬭高。
多少好山俱在眼，愧无短屐共游遨。

悄悄如秋麦气凉，山风吹透湿衣裳。
小炉深幌枯松火，一夜寒香遶客床。

宇宙中和气，清泠无比方。
与时蠲疾病，为岁造丰穰。
起自青蘋末，来从翠树傍。
得逢明月夜，便入故人乡。
密叶摇重幄，殷花舞靓妆。
两三声迥笛，千万缕垂杨。
细度丝桐韵，深传兰蕙香。
楼台临远水，轩槛近修篁。
盛夏驱烦暑，初晴送晚凉。
轻披绿荷芰，缓透薄衣裳。
浪走翻翩袂，波生潋滟觞。
闲愁难着莫，幽思易飞扬。
快若乘天马，醒如沃蔗浆。
面前游阆苑，坐上泛潇湘。
不可将钱买，焉能用斗量。
依凭全藉德，收贮岂须仓。
无患兼并取，宁忧寇盗攘。
以兹为乐事，未始有忧伤。

安乐窝中一炷香，凌晨焚意岂寻常。
祸如许免人须谄，福若待求天可量。
且异缁黄徼庙貌，又殊儿女袅衣裳。
中孚起信宁烦祷，无妄生灾未易禳。
虚室清泠都是白，灵台莹静别生光。
观风御寇心方醉，对景颜渊坐正忘。
赤水有珠涵造化，泥丸无物隔青苍。
生为男子仍身健，时遇昌辰更岁穰。
日月照临功自大，君臣庇荫效何长。
非徒闻道至于此，金玉谁家不满堂。

进退肯将天下让，著何言语状雍容。
衣裳垂处威仪盛，玉帛修时意思恭。
物物尽能循至理，人人自愿立殊功。
当时何故得如此，只被声明类日中。

浴蚕才罢𫗪蚕忙，朝暮蓬头去采桑。
辛苦得丝了租税，终年祗著布衣裳。

有君子兮居沧波，芝兰之室未足多。
为香终日成痴绝，不着此亭如香何。
光风霁月荡心目，幸甚吴侬沾賸馥。
兹时消得为衣裳，对翁更把离骚读。

晴采桑，雨采桑，田头陌上家家忙。
去年养蚕十分熟，蚕姑只著麻衣裳。

神京鳞介腥衣裳，三精雾塞天地光。
鼪啼鼯笑纷披猖，中分宇宙尊犬羊。
谁其与者沦纲常，受计于虏扼我吭。
王心凛凛天苍苍，以次来缚归朝堂。
自南自北诺已偿，焉用与虏为胥戕。
为雠报仇胡不臧，至今淮堑为河湟。
每观王传心摧伤，怒发为立胆为张。
皇畀予邑于祁阊，闻王有像北山冈。
欲往从之洁予觞，简书之言不我遑，今且去此何敢忘。
牲肥酒香时日良，金戈铁马山茫茫。

严风折繁圃，嘉卉难为香。
坐令众芳林，直为萧艾乡。
妖红与嫚紫，乘时鬭新妆。
梅生处扃外，皭然䌹衣裳。
独无摧折忧，一笑春洋洋。
犹怀臭味感，苦口嗟难尝。
风人妙托物，予德惭菲凉。
坡公讵为役，涪翁可齐芳。
尚此短兵接，当君阵堂堂。

墙拥千竿竹，帘萦一穗香。
避暄情散朗，怀旧意悲凉。
小簟琉璃色，新醅琥珀光。
梦回闻剥啄，浑欲懒衣裳。

半恋家山半恋床，起来颠倒着衣裳。
钟声远和鸡声杂，灯影斜侵剑影光。
路崎岖兮凭竹杖，月朦胧处认梅香。
功名苦我双关足，踏破前桥几板霜。

樽俎折冲贤甲胄，衣裳定伯胜兵车。
先生学谱河汾嫡，礼乐须还贞观初。

数花疏疏静处芳，便成佳景不荒凉。
暖回穷谷春常早，影落寒溪水也香。
自倚风流高格调，唯消质素淡衣裳。
满天霜月花边宿，无复庄周蝶梦狂。

千岩万壑东南美，中有一山尤秀伟。
伊谁衣被以佳名，非雾非烟腾瑞气。
有人于此曾课书，出山能士为写图。
风林泉石振清响，占毕吟诵声难模。
聚为胸中线五色，不补衣裳华衮黻。
迺作江湖漫浪游，奋藻扬葩肆吟笔。
文为人瑞要瑞时，时不与我文奚为。
何如抱书还旧隠，姑颂楚橘歌商芝。
吾衰一字不解作，平生学殖叹荒落。
为儒无用拟修玄，徒想仙人五云宅。

东家屋树与云齐，夜夜有乌来上栖。
明月照树栖乌啼，愁杀窗中战士妻。
官家遣夫戍辽西，三年不归守空闺。
乌啼不止妇增泣，泪痕如雨衣裳湿。

上国又逢春，衣裳化客尘。
园庐空入梦，岁月但依人。
生意归群物，穷愁老一身。
喜余鸥鹭伴，犹不怪吾真。

衣裳唯毳衲，饮啄祇箪瓢。
翻为生涯薄，能令世虑消。
寒花香不远，病木叶先凋。
自爱秋风里，云山共寂寥。

睡起杨花满绣床，为他人作嫁衣裳。
因过行院逢僧话，始觉空门气味长。

古调今谁弹，至乐非外假。
渊明爱无弦，此意知者寡。
放鹤未归来，时倚长松下。
旁观彼何人，笑我衣裳野。

元气无根株，地脉有断绝。
日月互吞吐，云雾自生灭。
楚妃结幽想，巴客答清吷。
宁知莽苍中，不假巨鳌力。
势阅南纪浮，思随西风发。
形影寄孤舟，吾道成𫛞舌。
笑谈正凌傲，俯仰不偪侧。
每与景物会，未省欢娱毕。
叠翠晚愔愔，堕黄秋的的。
鱼龙负赑赑，独鸟去不息。
旷原眇周抱，异境超慌惚。
径度万顷空，忽得一拳碧。
稍稍鸡犬近，依依钟梵夕。
推门月微堕，煮茗香初歇。
衣裳识霜信，瓶钵了禅悦。
事定心源清，梦回斗柄直。
周游兴欲尽，长往计未决。
出门更回首，沙水荡虚白。
美哉神禹功，已矣三苗国。
山川长不朽，愚智俱可惜。
神交正冥冥，指点空历历。
慎勿语俗人，桃源恐相失。

北风行黑杀，东南天柱折。
忠臣锯解头，文士刀抉舌。
我亦走危途，腥埃蒙面铁。
攀缘极棱层，双跟迸皴血。
山人邂逅惊，强颜取容悦。
班荆分菜糜，儿童笑流歠。
荼毒复荼毒，难说更难说。
十月初五夜，山林阴气合。
骨肉复何之，无从知死活。
眼光射先庐，山人火烈烈。
虎狼相往来，左右无寸挟。
吞声哭达旦，忽与妻孥接。
相持牵衣裳，透肤霜露浃。
何时是归时，细思增郁结。
且见脊令飞，绕树日千匝。

来汝沆，吾语汝。
蓬莱乡，仙者寓，汝行岂为求仙故。
宝陀山，佛者住，汝今岂为礼佛去。
吾闻滃洲好学舍，兵后弦歌尚存鲁。
巨鳌拄牢苍璧岛，长鲸截断红尘路。
黄公高节懔犹在，茹侯英标俨如睹。
芷翁器业国有传，逸少词章家有谱。
扶桑日出长精神，沧溟际天豁襟宇。
潮水生落见乘除，风涛澎湃尝敛阻。
耳目所接皆为学，身心所会当约取。
旦气清明方见性，人生涉历终知趣。
规模要放面前阔，议论要到心平处。
雪霜之际有阳春，波浪之中有砥柱。
畏友当如父师敬，平交当以兄弟处。
我虽自馁耄何及，汝方年壮力须努。
亦欲长教在我傍，深恐独学为汝误。
不然何以资一出，幸犹近只寸半渡。
驾言曰仕实从游，自昔成人出辛苦。
著汝意气勉自强，味哉言语谨勿负。
东云在望道路开，西风吹送衣裳舞。
消受宫墙饭几盂，胜举家庭禄三釜。
岁月箭过归有期，却把本色初心娱父母。

不画修眉不易妆，箧中犹是主衣裳。
起观疆宇皆周土，只有西山尚属商。

八窗面面受新凉，万盖盈盈拥靓妆。
倩得天孙云杼轴，织成骚客锦衣裳。
雨翻绿浄盘中玉，风搅红娇镜底香。
个里搜诗最奇绝，吐为黼黻五文章。

衣裳治兮帝岩廊，五弦歌咏兮民物阜康。
禹皋夔龙兮剑佩锵锵。
吁嗟乎，安得君臣兮如此一堂。

昼影当轩夏日长，只知吃粥着衣裳。
光阴倏忽催人老，嫩绿骎骎已过墙。

虫有摇橹郎，楚楚绿衣裳。
怒目祇自躁，奋臂倚枝长。
附桑寄螵蛸，亦入秘术方。
折之插屋壁，经时子穰穰。
竹篱疏复密，牵牛花低昂。
迎风新意气，顾盼何昂藏。
如逢大车辙，毅然亦敢当。
不如捕鸣蝉，脆美不尔伤。

污田稻子输官粮，高田豆角初上场。
枫林沉沉谁打鼓，农家报本兼祈禳。
打鼓打鼓急打鼓，大巫邀神小巫舞。
绛衫绣帔朱冠裳，手持铃剑道神语。
前年军过鸡栅空，今年一母生十雄。
甽东种秫获颇厚，大甑炊糍瓮成酒。
家机白布阔且长，翁媪制作新衣裳。
再拜奠神重酌酒，男耕女桑十倍强。
大妇小妇别有祝，生养好男房计足。
巫公巫公告尔神，产谷不如多产银。
馿载马驮车碌碌，免斫柘条行棰扑。

春日山居好，尤佳是仲春。
半开花有韵，微醉酒全真。
尧帝衣裳日，周公礼乐辰。
枝头百舌子，播告太谆谆。

双双游戏水仙宫，著锦衣裳舞镜空。
晴浴桃花红影里，雨眠莲叶翠香中。
文禽自是风情别，野鹭休将品格同。
寄语虞罗须取，莫令失侣各西东。

七月景炎炎，金神令初驰。
辰哨掩村墟，挈家向山薇。
左手掖慈母，右手招妻儿。
小人俱世役，谁能抱朝饥。
举头赤日高，茧足荒山垂。
慰老忽喘息，抚婴母啼悲。
吞声各偷生，莫问厉阶谁。
纷纷事轻逞，枭獍忍若为。
性命不直土，杀戮以当戏。
鬼妾充所欢，皇颜色戚怡。
恢恢不罩渠，何辜及林池。
今经用戏地，满目腥风吹。
少陵归草堂，曾叱群小非。
嗟哉夫何言，收拾聊此归。
此归实天幸，团栾如去时。
墙西老桂色，屋南佳鞠姿。
一笑浑未忘，主人旧须眉。
东巷去问安，茗椀重酒卮。
北邻了残获，戒妇中宵炊。
穹昊由此正，礼乐傥可期。
悠悠风尘中，宁不剩四支。
未识衣裳化，何年及茅茨。
昕昏有为命，啜水当如饴。

宇宙入八窗，芙蓉制衣裳。
两眼挂万古，深柱书传香。
笔端肤寸合，要作天下凉。
余事亦演雅，簸弄正未妨。
颠倒走百怪，陆离罗众芳。
气焰压牛斗，何止万丈光。
笑他儿女曹，白道空茫茫。
秋风三尺剑，尘土压下方。
斫却月中桂，及此鬓未苍。
我欲援北斗，酌以椒桂浆。
文章于此道，太山一毫芒。
洙泗到伊洛，波澜正泱泱。
多少溯流人，褰裳复回翔。
孰知方寸间，一苇直可航。
勉哉吴夫子，此事当毋忘。

天柱不可折，柱折不可撑。
九鼎不可覆，鼎覆人莫扛。
袁公烈丈夫，独立东南方。
欲以一己力，代国相颉颃。
适遭宋祚移，耻为不义戕。
奋然抱志起，誓欲扫搀枪。
拔剑突前麾，手回日月光。
敌势愈猖獗，山摧失忠良。
呜呼绝伦志，不得骋才长。
妻孥悉从溺，枯骨谁为襄。
忠烈动天地，游魂为国殇。
山水倍堪悲，抱恨彻穹苍。
穹苍幸一息，庶几纪星霜。
西风白杨路，哀猿号崇冈。
解剑挂墓柏，泣下沾衣裳。
惜哉时不利，抽毫述悲伤。

聚首浑无益，送君将奈何。
已经贫病后，一任别离多。
鬓发新霜雪，衣裳旧薜萝。
不堪明月夜，挥手唱骊歌。

编茅为屋住，结叶作衣裳。
不试烧金诀，惟寻煮石方。
洗瓢溪月冷，采药野云香。
尝有仙家鹤，飞来绕石傍。

紫烟敛翠碧天长，柳阴旌旗午尚霜。
一朵彩云擎瑞日，光华尽在舜衣裳。

小贪咂蚊蝇，大贪噬豺狼。
此类殊不少，毒虐纷披猖。
独彼寒士者，自身无衣裳。
唧唧如蟋蟀，与人忧雪霜。
平生谨绳墨，丝铢较词章。
寒士苟无命，低垂困名场。
风尘一以起，盗贼腰金章。
寒士但忍饿，颜色无晶光。
豹胎紫驼峰，不到寒士肠。
斧砧斫将相，寒士亦不忙。

杯酒谁欤可共挥，残年心事转多违。
颇闻铜柱征蛮急，孰念葵丘遏籴非。
典质衣裳今已尽，留连舟楫可无归。
故园堪共吾儿灌，政恐淫霖岁亦饥。

买菱沽酒意欣然，中辍留为斗籴钱。
委巷屐声骈雨后，破窗灯影飐风前。
在家儿女应饥瘦，久客衣裳尽穴穿。
忽忆厄陈如孔圣，感麟犹过从心年。

轧轧箯舆猎晓霜，孤征无复共椒觞。
浮生物物身为累，垂老年年节是常。
稍听村田喧鼓笛，遥怜儿女欠衣裳。
於潜西上王干路，苦忆茅柴白酒香。

午窗睡起懒衣裳，独立楼头数过航。
苔藓瓦连苍晕古，梧桐檐覆绿阴凉。
北来话旧玉堂雨，西望怀人白笔霜。
自觉多思尚多事，不如樽酒见羲皇。

鹦鹉笼开彩索宽，一宵飞去为谁欢。
早知黠贼心肠别，肯作佳人面目看。
忍着衣裳辜旧主，便涂脂粉事新官。
丈夫能举登科甲，可得妖雏胆不寒。

多情宛颈两鸳鸯，贪趁湖心错裹香。
散发幽人休荡桨，夜深花露湿衣裳。

月里山河大，风前草木凉。
征尘生杖屦，香雾湿衣裳。
古领扳栖鹘，荒蹊蹴聚蝗。
白云看未远，已转九回肠。

老火久敛戍，蓐收令西方。
尘沙随白日，惨淡无晶光。
故叶改颜色，过雁新著行。
孤坐坠秋月，寒灯飐空房。
怅然盛时节，开缄理衣裳。
芙蓉久当采，浩荡不可量。
芬芳易消歇，岁暮安得长。
毋为守空死，万代同山冈。

暑热不可度，须此日暮凉。
况尔得佳友，共约栖禅房。
行吟发幽兴，空阔入水乡。
萧散意自适，轻风动衣裳。
谁欤远有望，烟影生冥茫。
已复入古寺，树色交青苍。
虚廊绝蚊蛾，可近灯烛光。
莲花生清池，静坐乃闻香。
尊卑就次序，肴核罗杯觞。
嗟此坐中人，声名托文章。
云霄纵高步，山林倏潜藏。
况遇知己饮，豁达倾肺肠。
抚掌发一笑，神思惊轩昂。
酣歌兴未已，下趁青苔荒。
仰视天无尘，素月升东墙。
百年亦如寄，万事何其长。
慎勿忘今夕，嘉话连僧房。

细雨西窗展画筒，江山杳霭几重重。
檐花飞动衣裳冷，疑在云间第一峰。

衣裳敝尽客游阑，三月江城雨更寒。
小店有翁赊酒易，名园无主看花难。
驱驰尘土身千里，荏苒光阴指一弹。
种种旧愁归杜宇，青山碧树带愁看。

万里中原役，北风天正凉。
黄沙漫道路，苍耳满衣裳。
野阔人声小，日斜驹影长。
解鞍身似梦，游子意茫茫。

借问新济州，徐郓兄弟国。
昔为大河南，今为大河北。
垂云阴万里，平原望不极。
百草尽枯死，黄花自秋色。
时时见桑树，青青杂阡陌。
路上无人行，烟火渺萧瑟。
车辙分纵横，过者临岐泣。
积潦流交衢，霜蹄破丛棘。
江南寒未深，铜炉兽花赤。
为知行路人，铁冷衣裳湿。

小桥度雪度琉璃，更有清霜滑马蹄。
游子衣裳如铁冷，残星荒店野鸡啼。

燕山五六月，气候苦不常。
积阴绵五旬，畏景淡无光。
天漏比西极，地湿等南方。
今何苦常雨，昔何苦常旸。
七月二日夜，天工为谁忙。
浮云黑如墨，飘风怒如狂。
滂沱至夜半，天地为低昂。
势如蛟龙出，平陆俄怀襄。
初疑倒巫峡，又似翻潇湘。
千门各已闭，仰视天茫茫。
但闻屋侧声，人力无支当。
嗟哉此圜土，占胜非高冈。
赭衣无容足，南房并北房。
北房水二尺，聚立唯东箱。
桎梏犹自可，凛然覆穹墙。
嘈嘈复杂杂，烝汗流成浆。
张目以待旦，沈沈漏何长。
南冠者为谁，独居沮洳场。
此夕水弥满，浮动八尺床。
壁老如欲压，守者殊皇皇。
我方鼾鼻睡，逍遥游帝乡。
百年一大梦，所历皆黄粱。
死生已勘破，身世如遗忘。
雄鸡叫东白，渐闻语声扬。
论言苦飘扬，形势犹仓黄。
起来立泥涂，一笑褰衣裳。
遗书宛在架，吾道终未亡。

忆昔三月朔，岁在火鼠乡。
朝登迎銮镇，夜宿清边堂。
于时坌飙雾，阳精黯无芒。
胡羯犯彤宫，犬戎升御床。
惨淡铜驼泣，威垂朱鸟翔。
我欲疏河岳，借助金与汤。
吾道率旷野，绕树空徬徨。
慷慨抚鳌背，艰关出羊肠。
扶日上天门，随云拜东皇。
祖逖誓兴晋，郑畋义扶唐。
人谋岂云及，天命不于常。
泗水沉洛鼎，蓟丘植汶篁。
瑶宫可敦后，玉陛单于王。
革命旷千古，被发绵八荒。
海流忽西注，天旋俄右方。
嗟予俘为馘，万里劳梯航。
秋风上瓯脱，夜雪卧桁杨。
南冠郑大夫，北窖苏中郎。
龙蛇共窟穴，蚁虱连衣裳。
周旋溲勃间，宛转沮洳场。
漠漠苍天黑，悠悠白日黄。
风埃满沙漠，岁月稔星霜。
地下双气烈，狱中孤愤长。
唯存葵藿心，不改铁石肠。
断舌奋常山，抉齿厉睢阳。
此志已沟壑，余命终岩墙。
夷吾不可作，仲连久云亡。
王衍劝石勒，冯道朝德光。
末俗正靡靡，横流已汤汤。
余子不足言，丈夫何可当。
出门仰天笑，云山浩苍苍。

前年惠州哭母敛，去年邳州哭母期。
今年飘泊在何处，燕山狱里菊花时。
哀哀黄花如昨日，两度星周俄箭疾。
人间送死一大事，生儿富贵不得力。
祇今谁人守坟墓，零落瘴乡一堆土。
大儿狼狈勿复道，下有二儿并二女。
一儿一女亦在燕，佛庐设供捐金钱。
一儿一女家下祭，病脱麻衣日晏眠。
夜来好梦归故国，忽然海上见颜色。
一声鸡叫泪满床，化为清血衣裳湿。
当年嫠纬意谓何，亲曾抚我夜枕戈。
古来全忠不全孝，世事至此甘滂沱。
夫人开国分齐魏，生荣死哀送天地。
悠悠国破与家亡，平生无憾惟此事。
二郎已作门户谋，江南葬母麦满舟。
不知何日归兄骨，狐死犹应正首丘。

岁除破衣裳，夜半刺针线。
游子长夜思，佳人不可见。
草枯稚馿吼，灯暗饥鼠现。
深室闭星斗，轻裘卧风霰。
大化忽流斡，浩劫荡回转。
冠屦失其位，侯王化畸贱。
弓戈叱奇字，刀锯摧{弁页}弁。
至性讵可迁，微躯不足恋。
真人坐冲漠，死生一乘传。
日月行万古，神光索九县。

北走惊险难，十步一回首。
碧海吹衣裳，挂席上南斗。

鸣蝉忽以急，夏景晏林塘。
不知何山雨，飒然送微凉。
荷茭忽翻倒，四散飘暗香。
清渠决决流，碧色浸稻秧。
零落堕林实，琐碎开水芳。
公来必乘晚，散步方徜徉。
箫鼓不从后，笔牍常在旁。
游鱼自成族，飞鸟不乱行。
周览时景佳，郁穆发新章。
何意蓬荜士，传贶谬所当。
时方苦炎暵，汗下挥其滂。
三复大雅作，清风肃衣裳。

心如冰静已无波，劫世虚言莫问他。
老眼易昏书字大，醉言难谨忤人多。
山厨烟火烧红叶，水国衣裳制绿蓑。
浊富清贫分两路，高眠不管吏征科。

月冷碧云笼野水，棱棱瘦耸吟肩起。
一天寒气湿衣裳，人在石桥香影里。

金华北山三洞天，垂髫欲往今华颠。
春风吹衣雨洗屐，瘦筇忽拄苍山烟。
山高地平走幽涧，根络石上森楠楩。
步从飞桥瞰石洞，崖色阅世知几年。
风痕雾迹化异物，龙首昂左尾右旋。
就中暗穴如蟆颐，急水泻碧鸣娲弦。
溯流束炬照徒涉，肩背擦石行拳挛。
水穷路夷内景得，以炬交烛穷幽玄。
细纹蹙波涌浪接，皓彩凝雪飞霜鲜。
大为狮子虎犀象，琐碎亦复蜂屯然。
蜿蜒双蟠角尾具，一一玉爪拏苍坚。
穹龟负甲色深墨，长蛇白质相萦缠。
钟能钟声鼓能鼓，不假枞簴知谁悬。
直棂斜槛藏湢室，短畦长町移原田。
青云白霓五色霞，笑画败絮留丹铅。
中途经过最深窅，伏身低眺洞口泉。
空明一线隔远见，秋蟾浴海光婵娟。
左岩袈衣颇横亘，叠折众皱垂蹁跹。
自余神怪不可极，似凿非凿镌非镌。
出登山腰叩中洞，外视石井闻潺潺。
入深踏险思缒绠，长竿揭炬后且先。
水帘可俯心为悼，到此十九归言遄。
嗜奇不惮历磊砢，足以目故差轻便。
翻身却望水帘处，银河天落悬吾前。
常情疑复下百尺，积水定作神龙渊。
石干径辟却易进，玉笋拔地修而圆。
宜为渊处乃为屋，亦或摩藓题新篇。
同游怪我久未出，笑谓岂欲井底眠。
林幽风起日已晚，犹睨高洞山之巅。
薪蒸可买樵我导，不远数里仍攀缘。
傍从石壁入深坼，如铁户限琼为櫋。
俨然海相挂珠络，熟视始信非夸传。
左为朝真正面入，便想笙鹤遨群仙。
云霞波涛仙衣裳，奇诡岂必下洞专。
歘然修梁架岩起，左右苍白龙形全。
望中极底胜漆黑，双扉隠隠启半边。
天光一道烛扉内，知此明罅从何穿。
霤深壁峭不可往，安得插羽如飞鸢。
嗟余兹游尚牵俗，身所骤历辞难宣。
但思乞水学坡老，洗眼看字消余年。

人皆构堂思奉身，吴氏构堂独养亲。
人皆种花图炫眸，吴氏树萱可忘忧。
慈亲鹤发寿且康，昆弟列罗如雁行。
旦暮升堂直滫瀡，娱亲嬉舞斑衣裳。
子能顺亲亲颜悦，和气盈盈蔼堂室。
春风荆树发条枝，夜雨芝兰秀芽茁。
由来孝道通神明，吴氏家世应昌荣。
他年移孝事君主，定使芳名书信史。

我忆三宫幸朔方，天颜皴黑鬓发黄。
鬼风尖尖割肌肉，惊沙扑损龙衣裳。
群黎命死北魔手，世界缺陷苦断肠。
小臣翅短飞未得，望破痴眼愁更长。
呜呼一歌兮哀以伤，白日无光天荒荒。

江南丝尽入机房，欲此虚空彼富强。
鞭挞别工皆学织，程量计日定成章。
惊心蟠凤愁应死，泪手攀花痛不香。
贫者只宜岩谷隠，草纫槲叶当衣裳。

我作坐隠辞，客来问我坐隠方。
开门进客还复坐，为客历落言其详。
隠朝市，我不能冲尘冒暑走遑遑。
隠江湖，我不能披蓑戴笠操舟航。
隠山林，山林白昼行虎狼。
隠田里，田里赤立无资粮。
穷观六合内，投隠几无乡。
是以古来人，失路多猖狂。
或隠伶官侠客，或隠药肆僧房。
或为君平隠卖卜，或称陶朱隠行商。
虽能逃世网，于事未为良。
况我难携一身隠，二亲白发垂高堂。
神仙拔宅古亦有，无翼不得高飞飏。
不然少自屈，归去隠耕桑。
随佣竭作既无一夫力，买田筑室又乏千金装。
僮奴揶揄亲友弃，往往人厄非天殃。
悲来俯仰寻隠处，欲亲书册依杯觞。
引酒未一酌，狂风郁律冲肝肠。
读书未一卷，噫呜感慨泪浪浪。
酒能触人生愤激，书能览古知兴亡。
非徒不足充隠具，反缘二物来自戕。
覆杯掩卷且默坐，气定始觉如平常。
因思世上百千事，是非荣辱俱可忘。
杨朱墨翟悲泣两无益，伯夷叔齐浪死埋首阳。
不如随缘委运祇块坐，冥心径往游黄唐。
不论辨，不忧弹射相摧伤。
不还往，不忧风露沾衣裳。
人生衣食分已定，登途役役空自忙。
不见啄木鸟，终朝一饱如不偿。
不见守蓍龟，穷年引息泥中藏。
目前伸屈君莫问，此鸟孰与龟年长。
坐叹自笑客亦叹，烟□暗室生天光。

物亦有仁者，蚕功不可量。
将身甘鼎镬，与世作衣裳。
过栈苍云湿，登山白雪香。
未知龙种似，犹与马群妨。

瑶池出甘泉，玉台荫梧桐。
凤巢梧桐上，下浴甘泉中。
美人室其左，荷衣裳芙蓉。
素手把青枝，嘻嘻笑春风。
性情如赤子，声气似黄锺。
明珠媚深渊，鱼鳖游冲融。
世事多参商，忧乐苦不同。
荣枯与丑好，相待如駏蛩。
深怀惕霜露，夙心常省躬。

卿云华月丽衣裳，抟拊初登下凤凰。
竹矢区区天亦爱，河图相伴到成康。

堂堂谷中室，草木恒相邻。
顷缘出游衍，室内虚无人。
犬羊窥我间，蹄迹分扰驯。
秽我衣裳区，安所置其身。
翘然起遐思，结屋依湖滨。
手执羲皇卷，门栽五柳春。
春风一披拂，意恐缁泥尘。

早袖经纶手，归欤卧首阳。
可怜心锦绣，不补帝衣裳。
禄与名俱靳，身宜寿且康。
互乡蒙子洁，闻讣重心伤。

有子有子衣裳单，皮肉冻死伤其寒。
蓬空煨烬不得安，叫怒索饭饥无餐。
乱离走窜千里山，荆棘蹲坐肤不完。
失身被系泪不干，父闻此语摧心肝。
呜呼六歌兮歌欲残，魂招不来心鼻酸。

成都美女白如霜，结伴携筐去采桑。
一岁蚕苗凡七出，寸丝那得做衣裳。

我闻茅峰下，曾有卧龙人。
风云未承运，渊潜聊自珍。
世无卞和氏，谁辨玉与珉。
缁尘化衣裳，我独洁其身。
揽镜忽自笑，奈此白髪新。

双鹤翩翩溧水阳，红尘不染素衣裳。
一归华表饮风露，一住沧洲谋稻粱。
湖海波涛多起伏，争食那能效鸡鹜。
戛然长唳楚天宽，有日相从逐鸿鹄。

西方长庚今我是，东郡短人岂兄弟。
修眉班首顶如剃，蹡蹡衣裳犹楚制。
翩然来游太平世，市上小儿惊且睨。
身外不须童鹤赘，一粲人间八千岁。

游士登门索裹粮，尘埃冉冉化衣裳。
老夫也自饭不饱，童子聊沽酒共尝。
彼此身谋宁枉道，古今乐事是归乡。
家徒四壁侯千户，梦里谁能较短长。

步出上东门，肺肺东门柳。
彼美窈窕娘，惜为荡子妇。
中堂裁衣裳，刀尺常在手。
之子未归家，何以奉箕帚。
为君长相思，踯躅岁云久。
思君头易白，惜无百年寿。
谁能学仙人，辟谷但饮酒。

山色晚苍苍，山门下夕阳。
栴林飘槲叶，新月到禅床。
径出千峰秀，亭回一涧长。
淹留不可及，露湿薜衣裳。

邻之震，震于户。
戒登陴，彻守御。
神威掩至，不及拒。
沿楚以南，菁茅宿莽。
献于王吏，奉厥土。
天子有诏，侯西楚。
自南北东，皆我疆。
龙旗虎节，拜降王。
秦戈巩甲，期韬藏。
冕旒当中，垂衣裳。

清飚吹衣裳，缥缈凌层巅。
玲珑峭壁下，杖策穷回旋。
名图谢模写，大巧无雕镌。
窅如晴云影，霭霭行青天。
飘如水风会，微澜起平川。
石崖前蔽亏，胜事惜未全。
吾将运真宰，疏凿成坦然。
结茅此山阿，长吟伴飞仙。

大风北来沙触面，行人咫尺不相见。
寒日无光天地晦，一似项刘睢水战。
四山确荦路摧车，磵壑涓流长一线。
土檐烟突两三家，鬼貌鹄形何物变。
葛卢牛语谁能别，公冶禽言难复辨。
古磁浊酒时招饮，破瓮酸虀聊自荐。
吾闻临菑称钜丽，十二山河据形便。
姑尤聊摄旧提封，夷吾小白初营建。
三归反坫侈国中，九合衣裳出幽鄄。
孟姜洵美共翱翔，稷下群游逞雄辩。
盛衰气脉不可测，往来今古更相禅。
干戈流徙人物换，水火崩腾陵谷转。
会使雍门重感慨，无复苏秦昔夸羡。
山东负海犹如此，六合茫茫难皋遍。
安得长剑倚白云，手抉狂飚清九县。

把酒上河梁，送君灞陵道。
去去不复返，古道生秋草。
迢递山河长，缥缈音书杳。
愁结雨冥冥，情深天浩浩。
人云松菊荒，不言桃李好。
澹泊罗衣裳，容颜萎枯槁。
不见镜中人，愁向镜中老。

秋风生夜凉，风凉秋夜长。
贪看山月白，清露湿衣裳。

投装即虚馆，檐溜犹浪浪。
主人眼为青，炽薪燎衣裳。

闻有宫袍赐，翻令闺意伤。
良人在行伍，祇待妾衣裳。

童颜几寒暑，编叶当衣裳。
琴古面无漆，柏枯身有香。
树精为老仆，石髓作干粮。
不语坐松下，天风吹髪凉。

溪面惊禽鸣复翔，薜梢藤蔓罥衣裳。
无端修竹行不尽，何处野花时自香。

过水得凭槛，满川皆夕阳。
江山逢胜绝，手笔恨荒唐。
城郭蒙笼近，汀洲杳霭长。
明朝又东去，尘土入衣裳。

昼睡忽过午，好风吹竹床。
溪云生薄暮，山雨送微凉。
粉裛衣裳润，兰薰簟席香。
归来闲且乐，多谢墨君堂。

缭绕度回塘，纡余转短墙。
引筇聊散诞，入竹得清凉。
正午禽虫净，初晴果木香。
移床就高处，更欲解衣裳。

神幔亭驾斗浮丹𪩘，扁题密镂黄金篆。
淋漓羽盖森鸾旗，仙凡不隔蟠桃宴。
红云垂地醉壶天，真珠为浆玉为馔。
中有一人长眉青，紫锦荷囊灿星弁。
金昆玉友相追随，乌戟雕戈光转炫。
皇览徐公百不忧，衮衮庆源由积善。
彩童宣敕呼瑞麟，金鏁掣雷奔虎殿。
琼胎掇入孔释送，精神秋水目如电。
抱琴来访矩庾仙，溉竹南墙弄诗卷。
手持造化发生柄，和气嘘枯遍翘端。
一同按谱学鸣弦，里巷生春无蹇连。
岂弟君子民父母，肇迹温麻未之见。
肘边叠组斗累累，五鹗搏空交剡荐。
绿绨联翩阊阖门，催入笋班陪翠辇。
九重宣补舜衣裳，吐出胸中五色线。
周公拜前曾拜后，圣朝自有云屏典。
朱颜苍鬓侍玉皇，九转金丹开鼎铉。
芹香儒馆忻献歌，愿乞余圭及鸡犬。

灏气行秋万宇凉，玄姑新敕办衣裳。
林为机杼织无迹，月当膏油缉易长。
谓尔索裘虽有日，到头无褐可禁霜。
工夫只有琵琶索，又在梧桐夜雨旁。

月淡碧云笼野水，棱棱瘦声吟肩起。
一天寒气霞衣裳，人在石桥春影里。

交交桑扈，交交桑扈，桑满墙阴三月暮。
去年蚕时处深闺，今年蚕时涉远路。
路傍忽闻人采桑，恨不相与携倾筐。
一身不蚕甘冻死，祇忆儿女无衣裳。

曾是衣裳第一人，曲终认得本来身。
多年不作东风梦，闲却蔷薇一架春。

缥缈飞楼压旧城，年年来听峡猿吟。
衣裳惯见秋风冷，梦寐常愁塞日阴。
霜露园林千古事，波涛鸥鹭一生心。
祗应庾信频飘泊，正坐江关缘分深。

珍珠络结绣衣裳，家住江南山后乡。
闻道使君重行乐，争携腰鼓趁年光。

却粒烧丹未有方，且逃人事住山房。
冷看桐叶含秋思，闲扫苔花背夕阳。
墙壁遍题无酒句，衣裳多带捣茶香。
云深自是稀来往，婆餠一声清昼长。

清晨有珍禽，翩翩下鱼梁。
其形不盈握，毛羽鲜且光。
天人裁碧霞，为尔缝衣裳。
晶荧炫我目，非世之青黄。
爱之坐良久，常恐瞥尔翔。
忽然投清漪，得食如针铓。
如是者三四，厌饫已一肮。
既饱且自嬉，翻身度回塘。
飞鸣逐佳匹，相和音琅琅。
是时凫与雁，狼藉岛屿旁。
满腹酿腥秽，纷纷晒晴阳。
鹙鸧最粗恶，嘴大脚胫长。
入水捕蛇鱓，淤泥亦衔将。
想其见尔时，一啄亦尔伤。
其心肯谓尔，被体凝华章。
劝尔慎所止，好丑难同乡。
清溪多纤鲜，亦足充尔肠。
江海深且阔，所获未可量。
尔当事澡刷，帝囿参鸾凰。

纳谏终无牾，知人久更明。
恩波通四海，寿域载群生。
异俗衣裳会，诸儒雅颂声。
威灵空想象，盛德讵能名。

游鳞泳泉下，黄鹄巢林端。
得失不相及，天理庸自全。
有虞垂衣裳，西母献厥环。
周穆宾昆丘，车辙万里间。
宗庙颓为墟，阊阖不可攀。
祈招作悲诗，万里用为叹。

促即复促即，秋蛩一何力。
不见机杼巧，但闻日夜织。
霜陨木落天下寒，嗟我妇子衣裳单。
大钧万物各有在，尔独憔悴使人欢。
一鸣复一飞，秋堂燕将归。
四时自兴叹，天道不得违。
忆昔春风和且柔，畏人来入人间游。
鹰隼横厉自兹始，索寞分散还可愁。

西郊逢故人，倾盖暂相亲。
车马有行色，衣裳栖洛尘。
问笻出冉筰，询道自峨岷。
却话别时意，悠然已四春。

西葬青嵩道，千秋岂复晨。
皇图先与子，庙号独称仁。
二帝衣裳旧，三王礼乐新。
茂陵书奏晚，不及议车巡。

谁信人间是与非，进须行道退忘机。
卦逢大壮羝羊困，乡入无何蛱蝶飞。
泽畔衣裳兰作佩，山中生计竹为扉。
饥肠已共夷齐约，一曲高歌去采薇。

淮南啄木大如鸦，顶似仙鹤堆丹砂。
嘴长数寸劲如铁，丁丁乱凿干枯查。
黄柑红桃多有蠹，受命凤皇须破柱。
何当更与绣衣裳，羽族横飞作持斧。

天下既平，狄人既庭。
其棘匪劳，神圣以宁。
无乱斯聪，无惑斯明。
衣裳自垂，冕旒是凝。

翠满衣裳远径分，渐供幽兴入诗门。
临泉自爱窥筇影，过藓何妨驻屐痕。
因惹断云还倚石，偶看残照学呼猿。
行行却喜无人到，曾为秋来挂梦魂。

倒着衣裳迎户外，尽呼儿女拜灯前。

余寒驾春风，入我征衣裳。
扪鬓只得冻，蔽面尚疑创。
士耳恐犹坠，马毛欲吹僵。
牢持有失箸，疾饮无留汤。
曈曈扶桑日，出有万里光。
可怜当此时，不湿地上霜。
冥冥鸿雁飞，北望去成行。
谁言有百鸟，此鸟知阴阳。
岂时有必至，前识圣所臧。
把酒谢高翰，我知思故乡。

翠幕卷东冈，欹眠月半床。
松声悲永夜，荷气馥初凉。
清话非无寄，幽期故不忘。
扁舟亦在眼，终自懒衣裳。

归来展转到五更，起看北斗天未明。
秦人筑城备胡处，扰扰唯有牛羊声。
万里飞蓬映天过，风吹汉地衣裳破。
欲往城南望城北，三步回头五步坐。

微云兴缥缈，疏雨过森阴。
润积衣裳腻，凉生户牖深。
尘埃聊洗眼，宇宙快开襟。
寂寞城闉暮，归飞见水禽。

泥涂出关恶，风雨过云寒。
悬水余百仞，层峰知几盘。
攀跻头目眩，揭厉衣裳单。
稍出万山外，始知人世宽。

朔雪三冬暮，同云万里间。
昊天还质素，长路失幽艰。
舞急低仍举，吹多去复还。
增高元稍稍，投隙故闲闲。
积卤输盐浦，飘沙聚玉关。
怒涛狂振海，叠𪩘坐移山。
喜厚犹多积，憎繁讵得删。
旗旛高卷野，尘壒密通阛。
点缀林芳乱，装褫石藓斑。
户斜遗尺剑，窗缺置连环。
圭璧衣裳会，闾阎米粟颁。
折篁终不屈，乔树顿堪攀。
纨洁裁歌扇，珈明耸髻鬟。
运筹思巧历，语异叱神奸。
冻笔无由捉，强弓不易弯。
雁号随雀瞀，龙蛰并鱼鳏。
坎辟威权厉，阳芽势力孱。
晦冥愁运促，温燠怆时悭。
畛域通三壤，涂泥洎百蛮。
暝鸡矜喔喔，宵犬事𥬞𥬞。
踠足伤骐骥，迷群失鹭鹇。
制书思籀颉，议巧谢倕般。
蚊翼腾空曲，芝英擢野菅。
藩篱容月魄，轩陛绝人寰。
感物徒酸鼻，明心肯汗颜。
露肌寒得胗，直指冻成袴。
檐罅风号劲，炉灰火逗殷。
猎狂怀塞漠，渔乐记江湾。
饮乏枯瓢弃，磨稀古铁顽。
莫欺东郭履，不愧半通纶。

醉笔题诗紫界墙，梅花零落扑衣裳。
天香又杂杯中渌，春色还惊鬓上苍。
涉世何妨为白璧，流年未必抵黄粱。
一吟起我平生志，今古冥冥出处忘。

黄河南畔伊川北，姚家宅是真花窟。
古来多少豪奢儿，埋却千鶑万鶑骨。
中央精粹得之多，西方秀气来相和。
天与明光常借日，水宫暗脉正通河。
春风如酒半酣时，谁教谷雨报花期。
司马坂前娇半启，洛阳城内人俱知。
姚家门巷车马填，墙头墙下人差肩。
花上红绡都蔽日，花傍翠幕恰如烟。
玉面儿来争供帐，锦袍郎去鬬抛钱。
无人不说姚花好，费却春功亦不少。
日长风暖绿梢低，坐上金仙困将倒。
麹尘餠剂和香檀，何以贮之承露槃。
烂锦脱来嫌太艳，鲜衣染就欲骖鸾。
君看此花肌肉丰，一尺余高千万重。
妆面深藏青步障，宝冠斜堕碧霞丛。
步摇好称钗凤凰，玉镮犀佩珠鸣珰。
帝女何缘心好道，阿娇安用金为房。
绀窠累栖舒雁雏，沈烟喷出狻猊炉。
一种养成余意态，千花瘦尽春肌肤。
峨峨一器欹且倾，覆杯难辨锺与觥。
染以鲛绡求正色，叩之玉挺希宫声。
魏家红共牛家碧，迭霸花中耸高格。
如今俛首甘下风，九十种中为第一。
此花莫似武昭仪，出得宫来不画眉。
情貌欲为狐媚态，衣裳却是比丘尼。
杨妃本是倾国身，脱却红襦号太真。
河水欲濡头上髻，马嵬犹著旧时裙。
物色一定犹可疑，人心多变宜难知。
容易莫评真与欺，貌或如是心或非。
君不见老庄有深意，万物之中最防伪。

今朝乃是三月三，三分春色二分去。
一分春色能几多，吟翁老病无如何。
却思翁在秦中时，年少爱游山与溪。
其时人物如神仙，手携酒榼擎花枝。
人不惜钱似痴𫘤，乞者与之见者买。
人人俱著好衣裳，处处纷纷成五采。
山上山前闹如市，人半归时城欲闭。
西溪最是柏坡头，人家占却无闲地。
更有几处入城早，清明上巳踏芳草。
若无疾病与死亡，人家大抵无烦恼。

云木疏寒天未霜，一尘清不点衣裳。
白鲈南国归怀壮，黄鹄西风去路长。
揽辔便看红旆转，衔杯聊共紫萸香。
相思肯惜琼瑶寄，时有楼边雁北翔。

弭节萧帝寺，驱车成子冈。
莽卉翳涂泥，霖雨霑衣裳。
跻攀逾百寻，险滑步寸量。
生公不可见，雨花空此堂。
当时听说法，神鬼久已藏。
烟云渺无穷，凄风来我旁。
山川万邑屋，所见未毫芒。
驾言吾将归，重劳徒御将。
迟明羲与和，宇宙观暄晹。
安行凌太虚，旷朗观八荒。

下溪捕鱼一丈冰，上山采樵三尺雪。
人人饥饿衣裳单，骨月相看眼流血。
乾坤失色云未收，雕鹗无声翅将折。
官仓斗米余百金，愿见春回二三月。

秋风吹霜入松柏，虚谷声遥寒刺刺。
月华正高星宿稀，独鹤不鸣觜插翼。
是时夫子为我吟，逸调雄才世无敌。
十年学诗自谓豪，一日逢君有惭色。
恍疑醉梦太帝家，宝藏珠楼不知极。
蟠桃结实九重春，金银琅玕万林直。
须臾收拾到平淡，雨洗高峰增老碧。
又如摩诘画思精，一幅霜绡数拳石。
鬼神怪变露形状，天地英华发胸臆。
我家江南谢朓山，山深流水长潺潺。
猕猴摘果趁不去，白云常在衣裳间。
断无车马送尘土，独与猿鸟期追攀。
一杯有酌醉复醉，万虑不到闲中闲。
欲邀君去咏此景，愿窥巨笔追扬班。
其余功业未足数，天马安得趋尘寰。

此洞昔无闻，人迹固稀到。
一昨紫微游，刻石记所好。
遂令天下知，游者争欲造。
我方珮县印，事闲慕高蹈。
联镳二三子，并坚松柏操。
樽罍薄携持，丁壮却前导。
行行逼崕巅，紫翠射襟帽。
方疑攀郁萝，又若堆海潦。
石门未及窥，忽值山雨暴。
风云暗衢路，雷电拆岩峤。
苍黄仆夫语，踊跃猿猱叫。
黄泥濡衣裳，安得白日照。
初游成欢愉，中险触愤懊。
佛舍距几何，望望目睛眊。
击镫促疲马，十步九欹倒。
登堂亟就榻，释子数相劳。
寻幽尚龃龉，处世信难料。
暂眠稍苏息，起坐复悲啸。
宁非山鬼护，不使俗客眺。
桓桓翠琰文，愈读愈精妙。
名由今日新，迹入万古耀。
骐骥步莫追，驽骀志弥劭。
犹期六月来，散髪避炎燎。
一雨路阻绝，何以为壮少。
归欤歌芜词，聊为起同调。

天潢转斜白，庭菊泛团露。
纨扇辞玉纤，云幄含幽素。
湿萤递疏牖，寒螀鸣外户。
南邻发砧响，凉夕敢虚度。
不作舞衣裳，为君理缯絮。
边碛多苦寒，先秋寄征戍。

古云蜀道难，蜀道之难难于上青天。
孝子寻亲不辞远，草𫏋负米离番川。
西从荆州望夔国，扪萝蹑石穿林巅。
峡山愈深人迹绝，但闻悲风泠涧声潺湲。
汲溪钻火行复餐，夜宿茅屋衣裳单。
回看江南路九千，一见归客吞悲酸。
寄声吾母形骸安，慎勿为语皮皴干。
涪州城西遇征蛮，城门防盗白昼关。
抚膺仰天涕汍澜，见亲之难难于蜀道难。
成都渐近心稍寛，踊跃可得瞻耆颜。
父昔离家子方孕，子得见父今壮年。
胡弗归兮死敢请，慰我慈母心悬悬。
三往三返又十载，孝子执辔方言还。
番人闻归竞嗟喜，夫妇白首重团圆。
诛茅立屋奉甘旨，陈侯篆榜名怡轩。
春禽提壶助春饮，彩衣自舞春风前。
腰金馔玉非我欲，但愿眉寿双松坚。
朝熙熙，暮熙熙，谁将朱丝绳，奏我怡轩诗。

古郡千山里，高台六月凉。
开轩背城市，伏槛即林塘。
白佛当平远，乌龙插昊苍。
水风生枕簟，岚翠扑衣裳。
欲雨高峰暗，新晴瀑布长。
稻塍分锦绣，松岭奏笙簧。
自昔多贤守，于今载雅章。
承流叨继踵，主诺粗提纲。
夙乐阿兰若，端居最上方。
南津有禅侣，默坐正相望。

山中庙堂古神女，楚巫婆娑奏歌舞。
空山日落悲风吹，举手睢盱道神语。
神仙洁清非世人，瓦盎倾醪荐麋脯。
子知神君竟何自，西方真人古王母。
飘然乘风游九州，朅渡西海薄中土。
白云为车驾苍虬，骖乘湘君宓妃御。
天孙织绡素非素，衣裳飘飖薄烟雾。
泊然冲虚眇无营，朝餐屑玉咽琼乳。
下视人世安可据，超江乘山去无所。
巫山之下江流清，偶然爱之不能去。
湍崖激作相喧豗，白花翻翻龙正怒。
尧使大禹导九州，石陨山队几折股。
山前恐惧久无措，稽首山下苦求助。
丹书玉笈世莫窥，指示文字相尔汝。
擘山泄江幸无苦，庚辰虞余实相禹。
功成事定世莫知，空山俄顷千万古。
庙中击鼓吹长箫，采兰为飧蕙为肴，玉缶荐芰香飘萧。
龙勺取酒注白茅，神来享之风飘飘。
荒山长江何所有，岂有琼玉荐泬寥。
神君聪明无我责，为我驱兽攘龙蛟。
乘船入楚溯巴蜀，𣸣旋深恶秋水高。
归来无恙无以报，山上麦熟可作醪。
神君尊贵岂待我，再拜长跪神所劳。

春服初成日暖，潩河渐满风凉。
欲复孔门故事，略有童冠相将。
城西百步而近，杏花半落草香。
欣然愿与数子，临水一振衣裳。
故人有酒未酌，为我班荆举觞。
我虽少饮不醉，未怪游人若狂。
春风自尔一月，花絮极目飞扬。
诵诗相劝行乐，良士但取无荒。

蒙金衫子郁金黄，爱拍伊州入侧商。
人道飞琼元自瘦，娉婷偏称窄衣裳。

促促客行远，悠悠山路长。
南归当六月，复值此骄阳。
祝融秉炎火，清晓升扶桑。
流焰锻地精，兀兀驰涧冈。
篮舆如入焙，坐席似探汤。
睛瞳熨不醒，背汗雨洋洋。
否闷几至死，忍渇尚傍徨。
愿借万里云，蔚蔚排穹苍。
护彼三足乌，潜行天中央。
继之以冷风，淅淅吹衣裳。
岂独一身轻，与物共清凉。

北风飒飒边云黄，飞沙曀日天惨苍。
驾鹅鸣哀雁不翔，七骑正出阴山傍。
山傍阴尘岁无阳，鸟飞堕翼人立僵。
犯寒跨鞍知悍强，以此决战谁能当。
面颜虽在姓莫详，一一胡帽胡衣裳。
马蹄涩缩弓不张，但见旗旆随飞扬。
凤瓶倒酒进其王，俯仰意气骄雪霜。
横斜道路深浅冈，想见射获多麏麞。
时平不复忧邉疆，但见楼兰驰骕骦。
仍嗤苦淡无辉光，人生所乐惟故乡。
彭城妙本家世藏，托以轻缣盛锦囊。
持来舒卷临华堂，环视叹诧几发狂。
我生未省到朔方，坐令出塞意慨慷。
攘归可敌千金装，长厚不疑同舍郎。

顽云积穹苍，天宇昼沉黄。
日车亦徘徊，风力软不扬。
亭午犹蒸溽，汗泻如沃浆。
裋褐无所投，返坐闭深房。
外观俱遣绝，欲以进清凉。
烦襟竟不解，号呼投空床。
安得引扶摇，大鹏共翱翔。
拔石移三山，回波沃扶桑。
炎官丧精魄，火蛾潜遁藏。
披襟阊阖畔，爽气盈衣裳。
谁能守环堵，执热徒自伤。

枝干上参天，长松不枯槁。
朱顶雪衣裳，仙鹤颜色好。
主人一千岁，似此松鹤老。

经时山川浪跋履，半夜衣裳时倒颠。
尘土最能催白首，风波祇会送流年。
寂寥彭泽门栽柳，萧洒东林社结莲。
语及故乡归未得，看云步月欲忘眠。

久倦调羹手，新寻辟谷方。
谓还周衮绣，重补舜衣裳。
忽报中台拆，同嗟一鉴亡。
森然栋梁气，今此掩黄肠。

薄寒初著袷衣裳，日景中分不短长。
池馆虚明开水石，园林摇落受风霜。
黄花满槛金铃秀，白酒盈樽玉液香。
未老不须云母粉，且教弦管奏清商。

抱病江天白首郎，秋风此日晒衣裳。
看我形容已枯槁，此岂有意仍腾骧。
一官羁绊实藏身，富贵于我如浮云。
致君尧舜付公等，几时高义排金门。

五杂组，垂衣裳。
往复来，就桀汤。
不获已，剪夏商。

萧然傲环堵，心性懒衣裳。
匝坐定何许，井井书满床。
我每不欲去，鼻观无尽香。
未始有寒暑，彼哉自炎凉。

睡美不觉晓，蜕然犹恋床。
未能忘夜旦，已自懒衣裳。
供佛添新水，持经续旧香。
不知门外路，何事有归艎。

丈人养疴卧，此道取众弃。
强饭尚可饱，力田苦常匮。
欲从群儿嬉，出语不娬媚。
轩窗坐风凉，编简勘遗坠。
自安井无禽，未叹旅焚次。
夏暑极阳功，时霖作阴事。
呼儿疏药畦，植杖按瓜地。
南山云气佳，北极冕旒邃。
自欣须发白，得见衣裳治。
山林收枯槁，草木洗憔悴。
舐痔以车来，探珠遭龙睡。
腹便时蒙嘲，身退得自恣。
伊优无下僚，肮脏谢高位。
谁能领斯会，好在漆园吏。

挟策读书计糊口，故人南箕与北斗。
江南江北万重山，千里寄书声不还。
当时朱弦写心曲，果在高山深水间。
枯桐满腹生蛛网，忍向时人觅清赏。
廖侯文字得我惊，五岳纵横守严城。
万夫之下不称屈，定知名满四海非真荣。
富于春秋已如此，他日卜邻长儿子。
一丘各自有林泉，扶将白头亲燕喜。
秋风日暮衣裳单，深巷落叶已如弹。
数来会面复能几，六龙去人不可攀。
短歌溷公更一和，聊乞淮南作小山。

腰垂九井璜，耳着明月珰。
兰荪结襟带，芰荷制衣裳。
其人虽甚远，其室大道傍。
当身不着意，千载永相望。

村南村北禾黍黄，穿林入坞岐路长。
据鞍梦归在亲侧，弟妹妇女笑两厢。
甥侄跳梁暮堂下，惟我小女始扶床。
屋头扑枣烂盈{豆斗}，嬉戏欢争挽衣裳。
觉来去家三百里，一园兔丝花气香。
可怜此物无根本，依草著木浪自芳。
风烟雨露非无力，年年结子飘路傍。
不如归种秋柏实，他日随我到冰霜。

朝霞藻绘舜衣裳，天碧山青认赭黄。
忆得御炉烟直下，紫宸辞罢过宫廊。

丹鸟白鸟争吞吐，还云去云无定度。
不无夏簟工熨体，况有秋螀竞扶户。
一慨三叹讵如许，客思纷纷野烟缕。
宵明景晏挂斜河，丛萱苒蒻团清露。
有美一人在西方，白玉珮环珠两珰，明眸皓齿艳朝阳。
企予望汝涕泗滂，安得捉汝罗衣裳。

清露湿衣裳，心遐拉大荒。
想雷云上见，觉蚁蔀中藏。
地献山川秘，天开日月光。
太阿常耿介，未敢暂徬徨。

绵绵句丽，莽莽河湟。
绝彼东海，逸于西疆。
或翦或怀，德威孔扬。
列我郡县，袭我衣裳，于前人有光。

明月入我牖，娟娟满衣裳。
惊风飘疏竹，凌乱舞清光。
静坐不能眠，稍知秋夜长。
却思古人书，探编开缥囊。
一读三四反，人远心茫茫。
投编出庭宇，回步影徜徉。
长空散白露，暗落点青黄。
肃肃晨气动，满地自为霜。

缲丝丝缕长，当窗织流黄。
纤纤弄龙杼，不作舞衣裳。
裁缝付边使，岂待见秋霜。

主家十二楼，一身当三千。
古来妾薄命，事主不尽年。
起舞为主寿，相送南阳阡。
忍着主衣裳，为人作春妍。
有声当彻天，有泪当彻泉。
死者恐无知，妾身长自怜。

海中群鱼化黄雀，林乌移巢避岁恶。
邺王城上秋风惊，昔时城中邺王第，只今蔓草无人行。
但见黄河咆哮奔碣石，秋风吹滩起沙砾。
翩翩动衣裳，游子悲故乡。
忽忆若耶溪头，采薪郑巨君。
南风溪头晓，北风溪头昏。
一行作吏，此事便废。
梦中叶落，觉有归意。
归欤归欤，吾党成斐然。
君今生二毛，我亦非少年。
胡为车如鸡栖邺城里，朝风吹马鬃，暮风吹马尾。
与人三岁居，如何连屋似千里。
我则不狂，曾谓吾狂。
不吾知，亦何伤，安能户三尺喙家一吭。
人亦有言，人各有志。
吞若云梦者八九，长剑耿介倚天外。
有如陈仲举，庭宇亦不治。
吾乃今知贵不若贱无忧，富不若贫无求。
负日之燠吾重裘，芹子之饫吾食牛。
心战故臞，得道故肥。
吾封侯，匹夫怀璧将谁尤。
归欤归欤，岂无扬雄宅一区。
舍前青山木扶疏，舍后流水有菰蒲。
今我不乐日月除，尺则不足寸有余。
七十二钻莫能免豫且，无所可用乃有百岁樗，龚生竟夭天年非吾徒。

金陵宫殿春霏微，江南花发鹧鸪飞。
风流国主家千口，十五吹箫粉黛稀。
满堂侍酒皆词客，拭汗争看平叔白。
后庭一曲时事新，挥泪临江悲去国。
令公献籍朝未央，敕书筑第优降王。
魏俘曾不输织室，供奉一官奔武彊。
秦淮潮水锺山树，塞北江南易怀土。
双燕清秋梦柏梁，吹落天涯犹并羽。
相随未是断肠悲，黄河应有却还时。
宁知翻手明朝事，咫尺人生不可期。
苍黄三鼓滹沱岸，良人白马今谁见。
国亡家破一身存，薄命如云信流转。
芳仪加我名字新，教歌遣舞不由人。
采珠拾翠衣裳好，深红退尽惊胡尘。
阴山射虎边风急，嘈杂琵琶酒阑泣。
无言遍数天河星，只有南箕近乡邑。
当时千指渡江来，同苦不知身独哀。
中原骨肉又零落，寄诗黄鹄何当回。
生男自有四方志，女子那知出门事。
君不见李君椎髻泣穷年，丈夫飘泊犹堪怜。

金风透残伏，玉树先秋凉。
喓喓草间虫，感时振衣裳。
楚客思万里，夜吟怨藜床。
劳劳终夕语，共此檐月光。
孤轮曳独茧，折管韵哀伤。
辛苦豳父兄，无衣畏风霜。

寥寥野空禾黍荒，北风日夜鸣空桑。
南山碧天青不极，渺渺洛水东流长。
山空水寒行客少，鸿雁飞急天初霜。
萧萧穷谷岁已晚，嗟我再补冬衣裳。

日暖村村路，人家迭送迎。
婚姻须岁暮，酒醴幸年登。
箫鼓儿童集，衣裳妇女矜。
敢辞鸡黍费，农事及春兴。

仙子衣裳云不染，天人颜色玉无瑕。
月寒桂树犹藏魄，海冻珊瑚未放芽。

我身我命与天齐，只得金丹便出迷。
灵质长来居玉殿，圣胎生就步云梯。
蜉蝣世界何须恋，䗖蝀衣裳不必携。
烹炼虽然劳日月，出尘宜假一刀圭。

旃裘乱衣裳，风雨飘屋庐。
南奔万里空，脱死锋镝余。
翠华狩绝域，黄尘翳修涂。
朝无嵇侍中，溅血霑谁裾。
夷儿金束袍，漉蔌悬珊瑚。
骄气吞九州，投饵术已疏。
公捐绕朝策，观化聊据梧。
凤凰渺鸿乙，紫氛谁与俱。
丘壑岁已晚，锺鼎功未书。
弃置委时运，超摇游物初。
此忧自古有，此乐绝世无。
邂逅拯横流，功成吾不居。

客去衣裳懒，更长灯烛光。
随身一书笈，贮腹万雕梁。
梦旧传青馆，封须拜皂囊。
羽翰从此正，天步赤霄长。

秋风吹一叶，送我过东山。
山高日出迟，露重衣裳单。
爰到济南郡，端士茝与兰。
扁舟八月水，唱酬清且闲。
怜非郭李客，便了取诗看。

阴山女汉服，初裁泪如雨。
自看颜色宜汉装，琵琶岂复传胡谱。
赤车使者传琵琶，翩然雌凤随凰去。
岂不怜此女儿心，父母生身远有祖。
平生父母九原恨，得幸一朝收拾取。
使者高义重咨嗟，衣裳盟会其敢许。
汉装汉曲阴山坟，七十年来愁暮云。
即今山川还汉家，泉下女儿闻不闻。
谁将一樽内库酒，招此芳魂亦何有。
崔卢旧族自豪英，顾此女儿惭色否。
巍巍之功惟陛下，万岁百男固宗社。
赫赫雷电暂出车，陶陶韶濩咏归马。
墨荘侍读如尚在，应有好辞献寿斝。

赵甥诗与雅音合，韦舅宜高进德冠。
我到古人良已远，汝承宗姓莫教难。
传家自喜春秋在，居职应怜翰墨残。
门户人身难相称，衣裳仪观不须叹。

我有山童名古调，不诵经，不礼祖。
解搬榾柮御冬寒，随分衣裳破不补。
会栽蔬，能种芋，千山万山去无惧。

采莲越溪上，皆谓寻常女。
正位吴中宫，众口方传美。
视听猒歌舞，衣裳贱罗绮。
贤哉邻家人，昔年知学嚬。

迷真渺无始，飘业产钱唐。
外族宗南郡，门风祖偃王。
微缘先劫种，宿习妙龄彰。
父母怜多病，亲宾怪异常。
布花模讲道，画石学题章。
戒印齓年佩，心猿志学狂。
荣名虚准拟，簪组妄思量。
礼乐师周孔，虚无学老庄。
躁嫌成器晚，心竞寸阴忙。
翼翼修天爵，孜孜耻面墙。
内藏儒志气，外假佛衣裳。
每恶销金口，时劳疾恶肠。
手中期得桂，箭下待穿肠。
𫘤鹿方随焰，坚冰忽遇阳。
系珠知在体，甘露忝亲尝。
要道传三观，真机得妙常。
不然心迹火，任结鬓根霜。
觉路双轮驾，真空两翅翔。
饥来还遇膳，渴去已逢浆。
静处如来室，高眠解脱床。
理高山峭拔，道大海汪洋。
力战魔军散，功扶佛化昌。
空山怜寂寂，尘路笑茫茫。
触境知无著，闲居贵坐忘。
消摇希自了，言说亦何妨。
撰疏松窗冷，挥松古殿凉。
来蒙随力化，真诰应机扬。
达理虽云短，寻文或有长。
圆伊令了悟，法爱教消亡。
性任融凡圣，修宜示否臧。
冥心潜应梦，取验敢垂祥。
事佛身多累，为师道实荒。
衡门连竹石，草屋带林塘。
冬服和𫄨绤，中飡乏稻粱。
水边云作伴，岩下柏为香。
景物看无厌，幽栖兴未央。
晚篱啼翡翠，春沼浴鸳鸯。
菡萏花如画，嵚崟岫若妆。
飘窗松韵淡，翻砌菊花黄。
放鹤时登岭，观鱼或在梁。
岂愁身病害，长喜世平康。
无处求烦恼，随时任寂光。
昏衢悬慧日，苦海泛慈航。
誓坐菩提法树，高跻寂灭场。
冥真周法界，垂应遍诸方。
顿渐门皆邃，偏圆药尽良。
惊迷辩雷震，摧惑法轮彊。
鹫岭先开会，金河后秘藏。
留形归后德，遗法益无疆。
四等心弥广，三慈化甚详。
道齐诸妙觉，事类释迦皇。
生灭非吾土，圆澄是故乡。
一空长寂寂，万类本惶惶。
庶了无生旨，无生更可伤。

露湿船篷今夜凉，秋风端已洒衣裳。
渐炊大甑长腰米，共说平生细肋羊。
试问锦貂看射虎，何如乌几听鸣桹。
真须快捉蟹螯去，处处休吟古战场。

攘攘宇宙内，经营固多端。
有求皆劳生，此身岂能安。
艰难出都门，所历百辛酸。
秣马临远道，欲去复盘桓。
久客人情深，决别泪汍澜。
亲知无别语，劝我但加餐。
去去忍回首，西望路漫漫。
缅怀白云下，矫首时独看。
平生扁舟兴，来此事征鞍。
来时颜色好，归时衣裳宽。
上马不能恨，下马不敢叹。
但愿还家乐，不辞行路难。

临流洗浣莫疏慵，入众衣裳垢不中。
上下邻肩薰炙久，身心动念肯消镕。

雁云蜚兮鲤沉，高者可弋兮下可罾。
龙沙之上足以忘机兮，于以观鱼鸟之情。
修眉浮空兮，鉴寒濑之澄凝，茹紫芝兮濯缨。
逍遥乎龙沙之上兮，可乐者山水之情。
草芊芊兮垂柳阴阴，黄落兮霜寒露零。
龙沙之上足以忘怀兮，于以观草木之情。
秋风兮月明，吹我衣裳兮照吾曲肱。
逍遥乎龙沙之上兮，可乐者风月之情。
百夫逐鹿兮，失得之营心。
有鹿兮虽竭蹷其何悲。
向知鹿不吾得兮，曾不如其已。
不吾得则已兮，又何有于龙沙之君子也。

午睡醒来炷晚香，麝煤冉冉袭衣裳。
垂杨莫道无才思，故遣飞花入洞房。

白雪凝酥点额黄，蔷薇清露湿衣裳。
西风扫尽狂蜂蝶，独伴天边桂子香。

修竹不受暑，暗惊疑故人。
暂来聊解愠，径去不惊尘。
汗湿衣裳雨，书翻几案鳞。
快哉那独敢，赠尔耦耕民。

薄暮传呼使者忙，儿童颠倒着衣裳。
花开铁树何曾识，枣熟东家漫得尝。
厌客欲开丞相阁，绝交先寄洞庭香。
直须载酒同君饮，免使繁枝怨晓霜。

黄尘踏遍江南岸，矫首无言对河汉。
故山有屋埋深云，一夜归心掣不断。
山舟日夜去无休，挽绳欲系惭无由。
纷纷世态真一梦，顾我所为如直钩。
绿锦江头识谅禅，倾坐高谈象帝先。
疑君即是僧太白，不然无乃真弥天。
仙风袭人欲轻举，天容道气出眉宇。
拥坐衣裳堕不收，山水怀云轻百补。
我今老倦亦慵参，去死正如三眠蚕。
相看一笑有佳约，他日同归五老庵。
人生真若屈伸肘，萍浮梗泛因邂逅。
料君有胆大于身，未应捜索因诗瘦。
闲亭夏木初垂阴，相逢还得同携手。
未见千首万丈光，先看七步才八斗。

风叶鸣廊夜色晴，隔云微月稍分明。
下帘徒怯衣裳薄，拂榻空惊枕簟清。
病眼得秋还少睡，壮心于世尚多情。
何时却作庐山去，渡水穿云取次行。

鸡声乱人语秀，山色涴我衣裳。
洗尽人间热恼，还君坐上清凉。

辽人猖蹶败纪纲，鸟兽惊骇自取亡。
归我五季旧土疆，有如宣宗复河湟。
彼酋假息不自量，网开三面犹跳梁。
爝火乃欲犯太阳，怒臂当车学螳螂。
支天所坏仍鸱张，含沙射影出复藏。
将军义勇冠三光，愿以部曲除螟蝗。
户有三丁一我将，遣汝积愤当少偿。
上马亟持十日粮，长矛短戟舂其吭。
前者披靡后者戕，系累妻子涕泗滂。
将军折北昔未尝，以巧服人尤所长。
勿追穷寇非深防，会遣生致如探囊。
匈奴自古夸豪强，三表五饵称前王。
竟无一日笞中行，昭君远嫁令人伤。
岂知天兵自鹰扬，郅支援首须陈汤。
头颅万里行朔方，遣示藁街听徜徉。
偃兵息民令有常，昔居锋镝今农桑。
百年版籍沦要荒，一日冠盖欣相望。
李白长歌汉道昌，两阶羽舞垂衣裳。

物外闲人日月长，意行无复有重冈。
林深步步衣裳湿，麦熟村村饼饵香。
遥想云间下双舄，空怀仙子望三乡。
欲寻好句供诗眼，旋逐东风堕眇茫。

风雨江湖梦，衣裳京洛尘。
人生皆物役，海内岂吾贫。
丈室虽多病，邻翁或可亲。
杖藜元有约，会见往来频。

京国三千里，人来慰所思。
遥知为客好，何似在家时。
春日鸾凰去，秋风鸿雁悲。
衣裳慈母线，亦恐汝归迟。

渺渺指沧海，行行过汉陵。
衣裳千里雪，鞍马九河冰。
寓宿适有处，悲歌自不胜。
平生少游语，耿耿对寒灯。

名胜音尘隔，怀贤自渴饥。
千岩耸秀处，一榻独悬时。
盛夏衣裳懒，深林枕簟宜。
招邀何以待，数卷谪仙诗。

溪边空谷偶来逃，散步虚廊破郁陶。
庭户月华封玉雪，林峦风响汹波涛。
气寒秋尽衣裳薄，夜静山深殿阁高。
欲识羁怀愁几许，明朝揽镜看霜毛。

泰阶就平夷，风轨肃恢敞。
内枢方畅谋，吴岫俄矫掌。
富贵践危机，纷华婴世网。
诸生经济心，缓带赤霄上。
黄金买蛾眉，歌台争暖响。
未闻舜九官，卖友变俯仰。
重瞳垂衣裳，阊阖映荡荡。
均劳当赐环，看公被嘉赏。

云卧衣裳冷，岩幽钟磬微。
秋虫留雾牖，夕鸟下烟扉。
无人瀹茗椀，坐我语斜晖。
分携复经岁，长嗟志愿违。

开元御极垂衣裳，登三咸五凌羲皇。
白环重译银瓮出，卜夜遨游离未央。
香车鬬风秦与虢，罗帕覆鞍真乘黄。
赭袍错落缀北斗，步辇优游含缕觞。
寜王玉笛上霄汉，御路花光争月光。
汝阳羯鼓绢帽稳，打彻参旌低建章。
太真霑醉玉欹侧，力士传呼声渺茫。
翠钗挂冠红粉妆，金貂贳酒白面郎。
君臣玩狎乐莫比，清禁喜闻宫漏长。
若令姚宋坐庙堂，袖中谏疏神扬扬。
万里桥边行幸处，后世龟鉴怀苞桑。

闻道招提枕半冈，结茅真在白云乡。
岚光滴沥衣裳冷，爽气空蒙枕簟凉。
幻灭不传神女梦，心清时到赞公房。
是身直与云相似，肯与众生出岫忙。

瀹雪凝酥点嫩黄，蔷薇清露染衣裳。
西风扫尽狂蜂蝶，独伴天边桂子香。

何年凿源开混茫，桃花两片吹红香。
烟消远浦生微阳，渔舟误行溪水长。
溪回岸转山隙光，疑有绛阙仙人房。
居民争出罗酒浆，花间笑语音琅琅。
抱琴释子眉髪苍，响泉韵磬鸣长廊。
能谈往事悲孟尝，昔时台沼今耕桑。
又如勇士赴敌场，坐令游子思故乡。
清猿抱木号鸿荒，孤吟划见丹鳯翔。
曲终待月西南厢，重调十指初不忙。
如见古画秦衣裳，春天百鸟争颉颃。
桃源归来今已忘，弹到落花空断肠。

押班供奉列官行，沿袭诸司尽女郎。
殿直恩名才得赐，销金方许制衣裳。

维时孟春月，岁事司勾芒。
微阳力犹弱，未足扶百昌。
风伯偶偃旆，电师亦潜光。
坚冰顿欲解，蛰户不肯藏。
群阴势未屈，寒飚忽飞翔。
积阴既得泄，雪意亦异常。
痴云迷澒洞，烟水俱苍茫。
行人有堕指，裹足畏前冈。
疏梅强解事，一笑矜芳香。
谁怜百草死，万木寒仍僵。
东君始用事，抗此凛冽刚。
那知假微暾，乃复为此祥。
幽人解春衣，酒券仅可偿。
倚此数日暖，苍黄索衣裳。
万事多反复，天心难重量。
赖我有残榼，聊足资清狂。
此意谁复论，醉眼空望羊。

老火倏巳尽，金行殊未刚。
弱枣渐可剥，七月犹骄阳。
赤日不可向，白汗惊流浆。
谁将穷谷冰，为我濡枯肠。
况兹老病躯，息偃真在床。
敲秋赖风玉，微飚袭衣裳。
言念北征士，万里方拓疆。
秋云静边日，光耀剑戟场。
君今饱韬略，论事时抗章。
诸公颇动色，有策云甚良。
何当给锋车，结佩朝明光。
一鼓收关河，再鼓擒戎王。
兵戈既静洗，不复腥犬羊。
万夫各解甲，四海均清凉。

绣谿遗迹巳茫茫，父老时能说漫郎。
苍碣尚余唐翰墨，古祠犹是晋衣裳。
旌旗还向江湖老，檐庑空悲草木长。
我亦敢持寒具手，为公来炷影前香。

蓬莱殿角薰风凉，法宫无事垂衣裳。
人间乐奏万斯曲，枝上日转咸池桑。
天皇初开紫府燕，御前催赐黄金觞。
谁乘风云依日月，臣有力牧君轩黄。
望云仰见天不远，簪花莫厌鬓如霜。
五风十雨自中国，语从重译传名王。
年年五月熟荔子，又见北使朝连昌。
圣君当宁占宝历，太史执笔书殊祥。
云间双阙日五色，下被四表同尧光。
风姿矫矫华省郎，珩璜结佩鸣水苍。
但将两耳听韶濩，付与孺子歌沧浪。
传杯遥想水殿冷，画鼓咽咽清昼长。

少日无心佩紫嚢，一生裘葛是衣裳。
但知野服寻山便，不学唐装又晋装。

武陵溪水流潺潺，渔舟鼓枻迷溯沿。
谿穷路尽恍何处，桃花烂漫蒸川原。
花间邑屋自连接，云外鸡犬声相喧。
衣裳不同俎豆古，见客惊怪争来前。
杀鸡为黍持劝客，借问世上今何年。
自从秦乱避徭役，子孙居此因蝉联。
不知汉祖以剑起，况复魏晋称戈鋋。
殷勤留客不肯住，落花流水空依然。
渊明作记真好事，世人粉饰言神仙。
我观闽境多如此，峻谿绝岭难攀缘。
其间往往有居者，自富水竹饶田园。
耄倪不复识官府，岂惮黠吏催租钱。
养生送死良自得，终岁饱食仍安眠。
何须更论神仙事，只此便是桃花源。

径通花竹禅房寂，云卧衣裳昼梦闲。

年去年来来去忙，为他人作嫁衣裳。
仰天大笑出门去，独对春风舞一场。

三春流寓寄花房，雌去雄飞过短墙。
双翅薄匀何晏粉，一身偷带贾充香。
风多苑后飞无数，日暖池边舞更狂。
却为有情人爱惜，六宫皆作绣衣裳。

黠虏狂谋犯泗滨，胁从太半是吾人。
且将戈戟殱蛇豕，会把衣裳易介鳞。
河洛至今思帝德，云龙行见会王春。
汉官仪物都如旧，混一车书万国宾。

淡绿衣裳玉作妆，好风凉月自相当。
沈郎笑汝多情在，不似江梅满意香。

今年河口决商村，远望飞涛匹马奔。
曲港定无蛟鳄横，下田甘受雨泥浑。
衣裳虮虱藏针缝，头面尘沙露爪痕。
犹恐因循葬鱼腹，故人无地与招魂。

北风且莫雪，一雪三日寒。
不念守城士，岁晚衣裳单。
衣单未为苦，隔壕闻战鼓。
杀贼须长枪，防城要强弩。
炮来大如席，城头且撑柱。
岂不知爱身，倾心报明主。
报主此其时，一死吾亦宜。
未敢望爵赏，且今无事归。
寄语守城士，此言君所知。

斟酒莫辞酒盏寛，酒盏少寛令心安。
客游无聊思旧欢，旧欢新愁千万端。
如何不饮空长叹，岁云秋矣风落山。
白露应节衣裳单，南游并海当不难，雨雪欲下何时还。

澹绿衣裳白玉肤，近人香欲透衣襦。
不嫌破屋飕飗甚，肯与寒梅作伴无。

敢辞深坐懒衣裳，便欲追陪恐病妨。
小户长忧劝酒满，短才仍怯和诗忙。
牡丹花在逢寒食，群玉山如望洛阳。
不是使君寻旧赏，更无人会忆姚黄。

小风吹面雨廉纤，轻薄衣裳懒更添。
一线离情裁不断，暮云将过粤山尖。

拂天乔木映修廊，满目帘间白苎忙。
曾是璧池疏散惯，卧听鸣鼓懒衣裳。

鹑作衣裳铁作肝，老将身事付寒岩。
诸天香积犹多供，百鸟山花已罢衔。
定起水沉和月冷，诗成冰彩敌本来缄。
山头画舸谁安檝，我欲看公使石帆。

室空无侍者，终日延白光。
今夕果何夕，粲者忽在旁。
得非散花天，来试铁石肠。
非罗复非绮，何物为衣裳。
或浓若猩血，或浅若鹅黄。
或如淡胭脂，薫以百和香。
竟不可意解，发书问何祥。
乃知延阁老，买得从维扬。
自不耐渠恼，幽怀可禁当。
牢辞又不敢，熟视徒彷徨。
吾闻诸古人，物美应献王。
呼儿燎沈水，持以供虚皇。

奇葩天遣殿芳丛，一朵瑶台月下逢。
黄遶腰间空自贵，红潮颊上莫争秾。
如何风日许妍暖，更着衣裳能叠重。
定是扬州玉楼子，略无佳句与形客。

岂无重碧实瓶罍，难得轻红荐一杯。
千里人从闽岭出，三年公送荔枝来。
玉为肌骨凉无汗，云作衣裳皱不开。
莫讶关情向尤物，厌看绿李与杨梅。

气候西南异，山川自一方。
暑残秋更热，雨过夜初凉。
灯火容缃帙，诗书有锦囊。
更深犹不寐，暗露袭衣裳。

明珠宝簿藏贝宫，姮娥取置空明中。
神仙法施仗秘咒，一粒变化传无穷。
水府仙人通妙诀，擘破寒泉弄明月。
左庚右甲养素胎，珠胜醍醐色如雪。
錬丹水底含太阳，世人错比煎硫磺。
丹成不合恋凡壳，雄鸡冠碎鸿头伤。
紫苞裂处呈芳髓，火候温温暗香起。
青荷犹著旧衣裳，玉质可怜供软美。
我家旧住长淮湄，花开十丈芙蓉旗。
年年割鲜唤同社，径醉忘却还家时。
何人缩地有幻巧，容我短棹追冯夷。

风云扶日月，尧舜正衣裳。
壮烈周方叔，从容汉子房。
鼎彛酬钜业，典礼贲幽光。
怅望它山远，千年绿野堂。

李侯气爽常清凉，上奉慈亲髪垂霜。
弟兄如凤皆翺翔，秋吟胡为惨中肠。
白云孤飞客他乡，然此王事游有方。
晏嫂老丑胜空房，我独熊胆念莫忘。
已无针线在衣裳，岁岁临风感清商。
侯门忠义庆绵长，象轴金花当满床。
板舆欢爱未渠央，倚门亦莫苦相望，枢密将春布岐梁。

得意那知行路难，板舆行处蜀江邉。
慈颜未拜心先往，乐事乍闻人共传。
新制衣裳文锦縀，重颁雨露间花笺。
回思三十年中恨，长愿儿生有母怜。


翠黛嚬如怨，朱颜醉更春。
占将南国貌，恼杀别家人。
粉汗沾巡盏，花钿逐舞茵。
明朝绮窗下，离恨两殷勤。

山黛浅深春气力，浪花开合水工夫。

二月风光似洞天，红英翠萼蔟芳筵。
楚王云雨迷巫峡，江令文章媚蜀笺。
歌黛久颦春岫敛，舞衣新绣晓霞鲜。
酒阑香袂初分散，笑指渔翁钓暮烟。

淡淡微红色不深，依依偏得似春心。
烟轻虢国颦歌黛，露重长门敛泪衿。
低傍绣帘人易折，密藏香蕊蝶难寻。
良宵更有多情处，月下芬芳伴醉吟。

江柳弄风颦翠黛，山光着雨湿胭脂。
却收短棹拈长笛，一叶舟中仰面吹。

旷荡三河阔，东西二室连。
埋云峰树短，抱日岭霞鲜。
黛压周南野，岚薰巩右天。
峥嵘元气外，磅礴太虚前。
斜麓横包壑，倾崖碧逗烟。
巢荒尧客隠，笙断洛储仙。
夙尚临风结，幽怀傃里县。
功名青史后，才器散樗边。
整顿登山屐，签题炼药篇。
采芝应有路，种玉得无田。
喻指存真契，如灰息世缘。
寄声鸾鹤侣，千载共来旋。

雨洗神嵩绀黛凝，中天鸾鹤恣飞腾。
更怜晚翠知人意，并入东楼第一层。

秋色澹修渚，夕光明小楼。
溪虚烟漠漠，天迥雁悠悠。
短发存堪数，黄花插自羞。
青山本无事，敛黛为谁忧。

炎热不可触，报谒当及时。
登车汗如洗，黾勉将何之。
城隅行诘屈，路转沿江湄。
仰看山列黛，俯瞰水沦漪。
心宽天地大，思远云雾披。
犹如尘土中，忽见元紫芝。
暑气眇何许，清凉今在兹。
客子且休辔，与汝同此嬉。
人生贵自适，奔走亦奚为。

山翁七十头如雪，胸中泰华巧盘折。
平生两手展不尽，临老更欲矜奇绝。
吾家有堂面危壁，衮衮黄埃眼界窄。
呼来抟沙浅拂黛，倏惊突出千峰碧。
倚藜矫首一长吟，萧然径与人寰隔。
何当讳姓吴门去，踏遍东南万山春。

纷纷儿辈只轻肥，不爱笼烟小黛眉。
唯有幽人负高韵，为怜奇物直新诗。
尘埃不染溪山梦，冠盖政妨麋鹿姿。
何日茅檐列千嶂，倚藜细看碧参差。

龙舒富山水，白云又其角。
七峰互回环，仰见天一握。
古木森建幢，苍藤大张幄。
初疑翠黛扫，颇类青玉琢。
飞泉何处来，其势自天落。
舂撞吼雷霆，激射纷雪雹。
田家承下流，伐石竞耕凿。
揺风麦初齐，泛水秧尚弱。
恍若桃花源，误入不容却。
况有古道场，碧瓦照丹雘。
楼台锁烟霞，松杉聚猿鹤。
我来孟夏初，征衫汗如濯。
行行不知劳，梯云上青廓。
入门寂无人，幽鸟自相乐。
登堂赵州出，此意亦不恶。
徐徐叩其端，善巧万金药。
销除爱欲恼，澡浣尘土浊。
山神似相留，入夜雨还作。
明朝出山去，欲去更盘礴。
何当赋归来，寄傲酬素约。

野塘春草遍，芳树老藤纒。
远信占黄耳，清游任白颠。
山光晴抹黛，湖气暖腾烟。
我有邉韶癖，何妨昼日眠。

丛玕泼黛千峰色，急雨奔霆万壑声。
莫讶祖师来入梦，祇应知我欲山行。

平生金石友，参商几暌阻。
二年更丧乱，流落随处所。
夫君丘壑姿，鸿鹄杳鶱举。
超然有能事，妙绝见心苦。
苍茫尺余松，黛色起烟雨。
兴来洒风竹，六月无袢暑。
又尝作平远，近代未可数。
奈何于吾侪，一笔独不与。
我有敲冰练，度越世俗楮。
烦君作横卷，放意写湘楚。

凿石为渠水有声，四垣惟欠竹青青。
壁含霁月光千丈，黛拂云峰画一屏。
香异定应来绝岛，茶甘初不藉中泠。
主人莫惜千金费，更作飞楼拟摘星。

精蓝负东岑，奇石护山麓。
嵁岩如车轮，一镜方黛蓄。
沉沉不动容，澹瀩立山木。
日射翠气浮，游鳞翻寸玉。
泉边群石润，净映僧房绿。
庐阜势相高，鱼龙争起伏。
奇章昔好此，忽弃不见录。
青丛晚花明，涧草幽气馥。
树深春去远，景至夏方燠。
此地风长清，萧萧似秋肃。
南来眇万里，云峤几经目。
安知绝世境，在此近山腹。
超遥轻前游，慷慨谢双足。
向非来远客，所见信跼趣。
宁非造物意，设此慰羁束。
人世足埃氛，山林有高躅。
何当幞被来，共此岩下宿。

心知公及暮春归，犹自思公肠九回。
门外春流已如黛，行看飞骑过桥来。

天孙洗黛作灵泉，山腹空明一镜圆。
不用奔流出山去，人间浊浪正浮天。

寥阳洞口风烟好，枯木槎牙撑云岛。
重重金锁遶婵娟，满地落花常不扫。
萧郎闻说已乘鸾，空余九转烧丹灶。
烟霞截断绝非尘，凡夫踪迹无由到。
高阳有客携佳侣，访异寻幽豁襟抱。
琼楼饮散恣欢游，误入蓬壶如梦觉。
云关初叩闲无人，松梢鹤唳如惊报。
须臾奓户迎者谁，吴宫女儿面凝脂。
指点兰堂篆烟袅，珠箔玲珑窣地埀。
高擎翠袖轻轻卷，半露妖娆素莲脸。
嫣然一笑启檀唇，唤我跻堂语声软。
相随环坐一轩秋，旋列杯盘供雅宴。
倚风仙蘂似有情，竞吐芳苞喷香远。
朝云一段下阳台，绰约标容尘世鲜。
黛眉轻拂远山青，明眸斜盼秋波剪。
兰柔柳弱不禁风，睡起芙蓉香体颤。
樱桃缓启歌贯珠，夕阳花外流莺啭。
曲终低语愈含情，自诉芳心犹未展。
苞藏惟恐泄真香，寻常娇怯羞莺燕。
为怜坐客俱多才，拼羞试许求相见。
嫣然若有惜花情，愿丐锦章镌琬琰。
温柔惠性已无双，更听斯言真绝艳。
放怀卷白不暂停，酷嫌鹦鹉杯中浅。
醉玉颓山卧绮窗，秋水一床凝角簟。
悠飏好梦入巫峰，泄泄融融兴正浓。
蘧然惊觉一何有，点缀余霞散眼封。
依约余香虽满袂，行云缥缈已无踪。
壶中天地古来有，默想风物遥应同。
我闻刘阮曾迷路，武陵邂逅如花女。
灵丹咀嚼顿轻身，脱洗红尘已仙去。
又闻仙去有萧防，曾耦双成饮玉浆。
一朝误入华阳洞，于飞终许学鸾凰。
仙凡异境无凭据，毎笑前闻但虚语。
岂意亲逢事偶符，始信人间有奇遇。
归来灯火欲黄昏，隠几无聊暗追慕。
濡毫试作梦仙谣，端欲梦魂重默愬。

蒙蒙春锁弄晴雨，花褪残红烟淡𥩟。
泼成浓黛远山青，秀色轻茸芳草布。
园林依约清且新，滑唇好鸟相和鸣。
轻寒不断微风作，幽花一笑游人醒。

草断城头路，春未履屡穿。
雨余峰染黛，云出岭垂莲。
眼傍青林转，愁来白鸟边。
中原好消息，问取此江船。

种种年来渐满簪，儿童环视语相惊。
故人大半黑头死，老子何妨白发生。
弹镊不须夸手熟，著冠犹喜觉头轻。
元无粉黛居闲屋，任尔星星易数茎。

此亭得名从子厚，琬琰一篇传不朽。
我来相望三百年，误使承流称太守。
初无施舍慰民心，漫有诗歌諠众口。
东山妓女北海尊，歌舞春风醉花柳。
欲回面势直西南，更植修篁遮培𪣻。
卷舒云雨襟袖间，溅浣冠缨尘土后。
近闻王师频奏凯，狂虏不复窥庐寿。
吾君神武光宣上，将相宏略方召偶。
遄归北狩定有期，开拓中原岂无手。
顾予疏懒归意迫，当世功名息心久。
寄言怅望独醒人，欲报厚德乏琼玖。
遥山蹙黛酒如江，劝我日饮无何有。

堂堂感麟翁，耿耿跨箕尾。
已垂百世芳，何用东山起。
平生梦奠处，郁郁佳城启。
禅枝附奕叶，鱼粥常千指。
老龙卧颓波，秀木森嶷峙。
堆螺沃黛山，泻玉𪭢金水。
上人一锡拄，心寂倦他徙。
我亦希子文，仕已忘愠喜。
时来语道要，中立旁不倚。
而君乐幻空，说定不说止。
永怀先觉人，愧发汗流泚。
彝伦出笔削，一是无彼此。
修程不自勉，九十半百里。
相彼齅世芬，所向辄摇弭。
未知吾相马，异质遗毛齿。
更须求真龙，万古资一洗。

久矣心灰形槁木，有烂锦衾谁与独。
殷勤调护得繁枝，抹黛施朱尽凡俗。
池上靓妆开晓镜，露晞娇润离汤谷。
佳人得意矜绝代，陋彼牵萝补茅屋。
真赏幸逢尊有酒，清玩可使食无肉。
十眉仿佛画难亲，百匝徘徊看未足。
两旬绿秀承红嫩，一日篱槿何能淑。
朝来但觉花照眼，夜去不梦松生腹。
休夸艳杏荫白鷼，漫说夭桃夹疏竹。
固知尤物人共爱，也使先生动心目。
老坡有咏记江城，少陵无句惭巴蜀。
顾我荒词陪绝唱，何异斥鷃追黄鹄。
夜来风雨太豪横，惆怅遥峰萦度曲。
不如却赋黑牡丹，寄语孔翠防抵触。

诛茅自结林中屋，林密先删百竿竹。
南山献状漏南亭，北路行歌喧北曲。
谁知江海蔡中郎，岁晚栖栖泊岭阳。
未有浄名方丈室，小斋聊寄锦江航。
劝君须学逃名隠，题揭徒然绚黛粉。
请看郑圃四十年，妙在不知而不愠。
我今亦住茅竹间，身世浑如系缆船。
空洞之中何所有，圣门勋业浩无边。
此君且伴幽人趣，时来岂不茅连茹。
瓶罍果醉两三人，会约伊渠杖藜去。

仰止春风泼黛山，亦应秋色两难攀。
祗嫌痼疾烟霞上，且爱陶镕水石间。

欲濯冠缨尘垢侵，梁亭横占一源深。
碧纱演漾苍鱼色，黛白因依翠木阴。
疏沼岂惟三凤饮，买山初听一龙吟。
请君莫惜来游屡，耆旧风流尚可寻。

栽花为事业，种秫是谋猷。
不羡两蜗角，从教双鬓秋。
登楼山抹黛，垂钓水澄眸。
此乐应谁侣，雩风昔从游。

文经武纬致尊荣，功德崇高不可名。
草檄预闻全国势，按图行见复都城。
衮衣三总郊丘礼，黛耜初亲帝藉耕。
过眼蓬莱几清浅，凝神治道自长生。

曾见芳英上舞裙，缘何此地寄轮囷。
烟滋黛叶千条困，露裂星房百子匀。
未羡扶南收作酿，曾经骑省赋为珍。
须知博望来时晚，莫促幽芳趁暮春。

魏王堤暗雨垂垂，还似春残欲别时。
传语西风且停待，黛残黄浅不禁吹。

山如出茧眉，溪似萦风带。
雅意乐溪山，安用携粉黛。
烟云无定姿，姝丽有真态。
谢公经世心，遇物何显晦。
钟鼎与山林，生处初一槩。
均令四海间，如我常安泰。
临难无喜惧，与人共忧爱。
百年但影殂，千载犹心在。
风流不可追，超然八荒外。

春浓已伴客愁浓，门掩雨余江上峰。
莫道夕阳无一事，远颦眉黛更千重。

乞与空斋伴我闲，风霜谙尽各苍颜。
不妨黛色凌云干，蟠屈生绡寻尺间。

天宇修眉浮太华，晚晴浓绿新如画。
何似文君蹙远山，秀色可餐清更雅。
人知泼黛青孱颜，共喜眉宇修弯环。
不知是中石蕴玉，遂能发彩惊尘寰。
美人美人隔秋水，娟娟静淑金闺里。
其人如玉德满身，笑杀西湖比西子。
杜陵破帽随金鞍，心醉归来空掩关。
不须更问许玉斧，二十四山如髻鬟。

千里还经赤地连，老农作苦也堪怜。
来牟不复歌丰岁，荞麦犹能救歉年。
山色浅深秋泼黛，田毛上下晓披绵。
天公莫遣霜如雪，赤子嗷嗷要解悬。

东略扶桑还挂席，朔雪颠风经赤壁。
欲呼龙伯出珠宫，戏上君山吹玉笛。
仙人未熟长生酒，故遣玄冰冻湖口。
洞庭千里一镜中，烟鬟黛抹空回首。
丹经素书旧岩丘，长歌归去吾不留。
他年酒熟当劝客，鹤使相寻缙云侧。

久思庐山游，忽至左蠡曲。
倚船初一望，秀色溢我目。
百里堆翠黛，千峰矗寒玉。
阴云知我来，收敛入山腹。
须臾变光景，尽出一山绿。
宛如几案间，青铜铸岩谷。
又如墙壁上，古画挂图轴。
水光晚苍茫，风气秋肃穆。
明朝南康岸，舣棹陟山麓。
欢喜不自持，一杯醉醽醁。

物物俱有情，情尤锺我辈。
况复病且衰，白发不相贷。
今日送残春，倍觉生感慨。
正恐明年春，此身不复在。
忆昔少年时，逢春便倾盖。
五十六年中，相亲复相爱。
春虽自天来，祇在花丛内。
常忧地不宽，栽花容有碍。
买山敢论钱，惟恐力不逮。
花开即欲看，花好还须戴。
诗必为花吟，酒必与花对。
醉则卧花间，岂事形骸外。
醒复绕花行，视之过粉黛。
从人笑我狂，我作童儿态。
自云尽此身，与春长相会。
人事苦相争，花谢春亦退。
我欲苦留春，春去不少待。
为春搅离肠，寝食俱忘废。
悲来不可禁，未免歌慷慨。
我当保余龄，相见犹可再。
若或径溘然，遂成永分背。
愿春略踌躇，一樽容我酹。

晚上危亭顾四隅，小松环绕几千株。
他年黛色侵天去，应记栽时是老夫。

晚上危亭景色饶，眼中突兀是凌歊。
三千粉黛知何许，祇有江山锁寂寥。

夹道乔松几度春，青青黛色四时新。
当时若尽荒郊种，万顷清阴更可人。

山远谁怜眉黛愁，水明遥忆眼波秋。
久抛大白犹闲事，却对短檠真拙谋。
楚佩纫香尘未暗，巫云赋梦语多浮。
扊扅政恐闺人怨，曾效当年拥髻不。

归涂检点物华非，黛色随风上柳枝。
扑扑晴香恋芳草，却疑春去未多时。

烟岚染秋黛，潺潺迳大空。
平畴藉光及，比屋饶千锺。

出郭乘清兴，扁舟一迅风。
山光真黛比，水色与天同。
宿鹭班班白，寒枫处处红。
谁知吾胜槩，名冠甬勾东。

渭水亭亭柳，春柔可绾衣。
烟添染黛色，风束舞腰围。
对影同心在，攀条解赐归。
行人系不住，结绶上王畿。

隠隠双娥翠黛攒，半遮团扇下云端。
背人不语为何事，娇怯应嫌众目看。

妇欲事舅姑，先当和叔妹。
叔妹不我和，舅姑生怨憝。
伯叔贵依义，崇恩胡可废。
晨昏同问安，致敬敛身退。
语笑不妄发，正色绝冶态。
夜行必以烛，相遇毋盼睐。
女妹贵亲昵，唯当尽恩爱。
椸枷混衣裳，妆奁同粉黛。
威仪俾娴习，纫缝勤教诲。
其间有过差，识性须忍耐。
伯叔各生子，嬉戏鱼同队。
切勿分彼己，爱犹我儿辈。
姊妹或归宁，亲戚无阻碍。
童稚既抚存，仆妾亦下逮。
彼于父母前，岂不知欣戴。
遂使高堂言，吾子得贤配。
推此厚族党，睦姻居外内。
心期在阴德，施惠每韬晦。
丧葬乏资财，男女未婚对。
称家之有无，彼必怀感佩。
岁时馈壶浆，燕享盍簪玳。
贫富与贵贱，待之宜一槩。
猗欤行此行，妇德无瑕颣。
万口并一谈，可贻彤管载。

黼座天临粉黛中，苑前过马貌惟恭。
那知漠北休屠子，前古由余可比踪。

兼金必贵双，玨玉不独只。
嫣然彼丛生，佳处亦求匹。
沙寒水成练，雪洞山立壁。
春回小洛阳，淑气自融液。
主人似维摩，拈花许入室。
不碍清浄眼，粉黛眩青赤。
联香飒轻吹，并影旭朝日。
有如猗兰心，相同不相敌。
偶来饮此酒，对花情有激。
试哦常棣章，反经道如一。

海水际天水，海山蔚空青。
万里供远目，随处来户庭。
庭中森紫翠，户内含虚明。
澄波汲引入，螺黛叠甃成。
空光集云气，岑碧延日星。
逍遥等一物，大小随所经。
高霞渺三韩，众水涵四溟。
仙驭来何迟，上天跨鲲鲸。
用意敢自隘，万虑凝秋清。
夙缘有悟契，矫首鸿鹄征。

涪川胜处城之西，万松直上王家池。
池心有亭无四壁，五月菡萏生沦漪。
向来城中望山上，但见一抹深黛眉。
却从山中望诸处，云雾平野光参差。
飞鸿群往山数点，阵马万匹江东驰。
眼前景物费酬答，中有隠几无言师。
题诗他日要人识，君家有叔良不痴。

新挑锦字书，倒指岁月远。
愁眉要深黛，灯花已堪剪。

十日五日愁良工，白团扇子月面同。
一螺黛墨洞房手，为君小笔开眉峰。

凉风惬人如故旧，客燕残蝉度清昼。
摇落三秋楚泽悲，相思一夜东阳瘦。
愁连黛入眉山重，犹忆去年和泪送。
鱼沉雁断消息稀，频来惟有清宵梦。

吾生会如寄，俯仰岁月荒。
安得无尽境，寓乐穷时觞。
朅来古城隅，露坐荫石床。
皎皎月在野，山光映低昂。
诸公饮文字，歌黛何由将。
环客者谁欤，青青在吾傍。
此君有令质，简洁韵自长。
一扫尘土想，化作冰雪肠。
岁寒知几何，众木谁能霜。
独此抱身正，有耻逾平当。
高度竟凛凛，不以外物攘。
此会定清真，此怀为君忘。

墙外遥峰列黛眉，堂开尚友好栖迟。
且栽筠筿成千个，与管烟霞当一司。

湖山蓝黛青，湖水琉璃碧。
我时湖边游，山水正秋色。
诗翁偶乘兴，来作湖边客。
谈锋两初交，意气已相得。
诗坛予与盟，文会公为伯。
豪词肆滂沛，淡语入幽寂。
心匠巧雕斵，物态穷搜觅。
壮哉五言城，卓尔万仞壁。
初疑公肠胃，百怪所窟宅。
吐气干云霄，宜欲鬭霹雳。
妙夺解牛术，奏刀声砉剨。
我才寸莛微，洪锺讵能击。
又如鸣蟋蟀，啾然和金石。
未窥学藩篱，敢语讨奥赜。
缪为马慕韩，浪作赤效白。
奖拔非所蒙，猖狂固宜责。
新篇又拜嘉，开缄光艳射。
藏之比明珠，长使夜照席。
惜哉不遇时，岂为臧仓隔。
儒冠五十年，世路疲行役。
操矛赴文场，战艺辄败北。
书剑两无成，泥涂困踪迹。
龙钟似东野，穷愁揽怀臆。
空吟三百篇，高视古无敌。
霜风剪林木，黄叶满泽国。
我思公不见，羸马未能策。
恨无神仙术，安得生两翼。
因召管城颖，免冠加拂拭。
书帛寄征鸿，心目两俱极。

处士何须种七松，賸栽海上绿髯龙。
灵根频灌苍如玉，黛色初抽软似茸。
蘸水小山形凿凿，引年昌{蜀欠}节重重。
道人分得岁寒种，一洗梅溪憔悴容。

畴昔相知似弟昆，那知半世死生分。
无缘更饮杯中物，想见能修地下文。
有愧乘车葬元伯，仅同解劔吊徐君。
他年黛色参天处，是子会稽山下坟。

十里湖山翠黛横，两溪寒玉鬬琮琤。
路从飞鸟上头过，人在白云高处行。
岩下行田谢康乐，洞中辟谷李先生。
凭栏不瞰人间世，转觉此心名利轻。

落日西风照楚关，断魂残魄吊衰颜。
自从鸿鹄分飞后，无复鸳鸯并枕间。
腕玉瘦宽金缕袖，鬓蝉慵掠翠云鬟。
秋天冬暮风雪寒，对镜懒把金蝉簇。
梦魂夜夜到君边，觉来寂寞鸳衾独。
此时行坐闲纱窗，忍泪含情眉黛蹙。
古人惜别日三秋，不知君去几多宿。
山高水阔三千里，名利使人复尔耳。
昔年曾拨伯牙弦，未遇知音莫怨天。
去年又奏相如赋，汉殿依前还不遇。
时人不知双字讹，平川倏忽风波起。
当时南宫报罢音，教妾沉吟杵中心。
为君滴下红粉泪，红罗帐里湿鸳衾。
愤愤调琴蝉鹊噪，默默吟诗怨桂林。
千调万拨不成曲，争奈胸中气相掬。
千思万想不成诗，心如死灰谁得知。
料得君心当此际，事国繁华闲田地。
朝朝暮暮望君归，日在东隅月在西。
碧落翩翩飞雁过，青山切切子规啼。
望尽一月复一月，不见音容寸肠结。
又闻君自河东来，夜夜不教红烛灭。
鸡鸣犬唳侧耳听，寂寂不闻车马音。
自此知君无定止，一片情怀冷如水。
既无黄耳寄家书，也合随时寄雁鱼。
日月逡巡又一年，何事归期竟杳然。
鲛绡裛遍相思泪，眉黛无心画远山。

落日西风照楚关，断魂残魄吊衰颜。
自从鸿鹄分飞后，无复鸳鸯并枕间。
腕玉瘦宽金缕袖，鬓蝉慵掠翠云鬟。
秋天冬暮风雪寒，对镜懒把金蝉簇。
梦魂夜夜到君边，觉来寂寞鸳衾独。
此时行坐闲纱窗，忍泪含情眉黛蹙。
古人惜别日三秋，不知君去几多宿。
山高水阔三千里，名利使人复尔耳。
昔年曾拨伯牙弦，未遇知音莫怨天。
去年又奏相如赋，汉殿依前还不遇。
时人不知双字讹，平川倏忽风波起。
当时南宫报罢音，教妾沉吟杵中心。
为君滴下红粉泪，红罗帐里湿鸳衾。
愤愤调琴蝉鹊噪，默默吟诗怨桂林。
千调万拨不成曲，争奈胸中气相掬。
千思万想不成诗，心如死灰谁得知。
料得君心当此际，事国繁华闲田地。
朝朝暮暮望君归，日在东隅月在西。
碧落翩翩飞雁过，青山切切子规啼。
望尽一月复一月，不见音容寸肠结。
又闻君自河东来，夜夜不教红烛灭。
鸡鸣犬唳侧耳听，寂寂不闻车马音。
自此知君无定止，一片情怀冷如水。
既无黄耳寄家书，也合随时寄雁鱼。
日月逡巡又一年，何事归期竟杳然。
鲛绡裛遍相思泪，眉黛无心画远山。

罗汉岭头罗汉树，开辟余工所钟聚。
百围直上摩紫霄，铁剥犀空自无蠹。
积年魔怪不敢栖，暂过鸾凰却回顾。
初晴偃干碍云霓，欲雨蟠根起烟雾。
声回浪吼东海鲸，影落云侵石桥路。
气陵太古化儿惊，势压群材梓人惧。
阳开阴闭资指南，地弼天承赖撑拄。
凡斤俗斧远遁逃，黛色苍皮未须疏。
岩灵树异如相语，杰叶豪柯翠云覆。
冰霜坐阅无古今，合抱云仍仰雄据。
岂同涧梓与壑柟，未历千年随草腐。
我来骇识天下奇，斗酒浇之共轩翥。
行人莫拟明堂柱，险径无来万牛处。
盛时要用真栋梁，宜使巇危可平骛。
指呼刊凿动六丁，匠氏仍烦修月户。
辅隆广厦蔽苍生，何止增华万年趣。
悬崖黯惨阴风吐，振谷徘徊忽号怒。
纤梢啸舞山雨来，石走雷轰鬼神怖。
未容造次搜奇句，五百尊师所呵护。

偶向树中见，知从水际生。
叶翻寒不定，云去意无成。
乱石流泉影，空山落子声。
当年眉黛在，定见可怜情。

阅遍平川至山足，投鞭下马缘山腹。
古柏屹如苍龙起，绝磴盘作长蛇曲。
气力已惫意未歇，市声不到境尤肃。
款门径谒紫金像，邃殿苒苒来香馥。
褰衣却上清虚阁，丛林障我千里目。
嘉名大榜起何人，来者先自叹烦促。
时于缺罅见一一，烟江黛嶂堆青绿。
先人昔此断还往，三年学古忘幽独。
当时诗板今无在，只余石刻记经轴。
拂尘再诵心欲折，世态万变流光速。
我方投迹随喧哄，文字堆床未尽读。
山中宴坐亦所愿，那得宽闲继前躅。
留连两日同僧饭，更念重来几凉燠。
作诗强写无穷悲，天风为我号寒木。

引泉浇药圃，编竹护花科。
顿喜高风在，仍闻密义多。
四山围翠黛，一水缭青罗。
谁谓幽师死，来看窣堵波。

欲细腰围强忍饥，早知作计太憨痴。
从今百斛收螺黛，学取风流半额眉。

山花弄春妍，紫雾巧映带。
凝羞香乍吐，颦蹙有余态。
芍药畏阳艳，愁红争敛黛。
幽姿小嫣然，已复倾下蔡。

正色巧遮藏，天香清可带。
若为忍一噱，耻效嬛薄态。
奴红春事退，绝意矜粉黛。
质素本任真，藻棁鄙居蔡。

花开哂群芳，叶密相映带。
根移下岩谷，本无尘俗态。
紫萼半含羞，翻嫌污香黛。
我欲谱此花，法书今乏蔡。

一篙寒碧碎鳞鳞，数尺孤舟仅著身。
江水煮鱼还地脉，瓦盆盛酒见天真。
颇容老子赊闲日，聊与青山作主人。
不用樽前罗粉黛，远峰元解作眉颦。

巫山一何高，晓雨发黛青。
痴儿休作髻鬟看，浪起矛{卓戈}生心兵。

薄妆自叙老深宫，一曲悲歌听不终。
黑发尚沾梁苑雪，素衣还带上林风。
残春柳叶萧条绿，破国桃花冷落红。
收拾琵琶蹙眉黛，教人同在泪痕中。

薄薄轻寒作许阴，村村花柳为谁新。
良辰欣见百五日，冠者仍余五六人。
冷雨凄风连午夜，飞花流水一年春。
窥园未阻江东兴，陌上应多翠黛颦。

前山疑抹黛，多稼欲成黳。
水满蛙登岸，桥危马蹙蹄。
风高帆腹壮，雨霁月眉低。
杖屦投村舍，儿童指旧题。

十年梦不到丘壑，清坐喜看寒瘦姿。
玉立一峰森黛色，虬蟠九节漾风漪。
涓涓月露欲生处，漠漠溪云未散时。
却笑轻狂桃李眼，臞仙风韵不能窥。

荒山为城溪作壕，风鼓巨木声翻涛。
鸱枭乘屋弹不去，狐狸欺人怒竖毛。
雨来红鹤更可恶，争巢一似婴儿号。
城孤屋老草木茂，正坐人少此辈豪。
急呼五百具畚锸，欲掀窟穴穷腥臊。
忽然语罢却自笑，残年何至与汝鏖。
浣花江色绿如黛，春波灔灔浮轻舠。
行当系缆柳阴下，仰听莺语倾香醪。

散人无俗事，日日山中行。
今朝中溪寺，妙绝不可名。
幽处万木合，忽然千顷平。
绿黛染晴嶂，白云如玉城。
岩花劝小酌，天风吹独醒。
虽无九皋鹤，奇哉此松声。
我如折翼鹏，回尽九万程。
脱履掷拄杖，于此饯余生。

儿童莫笑是陈人，湖海春回发兴新。
雷动风行惊蛰戸，天开地辟转鸿钧。
鳞鳞江色涨石黛，袅袅柳丝揺麹尘。
欲上兰亭却回棹，笑谈终觉愧清真。

暮山青尚浅，晓山如黛染。
开窗望海山，天清雾方敛。
向来六月中，黑云齐如截。
苍龙下曵尾，卷雨洒炎热。
造物信老手，忽作万里秋。
刻削此孤峭，巉然消客愁。
岂无一布帆，寄我浩荡意。
会当驾长风，清啸遗世事。

地僻元无俗客来，蓬门只欲为君开。
山横翠黛供诗本，麦卷黄云足酒材。

南山如黛照朱扉，地接官居到亦稀。
寒蝶徘徊掠衰草，孤花闲淡弄斜晖。
荒城歌舞难娱客，休日文书且解围。
犹胜去年穷巷底，卧闻砧杵念秋衣。

昔是波底沙，今为陌上尘。
曾闻清泠混金屑，谁谓飘扬逐路人。
悠悠万物难自保，朝看秾华暮衰老。
须知铅黛不足论，何必芳心竞春草。
草有再三荣，颜无一定好。
曩恩宁重持，徒能乱怀抱。

俛作程乡尉，折腰还自甘。
卞峰晴照黛，霅水晓澄蓝。
葑上春田辟，芦中走吏参。
到时蘋叶长，柳恽在江南。

去年我丧子与妻，君闻我悲尝俛眉。
今年我闻君丧女，野岸孤坐还增思。
思君平昔怜此女，戏弄膝下无不宜。
昨来稍长应慧黠，想能学母粉黛施。
几多恩爱付涕泪，洒作秋雨随风吹。
风吹北来霑我袂，哀乐相恤唯己知。
自古寿夭不可诘，天高杳杳谁主之。
以道为任自可遣，目前况有宁馨儿。

予生多不偶，事事相与背。
适从平川役，乃遇河决溃。
舟胶在中野，寸步使心痗。
谁知赤县尹，勤恤每外内。
文符饬亭长，寇盗虞鼠辈。
仍能馈餠饵，童稚仰所赍。
今又置酒壶，惠问亦已再。
令我清夜饮，是夕值月晦。
独酌效谪仙，而复无影对。
如何亡情游，似亦有世态。
家人诚可同，况我昨丧配。
虽曰预朝裾，左右无粉黛。
兀然唯书史，旧学厌琐碎。
欲探文字工，下笔语多碍。
却思君西斋，新治虚可爱。
燕坐禽鸟寂，吟哦簿书退。
此乐吾未如，区区劳覆载。

昔遇风雪时，孤舟泊吴埭。
江潮未应浦，尽室坐相对。
行庖得海物，咸酸何琐碎。
久作北州人，食此欣已再。
是时值新岁，庆拜乃唯内。
草率具盘餐，约略施粉黛。
举杯更献酬，各尔祝鲐背。
咀橘齿病酸，目已惊老态。
岂意未几年，中路苦失配。
嘉辰众所喜，悲泪我何耐。
曩欢今已哀，日月不可赖。
前视四十春，空期此身在。
世事都厌闻，读书未忍退。
过目虽已忘，宁舍心久爱。
何当往京口，竹里翦荒秽。
行歌乐暮节，薪菽甘自刈。

春色初回杜若洲，佳人又典鹔鹴裘。
八千里外狂渔父，五百年前旧酒楼。
渡口远山颦翠黛，天边新月挂琼钩。
回头笑向红尘说，也有闲愁到此不。

山光染黛朝如湿，川气镕银暮不收。
诗料满前谁领略，时时来倚水邉楼。

海如黛色深，浪作雪点溅。
数峰黄金山，巉绝出水面。
此非想与因，了了目中见。
何时真往游，浮世付掣电。

玉姝眉黛翠连娟，弄翰闲题小碧笺。
人世愁多无着处，故应分与蕊宫仙。

麹尘柳色正遮门，石黛江流曲抱村。
小院春光方盎盎，远山雨气又昏昏。
傍檐林鸟惊幽梦，极目烟芜卷烧痕。
只道余寒尚如许，不知生意满乾坤。

东冈夭矫两苍龙，千尺蟠空黛色浓。
六十余年松若此，谁知我更老于松。

吾才如蹇人，何许逐奔马。
吾文如丑女，惟藉粉黛假。
向来已归休，毕志向林下。
块然一愚公，初不系用舍。
国恩定难报，衰涕时一洒。
人本不胜天，岂复论众寡。

飞盖传呼入省门，依然残梦浣花村。
遥知最是伤心处，衫袂犹霑扫黛痕。

山色扫石黛，江流涨麹尘。
春晴不终日，老病动经旬。
竹密有啼鸟，村深多醉人。
东阡与南陌，处处寄闲身。

天暑正三伏，雨来俄九秋。
寒声入檐户，爽气袭巾褠。
山色凝深黛，溪流战怒虬。
身轻更何苦，处处可闲游。

齿豁从教道字讹，负薪陌上且行歌。
古人亦自逢时少，吾辈何疑忤俗多。
山扫黛痕如尚湿，湖开镜面似新磨。
亦知大有掀髯处，无奈西流白日何。

汀月生眉黛，溪梅试额妆。
幽闺元不出，莫道嫁彭郎。

我识康庐面，亦抚终南背。
平生爱山心，于此可无悔。
晚归古会稽，开门与山对。
奇峰绾髻鬟，横岭扫眉黛。
岂亦念孤愁，一日变万态。
风月娱朝夕，云烟阅明晦。
一洗故乡悲，更益吾庐爱。
东偏得山多，寝食鲜不在。
宁无度世人，谈笑见英概。
御风倘可留，为我倾玉瀣。

路入高淳麦更深，草泥霑润马骎骎。
雨归陇首云凝黛，日漏山腰石渗金。
老柳不春花自蔓，古祠无壁树空阴。
一箪定属前村店，衮衮炊烟起竹林。

冻云埋山天冥蒙，北风无情雪塞空。
道傍人稀鸟飞绝，问君东游何匆匆。
君言薄官淡无味，免俗未能聊复尔。
我评兹事一鸿毛，因行且看佳山水。
陵阳楼阁压高城，烟屏百叠双流横。
姑孰江亭更奇绝，浓黛两抹长眉青。
山形成龙复成虎，六代遗踪供吊古。
大荒莽苍江水黄，两涘风烟眇吴楚。
却浮一苇下长川，浮玉低昂波聒天。
梁溪南岸小停橹，一酌人间第二泉。
阊门峨峨过吾国，姑苏临波照金碧。
太湖三万六千顷，上有垂虹跨南极。
我家越相尚神游，试从烟浪访扁舟。
问讯白鸥相记否，谓言久客不胜愁。
软红三尺长安道，九重城阙乾坤绕。
西湖山寺浙江楼，君昔曾游今更好。
故人客馆中天开，非君谁上黄金台。
挽著天衢五云上，却望江湖如梦回。
万境何如一丘壑，几时定解冠裳缚。
幔亭山下桂丛深，清社向来都寂莫。

转午闻鸡日正长，小亭方丈纳空光。
绿阴一雨浓如黛，何处风来百种香。

渥丹枫凋零，浓黛柏幽独。
畦稻晚已黄，陂草秋重绿。
平远一横看，浩荡供醉目。
落帆金碧溪，嘶马锦绣谷。
世界真庄严，造物极不俗。
向非来远游，那有此奇瞩。

休沐辰良不待晴，径称闲客此闲行。
春衫欺雨任教冷，病眼得山元自明。
抹黛浓岚围坐晚，揉蓝新渌没篙清。
栖鸦未到催归去，想被东风笑薄情。

已将山色染眉黛，更挽江波添酒罍。
珍重江山劝人醉，笑人驱马惺惺回。

沈沈黛色浓，糁糁金沙绚。
却笑宣州房，竞作红妆面。

燕马易画，吴牛难图。
马骨隠细牛骨麤，马毛厚密牛毛疏。
麤疏必辨别，细密多模胡。
乃知戴嵩笔，能出韩干徒。
干马精神在缰勒，嵩牛怒鬭无牵拘。
昨日何家观小轴，绢虽破烂色不渝。
二头相觞角竞掎，前脚如跪后脚舒。
尾株榻直脊膂蹙，筋力写尽蹄腕殊。
一胜一败又苦似，胜者很逐败者趋。
卷穷赤印置小字，置字乃是陶尚书。
尚书国初人，爱画收几厨。
买时不惜金与帛，帛载牛车钱载馿。
后世儿孙不能保，卖人穷市无须臾。
凡目矜新不重故，千钱酬直皆笑愚。
四牛遂为何氏有，装背入眼天下无。
坐中吾侪趣已异，又喜玄女传兵符。
此本实称阎令画，下笔简细容颜姝。
三人鬼状一牛首，八女二十美丈夫。
黄帝中间荫葩盖，霞扇错玳旌拥朱。
冠服难知岁月远，但见仪卫森清都。
复观鹿台独夫受，妲己不笑何由娱。
酒池肉林骑行炙，剖心斮胫堪悲吁。
数幅吴王宴西子，彩舟张乐当姑苏。
宫娥数百簇高下，鬒髻一一红芙蕖。
黛峰细浪得平远，前对洞庭傍太湖。
商纣夫差可垂诫，历世传玩参盘盂。
雕鹰草木不足记，特咏此事心何如。

风驱暴雨来，雷声出云背。
若决千仞溪，追奔下天铠。
堂堂亚夫军，吴楚不足碎。
旱气沃原田，烦蒸洗阛阓。
深料生注射，聚沫犹壅碍。
青葱草树鲜，断殁虹霓在。
向晚留霁晖，天容染新黛。

暮宿溪边小粉村，一峰如笔正当门。
看来山色元无粉，拂杀浓蓝浅黛痕。

牛头定何向，牛尾定何指。
我不炙汝心，我不穿汝鼻。
如何不许见全牛，雾隠云藏若相避。
行行上牛背，上下三十里。
一雨生新泥，寸步不自致。
胡不去作牵牛星，渴饮银河天上水。
胡不去作帝藉牛，天田春风牵黛耜。
却来蛮村天尽头，塞路长遣行人愁。
夕阳芳草只依旧，瘦牛何苦年年瘦。

诗人自古例迁谪，苏李夜郎并惠州。
人言造物困嘲弄，故遣各捉一处囚。
不知天公爱佳句，曲与诗人为地头。
诗人眼底高四海，万象不足供诗愁。
帝将湖海赐汤沐，仅仅可以当冥搜。
却令玉堂挥翰手，为提椽笔判罗浮。
罗浮山色浓泼黛，丰湖水光先得秋。
东坡日与群仙游，朝发昆阆夕不周。
云冠霞佩照宇宙，金章玉句鸣天球。
但登诗坛将骚雅，底用蚁穴封王侯。
元符诸贤下石者，祗与千载掩鼻羞。
我来剥啄王粲宅，鹤峰无恙江空流。
安知先生百岁后，不来弄月白蘋洲。
无人挽住乞一句，犹道雪乳冰湍不。
当年醉里题壁处，六丁已遣雷电收。
独遗无邪四个字，鸾飘凤泊蟠银钩。
如今亦无合江楼，嘉祐破寺风飕飕。

半浓黛汁点遥林，微淡铅膏抹暮云。
似白如青都不是，淮南弄色五湖春。

新雨丰今岁，初晴屏积阴。
猛收千疋练，微露一棱金。
天熨粉青嫩，山描愁黛深。
谁言残剩暑，卓午不相寻。

西岘山光照旧庐，北湖水色漾新居。
翠鬟夜欲凌波去，玉镜晨当扫黛初。
万壑千岩双不借，轻风细浪一夫须。
来书便当催诗雨，雪后灯前卷复舒。

清风迎衣襟，白云捧脚底。
飘然径上庐山头，谁道栖贤三十里。
乡禅引到狮子峰，旃檀喷出香雾浓。
此一瓣香为五老，一笑问我颜犹红。
右看南岳左东海，方丈祝融抹轻黛。
群仙遥劝九霞觞，金盘玉箸鲸鱼脍。
急呼清风与白云，送我更往会列真。
乡禅恐我忽飞去，挽着衣襟复留住。
下视落星石一拳，长江一线湖一涓。
醉掬玉渊亭下泉，磨作墨汁洒醉篇。

二梁双黛点东西，牛渚看来活底眉。
阿敞画时微失手，一眉高着一眉低。

岭南十月春渐回，妍暖先到前村梅。
问君何处识此妙，一枝冷艳随霜开。
长江凛凛欲崩岸，乃见好事多墙隈。
初疑渗漉入瘴雾，更恐寂寞埋烟煤。
微风不动暗香远，淡月入户空徘徊。
坐看粉黛化膻恶，岂但桃李成舆台。
我行万里厌穷独，疾病未已心先灰。
对此不觉三叹息，恐是转侧同南来。
异乡久处少意绪，破壁相对无根荄。
古来寒士每如此，一世埋没随蒿莱。
遁光藏德老不耀，肯与世俗相追陪。
轮囷离奇多见用，牺尊青黄木为灾。
含毫吮墨去颜色，况自不必须穿裁。
岁穷路远莫惆怅，此去保无蜂蝶猜。

车驰卒奔风雨过，粉白黛绿春事妍。
裙腰政佳酒仍美，那复有路到愁边。

已办香山铁石心，未妨富贵日侵寻。
荔枝黄压腰围重，琥珀红添盏晕深。
鸾镜黛眉无此画，雁行银甲有余音。
剩呼歌舞为君寿，道眼何曾外物侵。

恰恰鶑簧百啭齐，提壶仍劝醉芳蹊。
曲尘弄日腰肢弱，翠黛凝颦眉妩低。
泉石似寻天竺寺，渔舟引入武陵溪。
少年簇马观游女，勒住金衔不放嘶。

风雨连朝忽转晴，天还着意作清明。
簿书共了公家事，尊酒聊酬我辈情。
花却余寒红尚瘦，柳融初日黛犹轻。
一年春事才如许，又作明朝祓禊行。

今代清时有巩兄，世间无处著才情。
洗干螺黛姿仍好，挽出鲸鱼意转平。
千古未吟渠忽到，傍人不解我先惊。
何如鏁著金銮殿，玉烛新调看凤鸣。

谁家丑新妇，临水久徘徊。
月印修眉妩，风传古曲哀。
晓妆无粉黛，春服有梅苔。
应恨周居士，逃秦更不回。

舣棹秦淮日，中秋万客船。
水门高夹岸，河道曲通廛。
港对青林直，洲横皓鹭鲜。
会怜桃渡檝，离惜柳亭鞭。
木志婵娟墓，香埋睥睨颠。
赏心飞观出，旌德旧题镌。
沙白寒笼月，波清暝宿烟。
酒家知是否，商妇唱依然。
儿病留三月，身闲近半年。
游山情亹亹，吊古笔翩翩。
寺觅清凉邃，堂窥德庆悬。
雉墉寻古址，虎踞出层巅。
处峻生堪戮，袁刘死合甄。
山腰舟万竹，峰顶上千川。
楚甸前开辟，吴山后接连。
似垣环泰一，如阵拥中权。
江触崖根转，潮冲石角旋。
莫愁迷系艇，王濬罢扬旃。
离殿逃唐暑，精蓝变竺干。
虽知悲李主，未免佞金仙。
兑野情方倦，春墟兴已遄。
门经白下过，沟傍冶亭沿。
旧驿分携处，新园欲饯边。
路趋锺阜近，人畏谷灵专。
轩冕吾无欲，文移汝勿儇。
半山悲故相，晚岁悦空诠。
零落逢诗板，荒寒见采椽。
骑馿当独往，挟册想深研。
僧刻前朝诏，农耕遶舍田。
争堆犹在眼，说字已成筌。
后嶂当胸阔，中峰覆顶圆。
披山安万柱，聚衲演三元。
突兀留髠塔，炜煌志老筵。
齐梁陈继踵，刀尺拂随肩。
木末幽轩缀，云间小径穿。
定林庵莽苍，功德水潺湲。
洗砚池涵月，栽松干拂天。
摇摇支败屋，草草订遗篇。
坛祀阳郊僣，岩居少海偏。
未穷山背屐，已迫日西鞯。
朔易需明旦，周遭了胜缘。
鸡笼残兀兀，玄武断涓涓。
阅士常于此，倾城每往焉。
因高营玉帐，就下列金鋋。
忆昨南朝盛，开湖后苑妍。
泛舟崇䜩席，应诏想英躔。
牲酒丛祠渎，香灯佛屋虔。
草堂钟呗肃，兰籍鼓箫阗。
蒋尉官为帝，周儒宅化禅。
神兵功易诳，俗驾耻难湔。
南陌开朱阙，三桥跨碧涟。
观台夸凤翥，讲席伟牛牵。
李白愁难解，萧延蔽莫蠲。
浮云迷帝所，花雨眩胡袄。
朱雀波声小，乌衣草色蔫。
讵询华屋础，谁见大航舷。
郁郁长干迥，岧岧崒堵骞。
芳峦青宛宛，香迳绿芊芊。
秀水横塘外，平池曲槛前。
一春来士女，千两拥辎𫐌。
郭内清溪好，州东旧迹传。
名园花隠映，甲第锦蝉联。
门巷喧车马，楼台沸管弦。
若非江令出，即是褚公还。
绮院摧荒圃，瑶池逗浅溅。
空余杨袅袅，时有芰娟娟。
新阁虚堪爱，危桥净可怜。
花残思战栅，神遇想灵渊。
步月逢娇魄，弹霜引腻咽。
金簪花恍惚，银碗意微绵。
复有陈宫井，深依北垒堧。
哀声啼断绠，辱色玷清泉。
栏石文虽暗，亭碑义更宣。
桐雕疑陨黛，花坠忆飘钿。
狎客谣琼树，姀嫔踏宝莲。
自矜鱼目比，宁悟鹊毛填。
珠玉施窗带，沉檀制屋櫋。
鬼工三阁就，神器一朝捐。
证圣无存瓦，台城绝断砖。
永为前鉴渴，长使后车悛。
右转遵琳馆，西郛记冶埏。
谁知黄土贵，下有玉人眠。
事变明高节，时艰别巨贤。
光华三卞死，磊落一门全。
俗爱风流久，人无操行坚。
忠肝甘虎口，孝骨委蛟涎。
子岫王公竁，寅冈将相阡。
麒麟纷杂遝，翁仲蔼蹁跹。
独美斯邱石，堪同信史编。
六朝多胜槩，孤冢孰争先。
我有耽幽癖，家无买墅钱。
随身凭拄杖，系脚赖行缠。
此地闻畴素，陪京冠幅员。
孙刘同相宅，王谢迭扶邅。
今岁知何幸，兹来得所便。
侵星赍糗饵，借力荷舆箯。
吟笑髭频断，登临颈屡延。
山川穷表里，善恶究芗膻。
愧匪诗三百，空成字一千。
更须无党注，还与郑玄笺。

宝珠簪珥，黛粉匀妆。
讨探赏玩，赋咏盈箱。
恼客云阴，愁人雨凉。

吴歌婉婉清如水，西风晓自阊门起。
双桡艇子采菱来，翠荇绿滨香十里。
芙蓉影落已知秋，溅湿罗衣眉黛愁。
回声荡桨入门去，明月家家秋水流。

霅霅前溪白，苍苍后岭巍。
人疑槎上客，星合蚌中晖。
影转阑干迥，杯行漏鼓稀。
只知夸粉黛，不向桂边归。

昔我从仲父，三年在河内。
春游丹水上，花木弄粉黛。
人夸走马来，尽眼看没背。
薄暮半醉归，插花红簇队。
使君今少年，时往劝耕耒。
安行过树下，野杏正破颣。
何不学山公，酩酊还倒载。
令人知使君，心胆不琐碎。
切莫惩妇翁，慷慨临并代。
一朝由谤谪，虽去民苦爱。
实计幸不幸，岂较进与退。
因书寄此怀，绳墨老且悔。

一从荆楚役，八数昏旦星。
剸裁有琐碎，觞咏无频仍。
世故未焚券，官曹方治经。
客或嗤臞儒，下亦安聋丞。
过日念知己，远方空旧朋。
持斧迺宗匠，歃血主文盟。
天瓢賸挹注，风翼困凌乘。
袖怜醉墨淄，眼为故交青。
招此穷乡吏，闯彼小玉京。
樽罍容吟噱，粉黛罗娉盈。
理窟领新得，诗瓢倾旧盛。
风前雕虎啸，秋后寒蛩鸣。
六花严坚阵，尺棰鏖罢兵。
是翁信奇伟，小子惭奉承。
攘善悖古训，躗言防天刑。
见推无异辞，君语吾未凭。

君家开宴为酴醾，竹声裂石弦辊雷。
我家芍药继如许，如解商量先后开。
深红妍白各媚妩，琼肌玉骨无纤埃。
日高未觉睡态足，风定亦送龙香来。
素艳压架頩欲雨，妆面卧丛羞未抬。
邢娥微服屏粉黛，众女望影惭莫陪。
真妃娇泥午酒困，红潮作晕回香腮。
春到陋邑好花少，郁郁高柳间古槐。
浓李浅桃不入眼，菖条杏叶何有哉。
喜如足音赏魏紫，愁寄驿使邀江梅。
残春索寞风絮乱，有此二物生庭隈。
维扬金腰可伯仲，闽南素馨但舆台。
倚烟娉盈复妖嫮，等闲力挽春光回。
东皇有情花有意，似欲我辈倒玉罍。
君家赏花我方病，忆花有恨空成堆。
我家花开病适愈，对花发兴知难裁。
簿领困人日作恶，玉山猛判花前颓。
及今乐事须秉烛，风狂雨横谁能猜。

亭亭碧山椒，依约凝黛立。
何年荡子妇，登此望行役。
君行断音信，妾恨无终极。
坚诚不磨灭，化作山上石。
烟悲复云惨，髣髴见精魄。
野花徒自好，江月为谁白。
亦知江南与江北，红楼无处无倾国。
妾身为石良不惜，君心为石那可得。

平昔金兰契，过逢意自饶。
乘闲无窘步，命笑有嘉招。
翠敛歌眉黛，红生醉颊潮。
归骖从惜夜，小待玉笙调。

翠扇红牙浅黛愁，梁尘飞下晚云留。
贯珠未竟金杯侧，却欠周郎一转头。

共扶翁媪看行轩，亦有娉婷立道边。
侵鬓黛眉唇浅注，铅珰匀莹茜裙鲜。

离群易兴怀，会面即忻对。
兹岂非人情，况复是吾辈。
稍稍不晤语，毣毣已心愦。
世态炎复凉，画事素先缋。
余子纷碔砆，良友抵珍琲。
仲方真小难，煮糜是所爱。
有作窥古淡，如女洗妆黛。
亦尝和宫征，惜不听环佩。
是举终当了，此事可使废。
转庵传分韵，容成忆同载。
肝胆徒轮囷，酬酢任瑕类。

斓斑红黛鬭芳塘，新妇鱼儿著底忙。
岂为长陵矜先后，不知濠上乐彷徉。
诗来解辨吾伊谬，我欲兼将胜负忘。
蚌鹬相持堪惜许，须知旁有谢三郎。

春风吹水生碧鳞，南坡花事日日新。
水流花出人间去，应有桃源迷路人。
四围山色染黛绿，夹道柳丝摇麹尘。
碧桃和露真含笑，海棠过雨犹横陈。
蜜脾未满蜂子闹，麦穗欲齐媒雉驯。
满堂金玉空为尔，不博斑衣膝下春。
我今家居奉慈母，长年直欲齐大椿。
每当淑景恣游览，白藤肩舆敷锦茵。
华发映花更萧爽，朱颜得酒能精神。
授柑政类潘骑省，举觞敢望周伯仁。
仙家日月虽不老，人生行乐须及辰。
张侯故是名家子，万里碧云看致身。
朅来吾县鸾栖棘，少年得禄说及亲。
洛滨侍从追前躅，喜君有此与我均。
花间不用锦步障，鶑蝶近前君勿嗔。
双缾姑饷千日寿，待戒园夫休厌频。

风前柳逞腰肢活，雨后山横眉黛长。
欲把西湖比西子，却成画餠诳空肠。

西来江水浮天远，卧看飞鸿入杳冥。
云过有山皆点点，潮回无地不青青。
风光浩荡连淮海，气象高寒近日星。
醉里不禁频极目，敔峰如黛涕先零。

大业繁华地，荒凉一梵宫。
烟云犹夙昔，粉黛已成空。
今古兴亡事，循环宇宙中。
知人与论世，端属在儒衷。

倾城误人身，嗟哉难具陈。
请君试侧耳，听妾歌其因。
妾初未筓学新妆，肌理玉雪眉黛长。
融怡窈袅销金裳，态浓意远夺目光。
当时见者心为狂，共谓绝代惊非常。
拟思昭阳奉君王，三千宠爱一身当。
宁知事大缪，嫁作荡子妇。
空闺独宿度芳华，蓬首乱鬓颜色朽。
四海十年不相闻，一朝归来新闲旧。
新闲旧，妾何有，摈妾不使侍箕帚。
佳人多命薄，是事君信否。
倾城误人身，古来唯有李夫人。
延年作歌帝所珍，贮之金屋荐华茵。
宠光杂遝疏弟昆，将死掩面留余恩。
千载不复见，言之涕沾巾。
倾城误人身，此曲哀怨何可听。

吾闻和阴阳，古人喻调鼎。
四时有节适，万类自纾窘。
神哉洪钧播，妙自元气涬。
寒暑递推迁，日月互光炯。
隆冬生流金，酷热启冰井。
由来积以渐，其究势莫竞。
沿流盍寻源，循踵良自宁。
天功果其全，人事或可请。
民咨思图易，牛喘戒用猛。
于焉贵调燮，持以济炎冷。
今年苦烦蒸，六月无息影。
晴曦煽赫赫，卒岁忧懔懔。
无何阴鸟鸣，恍若商羊骋。
浓云泼黛合，飞电与天等。
谁为投壶戏，多谢一笑肯。
疾雷正昼发，隠隠连夜永。
群龙挟雨飞，霶霈浃四境。
岂惟苏槁苗，已足润顽矿。
欢呼到田稚，扬泊乱池黾。
热恼变清凉，造化祇俄顷。
如痛乃遽定，若醉而倏醒。
人情竞欣欣，我寐独耿耿。
帝力今何知，谁其发深省。
古来禹稷志，要在饥溺拯。
行当岁有秋，岂但禾同颖。
群熙正待哺，一饱慰延颈。
恩斯宇宙均，泽可天地准。
怜渠诧祥瑞，得醉矜酩酊。
何人司调元，嗣岁愿多稔。
但令风雨时，谁复浪悲哂。

一雨洗残暑，初秋生嫩凉。
寸岑余黛绿，多稼已云黄。
早觉宦情薄，可能诗兴长。
空惭赋囊粟，持底报君王。

维舟桑落洲，十日风和雨。
雨余江波平，山横眉黛妩。
急呼黄帽郎，来扣灵真宇。
椒桂荐芳馨，鱼龙忽掀舞。
巨浪拍天浮，万叠震鼍鼓。
淮洲十里间，蜚檝不可渡。
三老前跪陈，珍贝非神予。
愿言点归装，勿为神所怒。
我生窭且贫，穷涂一羁旅。
照乘乏明珠，落霞有佳句。
稽首谢龙君，放我扁舟去。

高阁岧嶤对远山，雨余愁望不成欢。
拟将敛黛强消遣，却是幽思苦未阑。

扁舟昨夜过黄州，准拟篮舆作胜游。
卷地骇风回岸脚，扑天惊浪打船头。
一尊欲访东坡隠，两鬓难禁宋玉秋。
江上乱山云色重，却疑眉黛锁闲愁。

东郊绿暗已红稀，指准酴醾待我归。
细叶急随流水去，片心常望白云飞。
半规残日穿林薄，一带遥山抹黛微。
起舞高歌共春酌，凭栏无语欲忘机。

竹奴夏日凉，脚婆冬夜燠。
二物不同时，皆堪伴幽独。
自吾失伉俪，一纪谁与宿。
年高气血衰，日短天地肃。
鱼眼夜不瞑，鸡肤冻生粟。
伏枕屡展转，挟纩但拳曲。
脚婆当此时，贵重如金玉。
爨釜蟹眼生，汲之满皤腹。
暖气所熏蒸，羸躯任伸缩。
粉黛工取怜，自可荐衾褥。
岂不辟沍寒，而能动情欲。
不如此瓠壶，但可暖吾足。
貌丑不妩媚，坐稳无颠覆。
妄想何从生，黎明睡犹熟。

平生山水缘，所阅辄相偶。
寻幽半江浙，领擥如益友。
我闻姑孰下，二梁山对守。
两娥颦黛远，久落诗人手。
今行适未到，梦寐念殊久。
今朝古亭上，四望一无有。
风岚暝四合，云沙涨江口。
渺渺天际间，了不辨妍丑。
登临漫连日，所得竟何取。
嗟予山泽姿，林泉賸奔走。
岁晚忆蛾眉，欲见事还否。
人间遇不遇，难以智力诱。
坠楼人不见，举案情何厚。
何如对此山，远拂双眉柳。
风樯明日上，相期后牛首。
天浄楚江寒，黄昏一杯酒。

巫山磊块山林姿，一邱一壑贪成痴。
寸峰拳石瞥眼过，张皇攫觅惟忧迟。
东南佳山多秀丽，就中所欠雄与奇。
饱闻巫山冠巴峡，奇峰十二相参差。
昔年图画常一见，欲见此山无路之。
扁舟西溯上三峡，千岩万壑争追随。
终朝应接已不暇，心目洞骇俱忘疲。
蓦然钟鼓高唐上，峰峦二六排旌旗。
一峰霞彩迥在望，一峰展翠开屏帷。
无心出岫云吐色，偃盖平峦松并枝。
仙踪鹤驾羽衣近，坛石瑶台阊阖低。
白云一起凤皇下，清泉四合蛟龙嬉。
群峰角立变态异，一一大巧乾坤为。
外堪击拊试声律，中含造化分四时。
天下名山亦多矣，未有列岫奇如兹。
九华一景固天巧，惜与江流相背驰。
南北两峰喧众口，妆抹却恨同西施。
何如此峰无限好，行行列列临江湄。
烟云漠漠出寸碧，风雨时时横黛眉。
舟人渔子漫回首，骚士墨客劳支颐。
我来穿水入天去，貂裘章甫生尘缁。
昂头见此大奇特，跻攀不上空嗟嘻。
吾将欲访三岛登九嶷，上蓬莱道山之壁，绝泰华终南之嵋。
飞凫去舄啸沧海，却来巫峡温前诗。

妾生昭君村，国色少所逮。
固羞著红紫，亦懒傅粉黛。
少时姆教严，稍稍攻组绘。
针机参太玄，线道得三昧。
坐贫姑贸迁，不就村市侩。
朅去长安游，几入未央卖。
其如主市司，所好与妾背。
一金阳不酬，翻谓索价大。
永言妾所挟，未道美无对。
犹欺西蜀锦，岂数南海贝。
厥价诚不廉，其理独何怪。
况妾所索价，似亦非分外。
售否委自然，于妾无利害。
古女不上工，肯犯出阃戒。
追思妾初谋，轻发良独悔。
雅负倾城姿，来为倚市态。
人得贱视之，自是妾之罪。

伯牙家有焦尾琴，朱弦长挂窗壁阴。
出大都邑初何心，直为锺期旧知音。
玉轸调罢不自禁，声谐匏土革木金。
试弹一曲万籁喑，动荡南风鼓精祲。
长养余恩到鱼禽，齐娥赵女秋夜砧。
怨入离鸾别鹤声，转调忽落思归吟。
元亮归欤故丘林，粉黛候门玉差参。
卓氏心挑泪空淫，铁脚岂受魔女侵。
抚玩无弦喜不任，羲皇遗意弦外寻。
阿舒阿宣立森森，大孙倚膝小捉衿。
上百千寿酒再斟，烂醉欲眠不脱簪。
大槐宫里无升沉，醒浮烟浦登云岑。
高山流水吊古今，墨子从今突长黔。

势并江矶起，檐因佛屋高。
青罗一萦带，石黛四周遭。
谓我其留句，谁知老不豪。
𫏐来还亟去，岂亦病滔滔。

红紫矜春一梦空，绿阴青子竟匆匆。
那知黛色二千尺，况说苍髯十八翁。
万卷读书余旧习，百年种德待成功。
吾家相望牛鸣地，来往悬知亦许同。

画论形似已为非，牝牡那穷神骏姿。
莫向眼前寻尺度，要从物外极观窥。
山因雨雾青增黛，水为风纹绿起漪。
以是于梅觅佳处，故应偏爱月明时。

一溪屈曲几弯环，赢得金华四面看。
雨黛欲收晴翠滴，忽然云起又漫漫。

潇湘艮玉质，浅黛拂修眉。
倚竹无人问，碧云添一涯。

极目烟波远接天，红尘疏处结三椽。
不忧风景来朝没，只恐水云到晚连。
青黛山边飞白鹭，绿杨堤畔泊渔船。
悠然此地真堪乐，半是人间半是仙。

释越来妖艳，穷吴事俊游。
笑谈遗庙社，绘罽及山丘。
鹓宿离宫瓦，龙移别浦舟。
楯陈金制巧，床莹玉光浮。
破雨惊枫落，驰烟入虎流。
莼羹摘千里，荷盖拥长洲。
缓缓花开陌，弯弯月照州。
轻风香迳暖，微步屧廊幽。
红喜鲈堪切，黄嗔蟹不收。
池痕测朝夕，乡思属温柔。
祇顾山衔日，何知饵带钩。
味于重处减，心记捧时谋。
鲸鬣翻溟渤，金星犯斗牛。
六千君子锐，二八国人忧。
泰伯三称让，姑苏一战休。
共沉那有井，独坠苦无楼。
人去扁舟远，僧来野寺修。
宫乌今骇散，台鹿任鸣呦。
月为朱栏暗，山含翠黛愁。
烛残新别泪，泉咽旧歌喉。
一代仇人事，千年壮士羞。
东门抉眼在，怒气溢潮头。

湖山奔辏黛眉攒，湖水晶荧镜面寒。
补衮之丝元未尽，西风吹上钓鱼竿。

年来因病不饮酒，老去无悰懒作诗。
我已负花常自愧，君须屡醉及芳时。
汉宫姊妹争新宠，湘浦皇英望所思。
天下从来无定色，况将铅黛比天姿。

自君之出矣，懒妆眉黛浓。
愁心如屋漏，点点不移床。

渺然三十六陂春，石黛潮生岁岁新。
杨柳杏花浑好在，吟边只欠跨馿人。

妾家秦关中，白玉为重堂。
堂前翠帘钩，一一金鸳鸯。
暖艳照绮席，新声按笙簧。
妾小不解事，戏剧珠楼旁。
蜂蕊撷秾杏，鶑枝荫垂杨。
阿母喜秀慧，鞶丝教缝裳。
年齿渐长成，自制红襦长。
弄杼织繁锦，错综飞凤凰。
体柔生玉腻，国色凝天香。
不假粉黛妍，差作时世妆。
悦己求得逢，晨夕劳衷肠。
苟合必易散，良贾宜深藏。

西陵桥下最阴多，花外山明涌黛螺。
开遍酒楼人未上，几声烟断采菱歌。

天教萼绿伴羊权，羞对尘颜粉黛妍。
不必修真事灵诀，与花端合共长年。

萦纡一径试幽寻，花竹禅房未是深。
野水不波清欲冻，崇冈有竹翠成阴。
琵琶昵昵怨儿语，兰桂温温和水沈。
诗句欲追前辈后，谁呼粉黛污清吟。

典衣沽美酒，铸金买艳歌。
青灯炯长夜，如此粲者何。
平生有廉蔺，方驾欲更过。
低颜儿女中，郁若鹰在罗。
酣望八极表，老泪如悬河。
诸儿颇嗤黠，见谓同一波。
相如混涤器，谢鲲困掷梭。
古来贤达人，细过非所科。
窃愿天子圣，朝廷半丘轲。
青春深农桑，东尽青齐阿。
坐今倡楼女，委弃黛黑螺。
下里羞阳春，中宫张云和。
我为太平人，短褐生橐驼。
醉魂招漫郎，或有石可磨。

黛拂双眉粉衬毫，翅烘晴日伴相遭。
戏勾穉子从花远，恐惹游丝莫鬭高。
栩栩倏来仍易散，深深交舞为谁劳。
吴王花草滕王笔，千载风流敌楚骚。

南云哭重华，水死悲二女。
天边九点黛，白骨迷处所。
朦胧波上瑟，清夜降北渚。
万古一双魂，飘飘在烟雨。

小哀洲北渚云边，二女明装共俨然。
野庙向江空寂寂，古碑无字草芊芊。
东风近墓吹芳芷，落日深山哭杜鹃。
犹似含颦望巡狩，九疑凝黛隔湘川。

香温宝鸭枕痕收，眉黛空攒一点愁。
春尽絮飞留不住，乐天犹自说风流。

黛拂蛾眉两月弯，虚亭著与小三间。
吾翁先见如樗里，此老遗思比岘山。
千仞远峰和我瘦，一庭芳草伴春闲。
登临涕落当年事，不见仙人玉雪颜。

春归无计堪留连，川原暗绿屯云烟。
涓涓涧谷声潺潺，夜来急雨春风颠。
天公知我爱山癖，晨光薄林晓日出。
浮阴扫尽山屹立，叠嶂层峦凝黛湿。
此时来访故人居，膻荤为我开兵厨。
真珠滴槽不用沽，沉酣相忘于江湖。
我不如阮公籍，相逢一醉六十日。
君莫效陶渊明，欲令明朝重抱琴。
且须相从痛饮师，尊前落魄同襟期。
何如沉沉深夜剪韭共春酌，细诵工部生前相遇衔杯诗。

佳人命薄今古悲，苦乐在人知者谁。
镜鸾窥损春黛眉，洞房不出藏绣帏。
二十许嫁豪家儿，阿爷已受筐篚仪。
心旌暗许良人随，那知中道前议非。
父母反复志愿违，嫁归只得随身衣。
金币妆饰无所赍，妇德妇容虽守持。
阿姑色厉妯娌嗤，良人轻贱恩意亏。
春波不似鸳鸯齐，春风不如双燕飞。
妾非无声不敢啼，妾非无泪不敢垂。
此身自恨生不时，怨雠父母将何为。
不如携将六尺帛，黄泉冥行与世辞。
父母安用深致思，此身期与良人知。

国典斯为重，亲耕示不轻。
诏涓正月吉，躬率百僚行。
奉礼仪修献，司农器具呈。
储胥严武备，卤簿肃文明。
北阙班春早，东郊贺雨晴。
青坛晨气润，紫陌晓寒清。
玄武移天仗，钩陈出帝城。
停云依别殿，翔鸟避行营。
十二苍龙驾，三千白虎兵。
园花迎翠辇，田柳拂霓旌。
少皡陈圭瓒，先农荐特牲。
绀辕萦黛耜，苍佩映朱弦。
俯讲三推礼，祗勤万乘情。
艰难均土庶，次第及公卿。
海寓瞻秋稔，山川庆礼成。
岂惟知稼穑，况乃奉粢盛。
祈岁稽豳雅，因时昉舜耕。
顾严天下劝，非侈国人荣。
芸史观先烈，桑枢叹晚生。
何当蒇熙事，夷夏颂隆平。

溪声来从一气外，楼阁插在苍霞中。
艳歌横飞送落日，哀筝自响吹霜风。
低昂黛色四山黯，凌乱缬纹疏树红。
凭阑挥手问世俗，何人得到蟾蜍宫。

雪霁春来极目心，远眉新黛破遥岑。
风传花信值寒晚，烟染柳姿随日春。
酒美好陪游骑鬭，桃香谁待此门寻。
欢期未集芳辰在，冤对慵翻简字金。

叶叶新长约黛蛾，丝丝轻软任风梭。
啼莺便学歌喉啭，知是春来舞意多。

四海尊方岳，常推朔镇雄。
阳为中夏胜，阴与北胡穷。
孕秀贤豪出，宣灵造化通。
斗乘天位正，干发帝基隆。
盛畜严凝气，横障广莫风。
举头瞻峻极，危坐压崆峒。
殖物资坤德，栖真固坎宫。
星躔函毕昴，祀典轶王公。
俗仰良材富，年随喜泽丰。
左肱挥渤澥，右股跨獯戎。
地险祠庭革，时平戍垒空。
岚光朝扑黛，宝色夜舒虹。
有药皆奇种，无花不异丛。
层巅健雕鹗，怪穴老罴熊。
肆觐仪虽阔，斯民望未充。
何时清大漠，封牒纪宸功。

叶叶轻云帐薄罗，坐看膏泽洒庭柯。
风前芳杏红香减，烟外垂杨绿意多。
声落檐牙飞短瀑，点匀池面起圆波。
晴来西北凭栏望，拂黛遥峰濯万螺。

郊原飞隼拂晴霓，秋入丰年未惨凄。
尝酒管弦先社集，捺弮禾黍极云齐。
雪铺荞麦花漫野，黛抹蔓菁菜满畦。
区脱狴牢无一事，山翁赢得醉如泥。

雨过观田出近垌，敝庐还喜及柴刑。
云平多稼彻天尽，黛拂远山随马行。
寂寞秋风催晚角，徘徊先陇奈重城。
乡人莫羡前驱弩，吾意何如负郭耕。

一亩蔽苍苔，昙猷手自栽。
滴高零露馥，蟠厚烈风哀。
黛色垂云黑，丹心阅世灰。
儿孙几度老，独立暝云隈。

回阑浄如拭，古灶寒不烟。
宿之用弥壮，渟则澄以鲜。
乡来矜襄陵，今焉碧渊渊。
乡来观燎原，今也不复然。
激湍反其性，静则知其天。
抑炎弗用智，智烛天地先。
悠然百不理，复檐飞画船。
拍阑抚寥泬，倚楹鉴清涟。
山黛渺茫绿，水花先后妍。
原隰烟雨时，万变了目前。
泛观尘土中，搏攫如乌鸢。
娄藏满籝金，更聚百屋钱。
亡弓苦妄冀，去剑疑将还。
拟分芭蕉鹿，去馌虞芮田。
营营复营营，万绪膏火煎。
何如歌吉祥，亹亹乐者全。

前驱十里旌旗红，后骑蹀躞如游龙。
绮窗阿阁最深处，归来燕坐围香风。
不如理掾吴夫子，岸帻高吟酒一中。
嵩少山头渭水边，耕云钓月老林泉。
巢由不生沮溺死，鱼虾麋鹿俱忘年。
不如理掾吴夫子，安闲寄傲庭西偏。
富贵诚可乐，幽栖端足尚。
牵黄复出上蔡门，李斯悔杀为秦相。
介推有母须求禄，不应决意归绵上。
吴夫子，听我歌。
当朝剑佩冠峩峩，趋营未免伤天和。
古来隠者亦已多，洁身乱伦如彼何。
君今非仕亦非隠，京尘不染白玉珂。
青衫从事今十载，万事忘怀真实在。
但令堂上笑平反，岂计庭前罗翠黛。
是中不减山中乐，底用青鞋游物外。
吴夫子，吾所敬。
兼隠名斋足相称，谁其尸之勾漏令。

浪说陈朝八桧碑，何如此桧古而奇。
灵根据地高千尺，黛色浮空阅四时。
入欲栋梁劳想像，树存陵谷有迁移。
寿星赐汝长生诀，化作苍龙守殿墀。

兹辰孟春夕，芳意二分在。
登临愧成晚，倏忽朝晡改。
楼栏带栖鸟，野色半苍黛。
花围郡园夜，柳暗陂塘外。
昏钟四檐雨，悬灯澹予对。
瓶梅书帙乱，茶树窗纱碍。
披文到韦集，神赏希唐代。
炉烟起寂寞，至味久不坏。
妻眠稚无扰，斯境非凡会。
于时暂得我，真浄青莲界。
蚩蚩竞物欲，宵寐犹憎爱。
谁知屡空者，庶远樊笼害。

毫端真敌万人军，蔬笋能空粉黛群。
机幕昼闲仍吊古，不胜东合好郎君。

汉家无计饵单于，掖庭为出千金姝。
秀色妍姿玉不如，天子一见先嗟吁。
三千粉黛尔殊绝，谋身独拙何蠢愚。
梨花带雨辞殿隅，遗恨画工犹可诛。
世人重色多欷歔，不思婉娈同戈殳。
君王蚤识应耽娱，皇天为遣投穹庐。
乃知汉计自不疏，画工忧国非奸谀。
君不见后世佳人号太真，坐令九鼎污胡尘。
当时早解挥妖丽，长作开元一圣君。

伐坐尘坌中，秋汗正浃背。
闻君游鼓山，骑马破烟霭。
不向晓中看，安得识眉黛。
飘然出樊笼，始觉此身大。
登高望四远，何物非砺带。
行窥灵源洞，往往众仙会。
青山为佳人，分外作幽态。
而我俗缘重，不到清凉界。
新诗时一吟，忽在千岩外。

两载试江郡，政拙惭癃鳏。
菖蒲值佳节，雨余尚清寒。
山光作翠黛，环蘸重湖宽。
龙舟从民乐，彩袖奉亲欢。
征帆镇今古，天际自往还。
斑鬓阅世态，心闲如石顽。
怀哉归故园，千竹荷一湾。
足了此生事，哦诗谢尘寰。

千尺悬崖巨浪撞，危亭高峙对微茫。
远峰凝黛双蛾澹，流水连云一带长。
日落江容难可尽，天寒山色不成妆。
停舟欲试登临眼，北望青烟欲断肠。

阿蛮妙舞翠袖长，臂韝珠络带宝装。
春风按试清元殿，粉白黛绿立两傍。
三郎老手打羯鼓，太真纤指弹龙香。
箜篌野狐拍怀智，觱篥龟年笛宁王。
中有八姨坐绮席，淡扫蛾眉压宫妆。
醉看阿蛮小垂手，飞燕轻盈惊鸿翔。
八姨指挥三郎听，颁赉岂惜倾篚箱。
缠头一局三百万，莫遣傍人笑大唐。
尾声方断地衣卷，忽闻鼙鼓喧渔阳。
播迁才出望贤路，玉食未进日卓午。
粝饭胡餠能几许，不饱皇孙及妃主。
阿蛮知是何处去，但见猪龙胡旋舞。

一二三四月如眉，积累如梳截半规。
玉斧昼夜修不彻，修成团镜当空垂。
十眉有样列象几，梳裁春冰镜涵水。
瑶娥睡起拂菱花，扫黛插鬓云绕指。
敛袂亭亭天上妆，环珮隠体璆琳锵。
骖鸾跨鹤舞仙谱，子登弹璈飞琼簧。
天风飕飂冷到骨，银河澎浪溅罗袜。
一轮千古广寒深，折尽桂花应白发。

东风飘花谁共惜，暑雨馥莲不忺摘。
雕栏倚露月千里，铜铺锁寒雪一尺。
终年汉漏滴四时，屈指三百六十日。
远山蹙断懒涂抹，怕开妆镜鸾舞只。
怨泪阑干落离宫，纤玉弹珠香风湿。
梦回想像巫山云，檐鹊似传天上音。
便教粉黛近君侧，未卜胶漆投君心。
岂不闻东宫婕妤作歌悲团扇，又不闻长门阿娇买赋捐黄金。

新雁衔秋访水涯，分屯洲渚傍芦花。
停桡相约结溪社，来往无嫌同一家。
酒酣把笛吹村曲，声曳兰风入山腹。
钓竿到手万事轻，孰是孰非孰荣辱。
江楼邀月粉黛浓，簧璈嘈杂彻桂宫。
笑指渔父何冷落，渔父掉头吾岂错。

青云得志士，颐指快所欲。
万事付杯酒，粉黛贮金屋。
嗟我骨相穷，不受富贵逐。
嗜欲人所同，有时未免俗。
青奴颇专房，高卧擎老足。
黄你最如意，开卷醒困目。
暖寒命脚婆，冻衾转旸谷。
开樽唤汤妇，新醅温酃渌。
始得此四人，明珠不计斛。
呼之即来前，相娱不相触。
时人皆笑之，画餠岂充腹。
我亦翻自笑，竹窗听戛玉。

独倚危栏春意远，本无情绪强登临。
一眉晚拂晴山黛，万缕风摇岸柳金。
久负故园泉石约，恍惊老鬓雪霜侵。
两年双脚数千里，奔走尘埃损道心。

主人意重出霓裳，客子愁多欲断肠。
眉黛暗传春去恨，脸红犹带夜来妆。
竹根穉子肌肤滑，叶底荷花语笑香。
多少行云在巫峡，谩将诗思恼襄王。

红牙催拍燕飞忙，一片行云遶画堂。
眉黛蹙成游子恨，脸红烧断故人肠。
榆钱不买千金笑，柳带何须百宝妆。
舞罢隔帘偷送目，不知谁是楚襄王。

阑干古木琐青葱，阑外檐花灼半空。
万里好山春黛碧，一溪流水暮霞红。
窗疏不碍东西月，帆过始知南北风。
试问支郎一樽酒，好天良夜与谁同。

潦水才平岸，新篁尽出林。
远山云黛锁，弱草烧痕侵。
覆载乾坤大，桑麻雨露深。
干戈犹未已，袖手且常吟。

合着丝絇侍建章，却随靴袴踏苍凉。
灯前针线为谁好，镜里黛铅如许忙。
野水无心鸥等伍，秋风有味菊颜行。
到头灵运终成佛，妙境须闻戒定香。

莫搜险韵续貒貔，雪景须知雪后奇。
日绚寒光庄浄界，梅将真色荐新诗。
试敲折竹煎茶舌，旋觅遥岑出黛眉。
油幕输君谈笑乐，圣杯正是一中时。

香粟飞从月姊边，秋花无数总饶先。
清芬肯作椒兰观，雅韵羞陪粉黛妍。
点就金丹筛雨露，染成玉骨跨神仙。
余芳更孕青青子，相伴寒梅到雪前。

远山残雪献年华，翠黛千层蹙浪花。
天上画屏描不得，懒移皮屐下邻家。

旧里徘徊忽四旬，高斋高胜足懽忻。
当轩晓看山横黛，负郭秋成稼覆云。
酌酒屡邀朋契乐，弄琴真与俗喧分。
虔州莫讶迟迟去，乡便恩荣荷圣君。

望越亭无一点尘，迢迢东首座凝神。
雨余岫色浓如黛，日出波光烂若银。
我类武陵归去客，君为蓬岛上头人。
谁知老守吾乡便，得与诗翁作善邻。

治圃我依浮石滩，筑台君占白云山。
三秋一日登临外，千里同风咫尺间。
峰黛阴晴长黯黯，溜琴朝夕自潺潺。
休官谁道何曾见，林下如今两处闲。

清修平日得无惭，学道勤行肯妄谈。
轩冕喧哗公始悟，林泉潇洒我先谙。
曾怜避弋云中雁，每念缠丝茧里蚕。
画舫西归时节好，春山如黛水如蓝。

平湖淼淼莲风清，花开映日红妆明。
一双㶉𫛶忽飞去，为惊花底兰桡鸣。
兰桡荡漾谁家女，云妥髻鬟黛眉妩。
采采荷花满袖香，花深忘却来时路。

叠却霞绡上醮衣，女童髽髻绿杨垂。
重调蛾黛为眉浅，再试弓鞋与步迟。
紫府烟花鶑唤醒，仙房云雨鹤通知。
帘低红杏春风暖，清梦应曾见旧师。

岁功巧结束，物与七反丹。
应嫌青女妒，摇落空人寰。
耀钗云髻里，点粉黛眉间。
香色亦几何，小有即大还。
艳阳费浮花，微阳惜真韵。
月窟占奇芬，天根关大分。
冰雪又催年，自此接新运。
泰华与秋毫，巨细非定论。

穿江慨秦守，瞻岷怀子长。
成书著不刊，明德益难忘。
千载志尚友，百里职劝相。
每负伐檀耻，欲期尽心偿。
笼石饱冬霁，云车喧春阳。
经始愧前哲，悯劳得仇香。
选胜山水窟，浣我冰雪肠。
飞幰集诸彦，引睇周八荒。
暖翠凝黛面，晴云抹川梁。
清歌劝引满，佳趣殊未央。
举头万仞雪，中有千斯仓。
采薇亦劳止，薄敛恐未遑。
何当洗甲兵，无以累庙堂。
文移宽郡邑，靴鞭却藩方。
源清流乃浚，叶瘁根必伤。
念此意惝恍，凭高歌慨慷。
不如邀飞仙，更与釂一觞。

赤城峩峩五岳尊，帝命作镇西南坤。
崇冈远自太白分，旁骞三峩下荆门。
黛面负扆如帝宸，群峰翼趋候临轩。
眈眈千柱楼云根，黍禾之福此骏奔。
丛霄其上为昆仑，上帝宫阙森五云。
统御三界庀列真，精庐福地周八垠。
稽首丈人希夷君，鼎峙潜庐犹弟昆。
仙班峻极何司存，事严迹秘谁得闻。
我亦三生师玄元，失脚世网如笼樊。
雨泪忏洗一炷熏，琅函蘂笈披灵文。
龙𫏋无路寻轩辕，洪崖何处避俗喧。
上皇罗家插青旻，麻姑公远相为邻。
欲往从之蹑飚轮，凡骨未蜕空逡巡。
白云英爽恐未泯，似闻樵叟犹花坪。
高尚无为默不言，遗世独立非不仁。
世自迫隘污我清，一杯聊共云端论。
松风忽作天籁鸣，浮云富贵何足云。
度世可不保此身，寸田荆棘当锄耘。
郁仪结璘时吐吞，不愿泛海寻蓬瀛。
不愿驾鹤朝玉京，只愿餐霞饵黄精。
闭息默坐持洞经，长与玉皇为外臣。

孤云踪迹混风尘，蔼蔼阳和满一襟。
招得鸳班同胜赏，肯教牛铎嗣清音。
庵当黛面雪霜峭，洞锁玉台烟雨深。
何日与师携手去，胎仙同看舞琴心。

白板扉无黛垩妆，碧琅玕渐出垣墙。
卷藏汗简编摩手，賸与离骚谱众芳。

终日在山中，不见山可爱。
欲识爱山趣，须在山之外。
南山不古今，悠然与意会。
西山无朝暮，佳致固长在。
蔡君金玉人，结亭避阛阓。
面面苍璧屏，坐卧与青对。
晚曦射紫翠，宿雨濯蓝黛。
能消几两屐，不赏此奇槩。
芙蓉为君裳，兰茝为君佩。
今非避世时，乃学陶谢辈。
诸公富唱酬，拔戟各成队。
我出一转语，功成身始退。
君为端明胄，忠孝后必大。
山灵纵有盟，一出合破戒。
苍生正有求，富贵不渠贷。
山债会一偿，相期在晚岁。

出郭乘清兴，扁舟一迅风。
山光真黛比，水色与天同。
宿鹭班班白，寒枫处处红。
谁知吾胜概，名冠甬句东。

东南之镇曰会稽，扶舆清淑拱帝畿。
千岩万壑气盘礴，更有寿桧天与齐。
托根后土阅千古，黛色苍皮天一柱。
锺为人杰堪栋国，恰似嵩高降申甫。
君侯胸中百万兵，年未四十俄专城。
精神满腹秋水莹，谈笑两颊春风生。
崎岖赣右三百里，蛟鳄垂涎波浪起。
溯流张胆作风帆，信如王尊乃勇耳。
脱略边幅柔凶顽，解除苛娆绥创残。
唤回和气豁氛祲，事有至难谈笑间。
人口如碑沸传诵，帝曰吾徒得君重。
天风吹下紫泥封，趣入班行作仪凤。
大夫何以假守为，真除属厌民所期。
虎头岌嶪要弹压，凝香森戟聊娱嬉。
璇杓插子日南至，黄锺飞灰雷出地。
崆峒春早梅已香，酿入黄堂寿觞里。
醉来含笑看吴钩，龙光夜半干斗牛。
关河北望令人老，忠臣心与天为谋。
潢池正尔兵不弄，又说边尘时澒洞。
筹边筦钥宁无人，知待人豪为国用。
貂蝉冠高剑拄颐，丹青正与绿鬓宜。
碧油幢下白羽扇，貔虎百万惟指麾。
雍容传檄定三辅，颈缚单于归衅鼓。
手扶銮驾还东都，宫殿千门总如故。
摩挲与问金城柳，颇尝见有此举否。
策勋饮至未央宫，腰下悬金印如斗。
万年觞捧月氐头，虎拜稽首扬王休。
功高福与宋无极，紫枢黄阁三千秋。

月韵梅梢漏未央，缓寻梦境小相羊。
万家灯火天无夜，十里绮罗风自香。
胜友何如罗粉黛，清谈端可厌笙簧。
吴侬休作筑城舞，胡越年来共一疆。

舍俗依空事梵王，韶颜寂寂度年芳。
门前草色迷行径，院里花阴接步廊。
弓样展来靴尚窄，黛痕剃出顶应凉。
当时若使窥鸾镜，一步何因出洞房。

我留鸢跕外，君住雁回边。
走仆行千里，敲门授一编。
真妍非粉黛，至巧谢雕镌。
何必周丞相，男儿要自传。

所守老尤刚，清风凛不亡。
洞房无粉黛，垩室屏缁黄。
东阁遵遗令，南山献吉藏。
百年耆旧尽，里社转凄凉。

早知粉黛非真色，晚觉雕镌损自然。
天巧千林均一气，人痴一叶费三年。

薄薄中单掩塞酥，不知眉黛有愁无。
微颦莫是尝梅子，好事讹为齿痛图。

列岫新眉淡复浓，黛螺百斛不堪供。
回头却笑张京兆，只扫闺中两点峰。

每抱怀中玉雪如，吴霜不觉点虬须。
生三槐裔皆当贵，为六梅孙莫太臞。
抹黛村眉惭丑怪，约黄宫额费妆涂。
南园树老花零落，还许邹枚访旧无。

晓雾轻绡卷，岚光抹黛新。
萧条数家聚，三两趁墟人。

钜贤如木铎，一振声盖代。
丈人文曲星，谴谪落下界。
辞源发昆仑，意尽若到海。
昔在神德朝，少秀负文彩。
擢第应制举，召试拂华盖。
醉挥拔萃判，一字不复改。
传写遍都下，纸贵无可买。
一命佐著作，芸阁垂缨珮。
歌诗数千首，人口炙与鲙。
志大轻俸钱，痛饮负酒债。
庸蜀既即叙，出命玉津宰。
题柱薄长卿，铭阁笑张载。
锦水清见发，峨嵋绿于黛。
物华曾不负，诗酒聊自待。
旨甘岂择禄，印绶久不解。
陶潜腰任折，莱子衣有彩。
蹉跎历四邑，尘土不可摆。
吾皇在藩邸，闻名四聪骇。
即位未浃旬，独许延英对。
相见恨已晚，欣然契嘉会。
谏官聊假道，紫微遽真拜。
制诰复西汉，碑板揭东岱。
金銮赴夜召，顾问及远大。
白麻几千纸，意出元白外。
荐贤恐不及，诱善曾无怠。
当朝自独步，晚节亦泛爱。
有别乐闻韶，无讥诗自郐。
贱子在广场，知见殊流辈。
进士数且千，驰鹜称俊迈。
人人握灵蛇，许我珠无颣。
超拔冠多士，权贵不得碍。
御前中科第，阁下备寮采。
讵惟师硕德，常许接佳话。
国朝大手笔，日夕期鼎鼐。
胸中泰山云，舒卷何霮{雨/对}。
言下傅岩雨，蓄缩未霶霈。
吾道遂难行，一旦同得罪。
典午信冗散，贰车更狼狈。
商于甚僻陋，鄜畤近山塞。
共月逾千里，便风无一介。
何当遂乘桴，侍坐浮渤澥。
大笑引淳风，樽前一长噫。
今兹当委顺，自昔无芥虿。
投诗助醉吟，入室生徒在。

两翁仕不至丞郎，名节能流百世芳。
穷巷号为通德里，旧书藏在善和坊。
古楹日敝加丹刻，老柏年深益黛苍。
太守怀贤崇教化，乡先生盍祭于乡。

且与古梅为友，未论茯苓可仙。
一寸灵根蟠地，十年黛色参天。

雾扫山如泼黛浓，一开口笑古难逢。
斩新种柳辋川水，火急移莲玉井峰。
甚爱名花当辇致，远求佳果莫函封。
人生惟有田园乐，未可轻将仕易农。

嫁与张京兆，新眉扫黛浓。
不如伯鸾妇，长伴藁砧舂。

甫登鳌顶浩然归，岂是区区较粟薇。
纵使吠声杂尧桀，可无直笔辨聃非。
雷音首占第一义，黛色终当四十围。
想见朝阳鸣未已，在岐山下莫高飞。

末行陶令里，早自惯舁篮。
米市呼干许，香城访晋昙。
神游青黛岳，诗到碧云庵。
不管冲寒去，乘风破晓岚。

离愁一点浓如黛，强把金篦扫不开。
新月几番呈巧样，薄情夫婿未归来。

日印花枝欲满窗，旋磨鸾镜试新妆。
恩情只似春宵短，眉黛空如柳叶长。

六宫粉黛溢三千，一个中间宠爱专。
自此世情生妄想，推排妃子作神仙。

古人声名期不朽，一言之谬如此酒。
今人随世就声名，浮云变灭无不有。
讵知老杜可叹诗，争似宪公当陛奏。
文章远继商周作，气骨已逼秋山秀。
晚分符竹行其志，务在人民安{亩犬}亩。
仁声既远姓氏传，遗迹常存鬼神守。
老桧槎枒枝干古，参天黛色犹冲斗。
终然依附得声名，孰谓今人不如否。

承平盗贼起，丧乱降自天。
荼毒恣两道，兵戈浩相缠。
此邦祸最酷，贱子忍具言。
朝廷讨乱初，谁任主将权。
辎重道闲来，隠隠何阗阗。
殿前尽貔虎，所向当无坚。
组练照川明，戈戟耀日鲜。
父老当时言，此贼不容吞。
军兴法律在，进退非得专。
奈何忽舍去，屯垒随之迁。
留兵不五百，当贼逾数千。
英英胡将军，策马奋独先。
出入突且击，势绝飘风旋。
杀贼不知数，尸骸相叠穿。
谁谓散复来，其徒奈实繁。
须臾塞城郭，合沓迷妖氛。
将军怒一呼，誓死报国恩。
拔剑复入阵，鼓声俄不闻。
哀哉失壮士，白日为之昏。
嗟彼城中人，欲生无由缘。
连头受屠戮，赤族罹祸冤。
妻孥悉驱虏，道路号相牵。
或有小失意，性命无由全。
言语方出口，腰领已不连。
婉婉闺中女，未尝窥户边。
白刃斥之去，不许暂稽延。
回头顾父母，父母安敢怜。
所掠靡孑遗，囊担无虚肩。
衣冠困奴隶，怒骂仍笞鞭。
又有脱锋刃，多化为鱼鼋。
途穷势复迫，忽若忘重渊。
仓卒所传误，投身空弃捐。
婴儿或在抱，粉黛犹俨然。
沙碛腥人肠，衔啄集乌鸢。
呜呼彼苍天，念此胡罪愆。
比者因乱定，南归经旧廛。
岂徒人民非，莫辨陌与阡。
所见但荆棘，狐狸对我蹲。
坡陁流血地，靡靡生寒烟。
城头遇老翁，行泪为余论。
云贼破城时，贼初攻南门。
大军血战久，家得扶我奔。
所免有万计，皆我胡君恩。
不然尽鱼肉，遗黎何有焉。
语罢复呜咽，余亦涕泗涟。
军旅苦转输，饥馑仍荐臻。
疮痍莽未复，千里惟空村。
白骨不知谁，无人为招魂。
四郊实多此，仁者宜恻然。
近喜大告捷，所俘悉已还。
凶渠戮庙社，党类归之田。
当知釜中鱼，贷尔喘息悬。
胡为迭恃险，高垒犹山巅。
蛮獠本异性，土风来有年。
力屈势暂伏，乞降非恶悛。
胁从固罔治，群丑岂尽原。
反复恐难料，安危仗诸贤。
此师不再举，乘时须勉旃。
国家刑罚在，庙算必不偏。
感时须发白，忧国空拳拳。

天迥云收霁色空，乔林还遶寺当中。
阴森小径千重竹，萧飒虚亭四面风。
暮霭不兴山抹黛，夕阳西下水流红。
自惭怯懦承庥庇，安得民称几寸葱。

行行莫敢悲，一死复千怨。
脱身歌舞中，姊姒不足恋。
蛮帐紫茸毡，虽卑固不贱。
昔在后宫时，几见君王面。
君王有凤偶，不数芹边燕。
傥曾赐御览，岂为画所幻。
粉黛相嵚巇，亦惧人彘变。
但念辞乡国，远适堪慨叹。
此时汉无策，聊塞呼韩愿。
非无霍嫖姚，两国虑涂炭。
欲宽公卿忧，只影非所羡。
敬将金缯行，不觉泪珠溅。
请行安得辞，心心存汉殿。
所怜毛延寿，既杀不可谏。
马蹄蹴胡尘，晓月光灿灿。
凄怆成琵琶，千古庶自见。
他时冢草青，汉使或一奠。

冰雪胸怀七泽姿，纤纤舞袖学双飞。
袢襟应念人间世，灌顶何如山上芝。
荷叶巧偷鹦鹉背，莼丝密缀燕雏衣。
回塘相伴薰风里，争看胭脂黛绿施。

试携杖屦作山行，一夜秋风桂子生。
犀曳千章稠黛绿，鹅兼万点簇云英。
长哦宾客珠玑句，敬仰濂溪日月名。
我亦黄尘吹鬓者，频来心迹觉双清。

阳乌西去水东流，今古推移几度秋。
四面远山长敛黛，不知终日为谁愁。

初晴僧阁一凭栏，风物凄凉八月间。
欲尽上层尝脚力，更于高处看人寰。
秋深天气随宜好，老后心怀只爱闲。
为报远山休敛黛，这般情意久兰珊。

池上白莲花，秋风洗香雪。
坐令红黛皆尘俗，一种凄凉不堪折。
微波脉脉露光漙，姑射仙人步烟月。

粉黛巧妆施，菱花还自照。
底事不争妍，又恐西施笑。

香篆烧残小玉虬，荷花深处浴凫鸥。
谈诗未了催行酒，忽送清歌浅黛愁。

洛阳儿女惜花残，认得愁痕入黛峦。
夜雨正惊春冉冉，晴风欲堕玉珊珊。
一诗自直连城璧，千叶谁分径尺槃。
烦与丁宁留醉在，窗绡深掩护轻寒。

宁食三斗尘，不受缓歌双黛颦。
宁食三斗葱，不受急管融春风。
吾二三子相知心，平时比之双南金。
扣门剥啄倒屐出，喜我谓我山水淫。
墙头呼酒意颇急，何以侑之霹雳琴。
太虚为室月为烛，悠然此意无古今。
山空江静夜如水，但见四岸花木深。
大声久不入众听，谁复好古同风襟。
自非我辈但痴坐，哙等之俗难砭针。

百年萧寺古云间，五夜焚修昼掩关。
雪岭衣传方丈室，虎丘石点可中山。
天开罨黛成仙境，地接琉璃映佛颜。
我亦挂冠为弟子，同参肯许是耕闲。

逢人说爱山，谁何是真爱。
苟无丘壑情，在眼犹不在。
君看终南客，岂不卧兴对。
奈何心自盲，坐失烟霞态。
蔡侯故静者，肯与青山背。
作堂老其间，列岫俨襟带。
萝月散庭隅，白云屯户外。
疏棂纳遥碧，平几挹横黛。
青山信在兹，心镜两融会。
岂效逋客徒，匿情绐松桧。
咨余秉微尚，颇亦厌尘壒。
幸君分半青，着我函丈对。

岷峨秃如赭，江汉浊如泔。
云何只隔夜，泼黛挼青蓝。
得非气沆砀，祝融困西戡。
秋风抗手谢，天公吾敢贪。
此邦旧崛奇，神气虎眈眈。
山为万仞高，水作千尺涵。
尔来遽一变，风景殊不堪。
月堕鸡不晨，露警鹤犹鼾。
长毕绶若若，修缗府潭潭。
坐令死瓦色，空蒙亘西南。
划闻卷阿奏，翠凤鸣孤岚。
尹氏谁敢指，家父独纵谈。
三十六峰下，有此奇伟男。
戛摩参井焰，刬磢山川惭。
予方感嫠纬，耳此距跃三。
作歌为贾勇，罪我如饴甘。

我尝采石山头见蛾眉，且看浓妆淡抹两湖宜。
何物老妪生此儿，又睹双髻尤为奇。
五丁刻画盘古时，黛绿常假山灵施。
春风阅尽不肯笄，素螺头立鬓不丝。
梳云沐雨容为谁，相逢婉娈是似之。
古今知几经品题，我困暑役何能诗。
祗疑前山月鉴故半亏，嫦娥妒吝耶焉知非。

平湖淼淼莲风清，花开映日红妆明。
一双㶉𫛶忽飞去，为惊花底兰桡鸣。
兰桡荡漾谁家女，云妥髻鬟黛眉妩。
采采荷花满袖香，荷深忘却归时路。

齐眉沉醉绮罗丛，心事谁知付去鸿。
不惜千金留粉黛，更无一语怨东风。

颁春亭上罗官斑，黛泥骨碎鞭影间。
苍虬争走青帝敕，阊阖轧损玻璃环。
花神谢事即□起，东畔赐绯南赐紫。
细腰学舞圆□歌，旗亭竹根枯野水。
防江战士卧不惊，风吹雨洗淮土青。
街头父老说新事，城里倍放今年灯。

六宫粉黛谩三千，妃子椒房宠自专。
应恨长门锁秋鬓，君恩也赐洗儿钱。

灼灼曾晖渐欲西，长桥弭棹倚栏时。
湖光渺漭浮寒鉴，山色依稀抹黛眉。
一舸功成非本志，三秋归思亦何迟。
始终唯有天随子，笑却旌招理钓丝。

物华来冉冉，天气宜温温。
浪浪但鸣雨，浩浩常浮云。
谁知润泽中，厥有丰美存。
一朝日出杲，绚烂赪紫群。
川原遍涂抹，纷若粉黛陈。
芳菲出枯槁，何异富易贫。
难并惟乐事，昔人尝有云。

春山如佳人，形色丽而秀。
兹来怅非时，已入朱明候。
片红飞不留，万绿新改旧。
接茵芳草蔓，偃盖古木茂。
黛鬟临水镜，一色浄无垢。
戛然鸣声幽，雅弄出禽口。
得闲此夷犹，不觉留滞久。
一叶泛澄川，萦回历农亩。
决渠散青秧，耕夫类成偶。
舍舟挟短筇，崎岖度重阜。
野芳气如兰，冉冉袭襟袖。
逶迤穷山椒，寸怀纳宇宙。
川原浩无涯，万象皆我有。
沧溟杳渺间，云梦吞八九。
昌黎开衡云，羊公登岘首。
顾我凡陋资，视此亦培𪣻。
虽然形气殊，兴趣无异否。
独嗟今昔殊，人事有迁贸。
而我老无闻，将与草木朽。
陟𪩘复降原，玄庐新结构。
伊傅不可怀，松乔以为友。
不死非所求，姑以佚吾寿。

伟哉千里万里流，衮衮其来自巴蜀。
奔腾澎湃入尾闾，势雄何啻吞百谷。
金焦对峙两鳌浮，千顷玻瓈浸其足。
光生金碧殿阁涌，气蒸紫翠林丛沃。
附庸更有小陂陀，东晋诗仙卧其麓。
穹龟长蛇簸风雨，鬼怪神奇不可触。
地灵设险莫此如，此天所以限南北。
江山终古无变迁，世运如输几翻覆。
英雄灭没去不反，人事纷轮转相续。
嗟予蛰处几二纪，殆类龟藏蜗局缩。
兹来云梦气可吞，浩荡乾坤在吾目。
靴纹猎猎日流辉，鬟黛葱葱雨初沐。
沙禽云鸟自往来，浪舶风帆互征逐。
野芳零落舞残红，汀草蒙茸涨平绿。
烂然宇宙一丹青，绝胜鹅溪千画幅。
归舟那得大如川，载取江头春万斛。

天教滕巽互驱驰，令下东皇莫敢违。
云擘碎绵迷眼界，山遮新黛抹腰围。
众芳被虐难争巧，二麦呈祥不用祈。
片片吹将入檐幕，佳人错认落梅飞。

余寒威压皑浮琼，粉黛群空欠肉屏。
欲著春衫忆纤手，不劳陆展染青青。

桧龙奋头角，百兽毋敢狞。
居然护祇园，老鬽魂魄惊。
本根既深固，樛枝任纵横。
秋城风雨痴，或跃常夜鸣。
夜鸣不自已，江头云雾生。
乘云何所之，变化朝帝京。
归来气尚豪，撼动老禅兄。
空庭俨相对，健骨殊凄清。
中林万古松，或可为同盟。
蒲柳先秋凋，襟期信难并。
异质诚正直，扶持乃神明。
更看霜雪繁，黛色挺孤擎。

四时之气秋最清，千崖风骨方峥嵘。
石黛碧玉迭照映，乔松老柏森纵横。
上有白云可为佩，下有寒泉堪濯缨。
樵夫仰视不敢上，鸾鹤日夜长和鸣。
若有人兮似冰雪，以斯崖兮拟高洁。
饮玄津兮餐玉屑，御清风兮朝帝阙。

青山映溪三十里，水中白石何齿齿。
是非不入溪翁耳，生涯祇在清溪里。
终日矶头坐碧藟，钓丝入潭鱼唯唯。
得鱼满笼浑家喜。
溪光似镜山如黛，不是溪翁不知爱。

屏间何人画四松，高标半在烟云中。
人来尽作真松看，槎枒古怪势不同。
一株连蜷如老龙，曾见于康庐窈窱之深峰。
两株横斜苍黛色，曾见于雁荡高寒之绝壁。
最西一株更奇特，老来昏耄记不得。
想得当初落笔时，名山洞府遍寻思。
细将览胜探幽兴，暗写凌霜傲雪姿。
古来画者虽无数，少有人能得真趣。
毕宏韦偃骨已寒，今日此图堪独步。
主人劝我为作歌，才薄无奈此图何。
疾书一百六十字，勿笑迫促无委佗。

小人必树党，势利相因依。
势成乃翕合，势去还暌离。
君子贵独立，中心存不欺。
荣华羞附丽，衰谢罔弃遗。
君子与小人，于此常见之。
君子诚可宗，小人足堪嗤。
君不见媚春野卉亿万数，花栏映发如有期。
一朝霜风肆凌厉，傍睨不复相扶持。
涧底乔松过百尺，干霄直上无附枝。
黛色不为时所变，澹然自有岁寒姿。

归兴比春浓，迢遥发镜中。
船头指西日，帆腹饱春风。
岸柳眉舒黛，源桃脸露红。
到家天已暝，童穉候衰翁。

庭前双柏子，曾入祖师禅。
黛色参天古，贞心比石坚。
材堪舟楫用，名在邶鄘篇。
岁晚冰霜里，清标独蔚然。

尧夫非是爱吟诗，诗是尧夫旷望时。
一片园林拥京国，几层楼观犯云霓。
朝昏天气屡变易，今古人情旋合离。
欲问远山惟敛黛，尧夫非是爱吟诗。

梅花不复见，况乃扳花人。
花飞别故树，粉黛化为尘。
秋风卷落叶，虫豸鸣悲辛。
昏鸦投旧巢，匹侣自相亲。
缺月行复满，归云本无垠。
因题忆花篇，此意难重陈。

庙社奠东都，恃德非恃险。
聚兵三十万，待哺无容歉。
西有砥柱峻，菽麦不逾陕。
齐鲁粮食囏，灞水不潋滟。
唯余汴渠利，直贯长淮隒。
岁输六百万，江湖极收敛。
挽送入太仓，因陈失盖弇。
将漕苟不登，汝职兹为忝。
或谓取太多，六路有丰俭。
其间一不熟，饥殍谁能掩。
一旦俾之粟，是人意常慊。
区处失其宜，斯言反为玷。
尝欲请增减，革孚亦须渐。
连营今饭稻，香美若菱芡。
因循未易论，官曹畏书检。
虚亭一临眺，比比危樯飐。
来从数千里，岁时空苒苒。
雨余山气净，黛色浅深染。
夜昏渔火出，倏忽电光闪。
须臾月色空，水面铺寒簟。
相逢喜道旧，城柝屡移点。
因语发长谣，谁能刊琬琰。

师律先忧寄，朝家此得人。
门庭环剑佩，胸胆贯星辰。
今已闲戎略，畴能卜宴申。
楼高休暇日，台迥厌登春。
珍馆瑶甍举，璇题宝篆新。
鸭栏回鬭颈，龙壁活盘鳞。
夹幕寒波颤，前峰古黛皴。
始知仙有路，尽恐世无尘。
武驭来金虎，儒簪下石麟。
机分荣辱主，觯序去留宾。
揖让盈三魄，雌雄竞一神。
气横飞客箭，歌协大夫蘋。
万古浮云片，劳生断梗身。
即时懽未已，往事梦非真。
席久疑枯海，琴幺似隔邻。
釭花明雨暮，瓮酎压霜晨。
鸦动残丝柳，鲈肥滑线莼。
晴霞上丹叶，熟粉护青筠。
赋景呵吟笔，挥谈密醉茵。
流年祇容易，嘉会可因循。

十二金钗对对铺，三千粉黛腻如酥。
君王莫道六宫丑，一个西施已坏吴。

治圃我依浮石滩，筑台君占白云山。
三秋一日登临外，百里同风咫尺间。
峰黛阴晴常黯黯，溜琴朝夕自潺潺。
休官谁道何曾见，林下如今两处闲。

日月东行天左旋，丸中久矣知干圜。
稔闻泰山有日观，窃疑板墨多夸传。
甚言抱鸡候其上，鸡鸣海水如炊煎。
火轮磨荡上复下，崖撞石裂声填填。
天门钟鼓报清晓，尘世正尔沉元元。
几回掩卷信且惑，安得臂羽如飞仙。
谁知白发际同轨，得来邹鲁拜圣贤。
竟游曲阜至岱岳，扪参历井登其巅。
濯足就宿会真殿，如乘析木栖微垣。
是时八月二十夜，明月正值奎娄躔。
窗明斗落惧失晓，一宵十起无宁眠。
偕行诸子大鼾睡，笑我历辘狂且颠。
深衣端坐愈不寐，湔肠涤胃玉女泉。
少需道人谓予曰，若欲观日今当前。
忙迷扶策抉草莽，翩跹搀夺诸公前。
诸公拍手笑于后，被公吞了丹砂元。
{盘}跣一气涉观顶，隠隠红罅开东边。
玄云荏苒幻紫色，金楼宝阙蒸琼田。
秋深露重湿我趾，扶桑望决眼欲穿。
须臾眉黛抹天杪，脱然宝镜开微奁。
上上下下复上下，千辛万苦方团圆。
小臣不敢瞠目视，九拜塌额肝胆悬。
起来恍惚抱影泣，昔何容易沉虞渊。
羲和湎淫失宾饯，掩覆白日为元天。
蚊躯螳臂负不起，忍渴未死甘氓廛。
狨号螭泣虎豹舞，单衣尚䌹得瓦全。
梦醒忽尔登泰岱，稽首再拜清光还。
愿保初阳守黄道，重离赫赫行纯干。
泣余收泪盼下界，西北迤逶生霞烟。
山如鳞甲水如带，八荒草木皆新鲜。
回视秦碑与汉篆，神光灿烂生蛟涎。
古今圣贤几登此，乍睹莫不心虔虔。
归来玩愒复弄影，入夷出晋谁与怜。
苍梧不返放勋死，倾恋惟有葵心坚。
分阴寸晷正可惜，人间儿女醯鸡然。
登封观日世不少，作如是观能几焉。
作歌历历纪其实，后来请验予长篇。

黛障地眉展，绿波天画开。
鸳鸯长不散，翡翠去还来。
坛杏颓垣里，陇梅荒草堆。
山川浑似旧，不管曲声哀。

信笔篇篇又一篇，东坡父子故依然。
凤凰鸣处知何日，龙虎榜中今几年。
残岁寄寒难避地，颠风急雪更无天。
六宫粉黛无颜色，谁道人间少静娟。

汉宫粉黛应无数，明妃却向毡城路。
自怜倾国不用金，翻被一生颜色误。
世间那有真妍媸，明妃马上休伤悲。
不信但看奇男子，多少尘埋未见知。

愁锁眉尖未肯消，何心更待两蛾娇。
一春螺黛浑无用，付与东风染柳条。

十月五日风，俗占端可验。
常年谁能记，两岁入程椠。
去年当此月，初三月未艳。
暮下陈村庄，夜投象原店。
道边人未眠，山曲灯微闪。
时经兵火余，惊问暗窥觇。
往扣瓜葛门，炊糜聊属厌。
仲叔为猪肝，不辞口腹玷。
回思万马惊，心掉舌为舚。
恐恐如有追，昧爽踏霜霰。
横山过西田，恶风吹欲阽。
萧萧三两家，逋流已先占。
怜我是官人，枯薪许分{添氵=木}。
时艰无沽户，粗粝得充歉。
我行仆忙追，赵坑石排剑。
荒蹊陟崇冈，奔湍啮深堑。
有坞当中心，纸乡家自赡。
主人褐宽博，黄泥补茨苫。
邀我劝我留，铺床展伸欠。
少妇亦解事，炉中添焰焰。
我意自多危，岌岌急风缆。
蓐食入雪楼，山深路犹暗。
冰柱照层崖，霜花滑断磡。
山家喜客来，开门容弛担。
翁媪互行酌，畦菜许分盐。
此日气颇舒，愁新懽得暂。
文叔因饥寒，豆粥怀一啖。
劳薪与炼炭，至此成针砭。
颇怪少陵妻，粉黛未忘艳。
今辰复此日，山庵私酒酽。
扫林三日风，纸帘垂襜襜。
患难几人全，生存吾已忝。
十月五日风，艰难须在念。

碧桃本是仙人花，仙人花里饭胡麻。
初来此树向谁得，翠眉婵娟萼绿华。
世间俗桃千百数，溪谷往往蒸成霞。
纷纷见此欲羞死，乱红吹落污窗纱。
陈宫露唾天水碧，粉黛欲学争咨嗟。
岂知仙妃作狡狯，挼花染汁便尔嘉。
瑶池蟠桃即此种，花飞不肯污泥沙。
实成唯许方朔吃，时时还戏王母家。

天公研黛朝染山，天女戏手双娥弯，挼丝试青坠人间。
年时春山未着色，十万野条先弄碧。
天公一笑不汝争，白华吹尽秋风生。
肤寸长含八分雨，南山与天青万古。

汗竹丹铅侧，空花粉黛中。
尚怀丞相亮，肯署大夫雄。
有客来今雨，夸予迈古风。
幽情倾不竭，渺渺碧云东。

玉华山形郁崷崒，白昼莽苍常生烟。
近村百家湿翠黛，阴崖千尺淙寒泉。
山根宛转抱河曲，河流倒影浸碧巅。
文皇性热不奈暑，当时宫此安徒然。
得非遍选天下胜，莫如兹地无烦喧。
𫏐游已骇非俗骨，久驻直恐成真仙。
何当借得神画笔，霜绡十幅图孱颜。

白云处士来观乐，翠黛佳人笑系瓯。

所谓上元者，俗以侈升平。
汉用方士说，祠祭夜达明。
𦶟炬或始此，游观实何名。
年登庶事遂，春早芳意萌。
冶妆饰粉黛，豪奏喧丝笙。
愚玩夺稚魄，淫窥荡狂情。
天宝覆唐都，宣和倾汴京。
词人丽唱在，物极良足惊。
一隅颇完盛，四运遄代更。
戍守列万里，镇防连百城。
崛起间窃发，交驰事遐征。
昏黑烟火灭，哭声无歌声。
晓雨花信过，夜蟾桂轮清。
时节既如此，焉问阴与晴。

磴石梯飚俯去鸿，湖江左右海西东。
冥冥烟雾已难辨，杳杳楼台犹未穷。
摇翠步莲来陌上，褰红指笋出舆中。
谁知夜静狐狸吼，粉黛还如旧六宫。

八月十五夜赏月，楼台丝管沸金穴。
百万珠帘卷嫩凉，茉莉花阑木犀发。
八月十八日观潮，幕帟粉黛迎兰桡。
雪山沃天雷动地，出没红旗争锦标。
此是钱塘旧风俗，骄贵小儿生华屋。
四时有春无秋风，常知歌笑不识哭。
一年不似一年秋，渐衰渐老成白头。
去年之秋尚云乐，今年之秋何其愁。
中户田租三万石，水潦不容收一粒。
况从兵乱窘避地，白璧黄金俱丧失。
前朝后市旧富人，半作道傍蓝缕身。
委巷小民或绝食，粥卖伉俪捐僮侲。
一切时节不复讲，履长贺岁犹卤莽。
淫雨连旬未必晴，潮何人观月谁赏。
月缺月圆宵复宵，潮落潮生朝又朝。
事与承平不异处，唯有南来秋雁飘。

俗徒纷云云，章甫殊不竞。
不竞何以故，无奈二氏横。
予曰实不然，请各言其行。
开辟古至今，儒道独也正。
柱史玄牝门，专气保清净。
末流诡长生，妄欲夺天命。
灵山见作用，误认气为性。
轮回岂有之，怪缪莫究竟。
两俱可鄙者，巫觋事禳禜。
愚氓惑幻说，往往堕坑阱。
既曰身出家，粉黛侈婚娉。
岂不交鬼神，酒肉厌膻蒏。
此曹浪夸毗，内衰外徒盛。
吾侪读何书，尧舜至孔孟。
抢攘干戈后，学校幸未屏。
穷者伏闾阎，甘忍饥寒并。
仕或为冷官，官冷亦何病。
宁戚半夜歌，曾点暮春咏。
求己胜求人，自重岂容轻。
东家子朱子，述作贯百圣。
遗言一一在，足可雪几映。
省察中为和，存养义由敬。
上溯周程张，例不颛宰柄。
乃有功斯文，如揭日月镜。
韶音一以还，二氏噪卫郑。
榛蔓彼自迷，我此松柏劲。
历观史传间，不学行国政。
丧亡窃威福，依附涉巧令。
异端伺罅隙，磨牙骋讥评。
前哲贵内修，韫匵宁待聘。
信有饭不足，未羡庖欲清。
勉哉子此行，始终抱渊靓。
万一际奇逢，定作苍生庆。
不然归去来，预戒菊径迎。

钱塘湖上试经过，便似秦淮玉树歌。
突兀楼台新佛刹，依稀灯火旧沙河。
士皆戎服骈鞍马，女尚宫妆拂黛蛾。
我欲同君理轻棹，苏堤呼酒酹东坡。

古学非如进士场，渊乎深处海难量。
善藏未用争饴利，中立悬知异狷狂。
度远出寒公案在，渐修顿悟话头长。
公□与我评兹事，一洗人间粉黛妆。

桃花水暖清明前，长堤柳色青如烟。
男儿年少重意气，春风买醉吴江船。
西湖三月春更好，笙歌锦绣神仙鸟。
紫燕楼深翠黛间，碧罗天净杨花老。
兴亡往事置勿论，千金不惜酬歌尊。
酒酣莫作后庭曲，游人思断江南魂。
去去知君访陈迹，吴山吴水青历历。
花残钿碎馆娃空，春草年年为谁碧。
君行正乐我为愁，白发送君思旧游。
平生漫浪无似我，努力功名须黑头。

谁奏琵琶妒客欢，啼珠泣玉使心酸。
感时多向英雄洒，怨别还从粉黛弹。
每听巴猿愁滴袂，莫烧汉蜡恐堆盘。
阳关一曲君休唱，唱罢人间行路难。

五年惯在家，贫贱自称好。
饥鹰空护巢，疲马长恋藁。
森萷万修竹，自喜结交早。
旦暮从渠游，不恨两枯槁。
今年出山去，败鼓费击考。
此君不我嫌，到处惬怀抱。
翛然书斋下，粉黛间新老。
相看便歌咏，物外恣探讨。
此生一过客，去住何足道。
竹下有石交，归来薙幽草。

无人嫌夏雨，众木共欣荣。
已办黄梅熟，还将绿叶生。
送春无物色，尽日是檐声。
处处桑麻长，阴阴桃李成。
风翻蒲水白，烟共草天平。
山色沈冥久，朝来两黛横。

迎面苍峦泼黛浓，几番回首想行踪。
白云拥海文殊阁，老水屯烟圣治峰。
方别衲僧谈梦寐，又逢羽士接从容。
明朝还踏青虚路，重掬神泉听乱钟。

莺花箫鼓绮罗丛，人在熙和境界中。
海？三登歌化日，湖山一览醉春风。
水揺层栋青红湿，云锁危梯粉黛空。
十里掌平都掩尽，有谁曾纪建楼功。

结楼书屋傍，独占林塘幽。
飞檐瞰寒碧，照影虹霓浮。
层峦万苍翠，峭屼生戈矛。
黛眉与螺髻，故故含娇羞。
此时楼中人，片心随白鸥。
风吹乌纱帽，露滴紫绮裘。
白云入我望，逸兴何悠悠。
沆瀣供晨餐，酌以碧玉瓯。
朝暾散朱景，咽约十二楼。
愿言追黄鹤，致身八极游。
慷慨笛声发，满楼明月秋。

猝猝多羝屈，幽幽独雉经。
借渠施粉黛，聊与照丹青。
孤槥何年寄，重泉底处扃。
有人能缩地，不隔短长亭。

分落银河一派清，源深流远旱常盈。
蛟龙潜处鱼虾少，日月中时表里明。
插岸好山青泼黛，倚波丑石势奔鲸。
幽奇信是神仙窟，上有浮云散又生。

轻雷隠何山，云色如黛涌。
凉满翠竹浮，阴连芳树重。
烦襟一披豁，清思欲飞动。
会待急雨来，华觞与君捧。

造化斲出苍云骨，娉婷如人更奇突。
千秋独立日岭头，黛眉空翠含娇羞。
访诸故老不可识，或是当年望夫石。
当年望夫夫未归，山头化石空相忆。

齐眉沉醉绮罗丛，心事谁知付去鸿。
不惜千金留粉黛，更无一语怨东风。

岚气阴阴浅色山，更分黛墨染松关。
喷云泄雾空蒙外，湿翠冷沾襟袖间。

五股钗松黛色鲜，山家插鬓不成妍。
道人见了都无用，付与云鬟雾鬓仙。

诸葛甘棠岁月深，霜皮黛色郁沉沉。
尚垂清荫蜀国里，一树风霜千载心。

娉婷名家姝，荣显晋朝使。
斛珠不论赀，得备巾栉侍。
一笑金谷春，粉黛皆敛避。
岂知步障中，乃复为愁地。
念主爱妾深，因妾为主累。
□楼风月愁，残花抱春坠。

细雨满山眉黛敛，怒涛千古哭声寒。
须知此庙关风教，莫作寻常神女看。

黛眉愁里敛双蛾，别久无书事奈何。
欲待怨他还又忆，怨时较少忆时多。

源公作诗可怜生，亦有谡谡山林声。
见说丰姿委缣素，霜颊黛顶照人明。

归去来兮，吾生复何之。
故园三径在，桃李不成蹊。
台榭荒凉已无忧，阶除寂寞人已希。
胡飘飘而不返，将役役以奚为。
丈夫不自量，处世宁堪悲。
省一朝之若是，悟百年之已非。
饭山曾是饿唐甫，首阳曾是饿夷齐。
名重天下何足比，利重天下何足奇。
觉利名之不昧，知贫贱而勿悲。
归去来兮归去来，长安纵好休徘徊。
足巾屏之行李，拂藜杖之尘埃。
杜宇知我意，声声苦相催。
故园行乐处，满地生苍苔。
归去来兮，闽山之巅。
山奇水秀，可以忘年。
水渺茫而洁白，山排闼以争前。
昔年桃李，依旧成阡。
石径萦纡而藤萝耸茂，茅茨幽迥而松菊争妍。
盘餐三百品，食足二顷田。
吟且咏，乐且禅。
饱而嬉，困而眠。
心坦坦，腹平平。
正是故园行乐处，谁知此乐乐悠然。
东风起兮百草芊，绿杨飞絮杏花鲜。
蝶翅乱，鸟声喧。
翠欲黛，红欲燃。
归去故园行乐处，幽鸟一声啼杜鹃。
落花红紫草成毡，黄梅肥弹柳三眠。
蝉嘒嘒，蝶翩翩。
笋翻箨，荷贴钱。
归去故园行乐处，几阵南风入舜弦。
西风至兮鸿雁来，万物萧条景物猜。
虫声切，猿啸哀。
梧桐败，菊花开。
归去故园行乐处，清风明月好安排。
霜风凛凛雪花飞，村落无人猿夜啼。
泉酒冽，溪鱼肥。
燃兽炭，拨蹲鸱。
归去故园行乐处，竹外梅花三两枝。
红日三竿渔父去，云迷四野牧童归。
朝暮之情何已矣，四时之景已如斯。
已矣乎曷之，予知归去兮。
松菊候门而南山耸媚，花鸟欣迎而北岭喧呼。
悔知非之既晚，乐成赋以归欤。

春阶荡漾春日长，羽林飒飒勾陈苍。
钧天寥寥帝不康，一月震悚奔勾芒。
夜鸠众功和阴阳，粉白黛绿各一方。
铸作娟丽盈盈妆，金乌飞去东藩傍。
左右前后千毛嫱，青云衣兮白霓裳。
重重华盖十六行，琼林玉殿积缟霜。
气焰薰薄摇篮光，白云乡是碧云乡。
骑龙韩愈如渔郎，缑山仙子闻仙方。
坐鹤之背吹凤凰，穆子简子方来王。
气迷色眩成肆狂，执法叩阊夕抗章。
有一于此无不亡，言从谏听如禹汤。
斥罢脂泽去芬芳，各服毼衣事蚕娘。

不思粉黛学倾城，心对冰壶贮月明。
魏国节操成令女，湘江竹泪泣娥英。
床头明镜春容减，桑下黄金秋叶轻。
守静不因时物感，西风荒草自蛩声。

秋水盈盈娇眼溜，春山淡淡黛眉轻。
人间一段真描画，唤起王维写不成。

万山郁回合，群木尤老苍。
细路百盘折，崎岖陟羊肠。
凉阴覆峭壁，萦回涧流长。
绿萝下百尺，笑挹清泉香。
甘寒试一漱，齿颊凝冰霜。
拂石坐未去，樵叟来我傍。
云此涧中水，其源来浦阳。
浦阳婺属邑，亦我父母邦。
欲我饮此水，而不忘故乡。
叟言起予意，振衣欲飞扬。
便将随水源，径度千仞冈。
叟前挽我衣，迟留且勿忙。
吾家隔前坡，林居愧荒凉。
寒醅旋可压，为子炊黄粱。
微径行荦确，柴门隠松篁。
推户拂尘席，延我入中堂。
呼儿出长揖，阔步何蹡踉。
问我从何来，惊顾走欲僵。
屡呼不复出，自起致茶汤。
坐不分宾主，高谈到羲皇。
炊烟淡茅屋，劝我饮尽觞。
葫芦烂鹅鸭，盘饤罗芥姜。
一饱共酣寝，此乐殊未央。
摄衣起谢叟，听我歌慨慷。
风埃暗宇县，干戈几抢攘。
朽骨缠蔓草，呻吟卧残创。
荒丘奔狐兔，断础悲蛩螀。
奔逃不相顾，流离各凄伤。
十年未返业，几人失耕桑。
而此源中民，熙然独徜徉。
数家联聚落，茅茨带林塘。
笑语声相闻，隔篱灯火光。
翁妪各垂白，童稚纷成行。
嫁女必近邻，生男不行商。
死徙无出境，耕织各有常。
地罏老瓦盆，竹几素木床。
俗淳器亦古，岂识时世妆。
瓜瓠满篱落，麻苎翳门墙。
缺窦出鸡犬，平坡散牛羊。
豚蹄一盂酒，神休答丰禳。
村讴杂社鼓，醉舞衣淋浪。
昼无悍吏恐，夜无群盗狂。
生者遂所养，死者得所藏。
其乐有如此，宜与世相忘。
叟前重致词，为子言其详。
使我居华屋，绮疏交洞房。
使我服鲜丽，翠襦绣罗裳。
食必具水陆，饮必酣琼浆。
出则盛车骑，锦鞯紫游缰。
归则拥歌吹，粉黛环姬姜。
贵封侯万户，富储粟千仓。
如此岂不乐，患至难豫防。
利者祸之的，何地非战场。
况有吏椎剥，宁免盗陆梁。
安贫即乐土，多财必遗殃。
人生守常分，世事胡可量。
我闻重叹息，临风几徬徨。
林霏掩苍翠，回首路杳茫。
远山衔落日，惨惨尘沙黄。
因思桃源中，人多寿而康。
山深事简寡，居安俗淳良。
不与外人接，别在天一方。
儿孙自生长，古今任兴亡。
世以为神仙，此说诚荒唐。
平生志远游，恨不穷八荒。
去家百里近，绝境见未尝。
邈与桃源居，异世遥相望。
安知千载下，以我非渔郎。
独恨无桃花，夹岸摇红芳。
花落春水涨，一苇或可航。

至宝忽横道，峰峦高复低。
数尖灵壁石，一曲武夷溪。
黛色春浮玉，黄流雨曳泥。
遥知千载下，名与岘山齐。

秦赭凿填石，不受鞭棰考。
零落楚江浒，相峙矗三岛。
穿松得细径，据一陵二小。
奔流浩浩来，五色烂华藻。
至宝地不惜，绝境天所造。
谁言两蛾黛，功夺京兆巧。
终朝对颦蹙，似为今古恼。
然犀矶沉沉，跨鲸月皎皎。
丝纶三千丈，蒙冲百万櫂。
天风吹过梦，多忧只空老。
今者吾与子，所惬在幽讨。
供帐莫匆匆，槃觞从草草。
雅琴鼓一再，领此风日好。
临崖发清啸，倚树或颠倒。
礼存玉帛外，纵弛或一道。
兴极不知归，白鸥破晴昊。

永夜无人玉漏迟，团团月上海棠枝。
月留凉露芳尘暗，花弄清晖淑影移。
粉黛三千春对镜，银波万顷晓凝脂。
深闺为尔牵愁兴，坐问容光强赋诗。

肢脉昆仑析，胚浑混沌先。
灵分玄岛峙，秀聚景云鲜。
覆压风雷窟，枝撑宇宙穿。
崚嶒攲筿雾，历棘耸萝烟。
嶪嶪栖危壁，磷磷过瘦涓。
雨攻绳眼断，浪击弹窝圆。
笔架珊瑚竖，屏围玛瑙偏。
骨攒狞鬼竦，脊凸老蛟跧。
剑卓空苍色，矛森紫翠颠。
丑宜镌鸟篆，刚可利龙泉。
怪渍潮纹湿，顽和地轴连。
筼筜梢映带，薜荔叶萦缠。
磊磈蛇身缩，崩峥凤势偏。
藓侵题字处，藤络倚筇边。
碎砾铺文贝，尖峰斫黛莲。
窦深膏乳滴，甃润土花沿。
俨若峨冠者，昂如峻士焉。
磴危欺木屐，矶滑怯苔毡。
移恐岚光动，扪嗔野蔓牵。
冲湍声类磬，泻瀑韵成弦。
硬性辞斤凿，嵌形欠画传。
鼓歌伤莫续，鼎句叹难联。
砥砺诚由著，磨礲学及迁。
畜奇希抱璞，炼饵诧飞仙。
寸势垂千仞，嵬胎结几年。
岩晖知产玉，峡束见奔川。
织女支机稳，山人作枕便。
陨星沈战域，敲火出渔船。
异或称羊化，疑应讶虎眠。
龟埋遗碣下，麟仆古茔前。
屹立中流壮，平施大础坚。
怀沙嗟放逐，凝魄惜婵娟。
德必穹碑纪，词当巨砚研。
险思经滟滪，功拟勒燕然。
嵩岱归诸掌，蓬瀛寄一拳。
不须填碧海，直欲补青天。

妖艳分明构祸胎，黄金瓌丽更危台。
笙歌夜倚东风醉，粉黛春从南国来。
原草翠迷行辇迹，野花红发舞衣灰。
豪华肯信今为沼，烟水翻令后世哀。

古宇列双桧，森郁欹檐角。
高干若偃盖，低枝罗翠幄。
叶硬攒猬毛，子圆如雀壳。
盘根虽轮囷，呈才终卓荦。
枯冬傲霜雪，炎夏宜雨雹。
苍皮绕龙蛇，危巅巢鸑鷟。
岁寒知后凋，清风到先觉。
月涵烟影孤，雨溜苔藓驳。
愿逢繁辂用，勿使为榱桷。
春姿笔工偷，风韵溪虎学。
松筠比节操，虫鸟敢蠹啄。
黛色晚山分，清香朝露濯。
桃李耻妖饶，椅梧羞龌龊。
俗名强雌雄，奇胜重古朴。
气势已千寻，栽培从一握。
五松惭忝位，秦封受殊渥。

稼政之本，民食惟天。
甫田兆岁，后稷其先。
灵坛既祀，黛耜攸虔。
乃圣能享，亿万斯年。

将躬黛耜，先陟灵坛。
嘉玉量币，乐举礼殚。
神既至止，福亦和安。
千斯积咏，万国多欢。

飞阁岧峣倚天半，千里秋毫掌中看。
城下江声铁马行，梁间日影金蛇窜。
词客寂寥光景闲，秀色不改惟西山。
朝来敛黛作眉语，问此风月何当还。
便须领略追绝唱，终古发扬无尽藏。
惜哉元婴不读书，笔端祇作蛱蝶图。

阴阴沈沈雨霏霏，农夫把秧妻抱儿。
前村后村歌相答，上亩下亩泥正肥。
新谷登场腹不饱，新丝出盎身不丝。
膏粱纨袴一笑乐，粉白黛绿千金挥。
农家升苗一寸税，里正打门星火追。

寒梅冷艳缀轻枝，误认夭桃未放时。
盛饰霓裳陪越女，不施粉黛抹胭脂。

巑兽石，错虬松，黛岚终日下天风。
杖藜携我恣遥望，缥缈霓裳飞碧空。

江上群峰泼黛浓，水村烟渚夕阳红。
一声啼鸟催耕去，何处龙归急雨中。

方池水影薄，曲槛鸟声娇。
鸾镜红绵冷，蛾眉翠黛消。
冶容舒嫩萼，幽思结柔条。
纤指收花露，轻将雪粉调。

上得马鞍岭，奇峰应接频。
遥看孤绝处，分现普陀身。
纳月瓶泉冷，娇春柳黛新。
却疑吴道子，貌出此岩真。

霜旄行郡试寻幽，一曲围垣遶县周。
山色迎人来黛嵋，河声惊梦撼黄流。
禹门水迥乡关月，济庙烟连草树秋。
遥指天南嵩洛近，烟云何处望神州。

行到蓬莱第一宫，却惭仙路印尘踪。
界开形势昆仑水，送过烟岚黛嵋峰。
经夏定知非暑气，乘时犹逮看秋容。
不才佳景难为赋，空立斜阳倚瘦筇。

山接青齐横翠黛，水兼汴泗入洪流。
西风落日凭栏处，廊庙江湖总系愁。

洞口迷离春复秋，几人幽赏赋来游。
云封乱石桃花少，月照平湖茂草稠。
粉黛三年空不语，溪山万古尚含愁。
只今惟有长堤柳，犹似依依念故侯。

满轩山色长浮黛，绕舍泉声不受尘。
四境带牛无事日，两衙封印自繇身。
白羊酒熟初看雪，黄杏花开欲探春。
总是济南为郡乐，更将诗兴属何人。

大亭孤起压城颠，屋角峨峨插紫烟。
泺水飞绡来野岸，鹊山浮黛入晴天。
少陵骚雅今谁和，东海风流世谩传。
太守自吟还自笑，归来乘月尚留连。

巴巫之山足奇石，气含秋云如黛色。
君家宝砚安所得，圆为马蹄萤为璧。
宛城路阻流沙长，中国久绝真乘黄。
惜哉逸足世不识，所存一迹犹形相。
鄙夫虽非伯乐比，偶见袅蹄识千里。
愿君不惜勤示人，倘有骅骝免空死。

王甸雄三辅，侯邦重百城。
公虽纵谈笑，人自服神明。
烹干元和正，陶镕庶物精。
优游破余地，洒落动高情。
讼比甘棠息，居无吠犬惊。
勤追頖宫学，继出汝南评。
风雅移方俗，弦歌溢颂声。
忘年及晚辈，与进绝诸生。
预列登堂拜，陪参别乘行。
襟怀向客尽，风彩照人清。
弧矢亲观德，沧浪并濯缨。
宴余花烂漫，猎罢雪纵横。
末节形骸外，良辰乐赏并。
西曹寛吏谪，东阁借宾荣。
密席眀金炬，佳人出玉笙。
听歌浓黛敛，看舞小腰轻。
敢谓招携讯，由来许与诚。
会知私坎井，未可屈长鲸。
凤尾腾中诏，麟符寄别京。
去思邈已远，陈迹浩难平。
叩叩烦书礼，悠悠想旆旌。
何时命霖雨，举世望阿衡。
逸唱回春藻，深衷释吝萌。
自然心醉久，那在酒如饧。

咏尽千峰雪，吟行六里春。
布多成暇政，方称好闲身。
物得商山下，形如震泽根。
初期谷城叟，乍遇魏榆神。
固异它山石，还同似玉珉。
绕看犹汩没，斲见渐轮囷。
草拥才抽甲，烟封几得辛。
绿藏苔漠漠，青乱叶蓁蓁。
蛟蜃浑疑活，琳琅势逼真。
杖敲清有韵，衣拂莹无尘。
起似生徐甲，扶如醉伯伦。
知吾怜磊落，移尔出荒榛。
留滞诚为久，遭逢盖有因。
胜携堕鹊印，喜过骇鸡玲。
齐列幽斋畔，休藏古涧滨。
未邀耽酒客，先对抱琴人。
带藓形虽瘦，穿交气已振。
自非怀峭绝，安得免沉沦。
月影无云夕，烟姿有雪辰。
参差光互动，高下势相均。
接待同嘉士，搜求等隽民。
苍茫劳拂拭，感遇似陶钧。
抚惜情如旧，装添景自新。
窗风声淅淅，檐鸟语欣欣。
映合移红药，遮须翦绿筠。
使君安置后，勾我往来频。
扪摸闲垂袖，偎挨醉脱巾。
海山低岌嶪，华岳小嶙峋。
鹭毳莹如霰，蜗涎曳似银。
峰峦轻菡萏，雕琢笑麒麟。
雨霁岚光滴，春晴黛点匀。
鼎分聊自得，芝秀好相亲。
宋陨知难及，秦鞭似弗仁。
无瑕收作宝，不速敬如宾。
仙掌怜应拔，出眉妒亦嚬。
罅开青虎眼，痕駮黑虬鳞。
怪隠深难测，神驱恐不遵。
倚多凉透骨，卧近冷侵茵。
蹙缩回蛇尾，谽谺齚兽唇。
云孤堪结伴，松老合为邻。
对耻风标俗，题愁格力贫。
玉堆深愧白，黛泼不如彬。
埋去甘长往，移来忽并伸。
露喷秋洗发，云触晓生津。
清越时堪叩，嵌崆永不磷。
似龙兼易扰，如虎岂难驯。
夜槛含星彩，晴轩烁日轮。
三人铛脚看，一盏瓮头醇。
罗杀迎潮怒，干将插土皴。
沉沉吁可怪，瑟瑟比难臻。
鬭莹宁饶璧，争年不让椿。
闲书堪试笔，醉坐好垂纶。
何啻为三友，还应直万缗。
贪看棋错路，竞爱酒记巡。
利若刀悬蜀，危于阁耸陈。
一拳终太小，五色却非纯。
有泐应难待，无言讵可询。
摩挲夸玉立，围绕似环循。
为匠虽非郢，吟诗莫谓秦。
须容一株上，题著旧词臣。

咏尽千峰雪，吟行六里春。
布多成暇政，方称好闲身。
物得商山下，形如震泽根。
初期谷城叟，乍遇魏榆神。
固异它山石，还同似玉珉。
绕看犹汩没，斲见渐轮囷。
草拥才抽甲，烟封几得辛。
绿藏苔漠漠，青乱叶蓁蓁。
蛟蜃浑疑活，琳琅势逼真。
杖敲清有韵，衣拂莹无尘。
起似生徐甲，扶如醉伯伦。
知吾怜磊落，移尔出荒榛。
留滞诚为久，遭逢盖有因。
胜携堕鹊印，喜过骇鸡玲。
齐列幽斋畔，休藏古涧滨。
未邀耽酒客，先对抱琴人。
带藓形虽瘦，穿交气已振。
自非怀峭绝，安得免沉沦。
月影无云夕，烟姿有雪辰。
参差光互动，高下势相均。
接待同嘉士，搜求等隽民。
苍茫劳拂拭，感遇似陶钧。
抚惜情如旧，装添景自新。
窗风声淅淅，檐鸟语欣欣。
映合移红药，遮须翦绿筠。
使君安置后，勾我往来频。
扪摸闲垂袖，偎挨醉脱巾。
海山低岌嶪，华岳小嶙峋。
鹭毳莹如霰，蜗涎曳似银。
峰峦轻菡萏，雕琢笑麒麟。
雨霁岚光滴，春晴黛点匀。
鼎分聊自得，芝秀好相亲。
宋陨知难及，秦鞭似弗仁。
无瑕收作宝，不速敬如宾。
仙掌怜应拔，出眉妒亦嚬。
罅开青虎眼，痕駮黑虬鳞。
怪隠深难测，神驱恐不遵。
倚多凉透骨，卧近冷侵茵。
蹙缩回蛇尾，谽谺齚兽唇。
云孤堪结伴，松老合为邻。
对耻风标俗，题愁格力贫。
玉堆深愧白，黛泼不如彬。
埋去甘长往，移来忽并伸。
露喷秋洗发，云触晓生津。
清越时堪叩，嵌崆永不磷。
似龙兼易扰，如虎岂难驯。
夜槛含星彩，晴轩烁日轮。
三人铛脚看，一盏瓮头醇。
罗杀迎潮怒，干将插土皴。
沉沉吁可怪，瑟瑟比难臻。
鬭莹宁饶璧，争年不让椿。
闲书堪试笔，醉坐好垂纶。
何啻为三友，还应直万缗。
贪看棋错路，竞爱酒记巡。
利若刀悬蜀，危于阁耸陈。
一拳终太小，五色却非纯。
有泐应难待，无言讵可询。
摩挲夸玉立，围绕似环循。
为匠虽非郢，吟诗莫谓秦。
须容一株上，题著旧词臣。

白帝呼龙驾云旌，西上金天调玉烛。
九嶷耸黛凝不干，二水飞蓝健相续。
紫黄诏换鱼须竹，皂盖朱衫来作牧。
波神一夜收风湍，列缺先秋静林麓。
曾岩照水明朝旭，□□冲崖拥奇木。
山阁吟烟薄暮钟，酒旗拂雨临溪屋。
放歌身外光景促，短续人间片时绿。
金刀莫□□□□，□□长啸□□禄。
梨梅浆酸□才熟，□□新味□□□。
□笋樵素丝□明，□□□□□青玉。
□情去日无羁束，逸思凉飘绕烟谷。
言涉渌水纱裳轻，朱鞅追风桃花速。
回看山下多麋鹿，浩叹□□□鸿鹄。
□来刁斗转分明，永夜公堂守幽独。
□□□□□□□，□金液。

秋日悬光八使来，笙歌十里郡筵开。
六朝草色铺堤路，九日花香泛酒杯。
红袖歌长凝粉黛，紫微诗久蔽尘埃。
贤人此会知无尽，不畏年华似箭催。

深严相府绝纤埃，宴会寻常召不才。
孙合有歌凝翠黛，召棠无讼锁青苔。
凤池即看三回入，蜗舍曾蒙数度来。
仍赐雅章惭继和，朱门将献又徘徊。

望远云凝岫，妆余黛散钿。
缥囊承晓露，翠盖拂秋烟。
响慕非葵比，雕零在槿先。
才供少顷玩，空废日高眠。

黄罗双幅裹除书，新拜昭容称意无。
真色不劳施粉黛，香闺虚挂十眉图。

自匀轻黛怯春寒，巧画双眉称绿鬟。
楼上远山随指见，槛中新月对人弯。

嫚黄妖紫间轻红，谷雨初晴早景中。
静女不言还爱日，彩云无定只随风。
炉烟坐觉沈檀薄，妆面行看晓黛空。
此别又须经岁月，酒阑把烛绕芳丛。

溪凝蓝黛合双川，阁在千岩万壑前。
漱石我思清病齿，倚琴谁共听流泉。
云生北岭横空白，春入东郊一望鲜。
况是江南风物好，待君重咏四时天。

溪谷溅溅嫩水通，野田高下绿蒙茸。
和风满树笙簧杂，霁雪兼山粉黛重。
万里有家归尚隔，一廛无地去何从。
伤春故欲西南望，回首荒城已暮锺。

谁将石黛染春潮，复撚黄金作柳条。
西崦东沟从此好，笋舆追我莫辞遥。

虞美人，态浓意远淑且真。
同辇随君侍君侧，六宫粉黛无颜色。
楚歌四面起，形势反苍黄。
夜闻马嘶晓无迹，蛾眉萧飒如秋霜。
汉家离宫三十六，缓歌慢舞凝丝竹。
人间举眼尽堪悲，独在阴崖结茅屋。
美人为黄土，草木皆含愁。
红房紫莟处处有，听曲低昂如有求。
青天漫漫覆长路，今人犁田昔人墓。
虞兮虞兮奈若何，不见玉颜空死处。

秋光未老已风酸，还似春来料峭寒。
酒盏莫辞今日醉，人心况是在时欢。
佳辰从古逾金重，远岫登高见黛攒。
且学牧之开口笑，休因菊蕊泪阑干。

两京三仕并交游，有道从来慕太丘。
白日声名随诏召，青云家世踵飚流。
数程去路朱蹄骏，一曲离筵翠黛愁。
材力如君当拔擢，敢辞幕府独淹留。

东城水深色如黛，居人来过不知爱。
我浮扁舟转城曲，苍烟古树寒相对。
忽如身在松江游，况有渔子前操舟。
霜天黯黯始下雁，雪浪杳杳频惊鸥。
万鱼挂网同时急，赤鲤长大犹人立。
旧疑古潭有神物，倏见金鳞却腾入。
檝师献功喜相顾，岸傍欢声仍坌集。
主人置酒乐未央，艇子行{炙火=肉}轻相及。
吴酸缕鲙白玉盘，四座相喻同加餐。
人生万事岂有难，我能为公成此欢，兴极意移令我叹。
落日蔼蔼沈云端，岸草露白天风寒。

积水浮南极，流沙聚客亭。
暝闻渔父曲，秋揖老人星。
初月霜华薄，孤山石黛青。
天高多影响，仿佛见湘灵。

宿云收叠岭，初日上危岑。
黤黮千重黛，光芒一线金。
秋高怨摇落，野旷快登临。
谁怪欣然乐，山林慰此心。

千里相思无见期，喜闻乐府短长诗。
灵均此秘未曾睹，郢客探高空自欺。
不怪少年为狡狯，定应师法授微辞。
吴娃齐女声如玉，遥想明眸嚬黛时。

偷把罗衣裛泪痕，落花江上泣青春。
空将凤管题君怨，自是蛾眉累汝身。
翠黛不须匀绿鬓，红膏休更点朱唇。
自然彼此无心妒，犹恐多言巧中人。

西蜀峨嵋谁为移，灵根元窍凿何时。
烟霞欲暮胭脂冷，云雨初收青黛施。
天净尘霾开古镜，晓寒星斗落残棋。
江湖襟带全形胜，风动于今民物熙。

寺隐藏山腹，山高绝杳冥。
浓岚春发黛，岑塔晓开屏。
岭上云无著，松根茯有灵。
访求忠武迹，不复见丹青。

双峰秀出两眉弯，翠黛依然监影间。
终日含颦缘底事，祗应长对望夫山。

西堂昔时冷萧条，使君名高堂为高。
流虹碎□勤镌雕，粉黛翕倏随挥毫。
太守浩燕觞九牢，门前过客罗百艘。
檐褕晔晔烂亭皋，切云危冠控豪曹。
秋鹤霜毛飞锦袍，六鹊曳地横金腰。
轻罗韬烟媚中宵，缓歌阁舞萦云髾。
赵人手提千牛刀，目视大犗如鸿毛。
太守巨笔驱波涛，指画风云惨动摇。
佩牛带犊如销膏，区区古人无是超。
吴秔如脂敢百筲，连车折轴弃道交。
釜区争先走名豪，旋鲈掣酒飞千舠。
杜伯称觥酾醲醪，翳翳禾黍藏笙箫。
太守浩燕乐岁饶，岂徒割烹盈大庖。

摇辉蘸影弄姿媚，粉黛醉倒无人扶。

翠黛轻拖促晓妆，云归鬟岫鬓苍苍。
道人欲识普贤面，西蜀重烧十愿香。

楼阁郁穹窿，清都幸此逢。
兔藏贤令井，鲸吼贰卿锺。
花覆瑶台暗，香飘宝鼎浓。
仙居赤城洞，人住玉霄峰。
棋响风敲竹，琴栖月在松。
云霞随步武，猿鹤伴从容。
湖涨销千尺，山浮黛色重。
人间真福地，物外是灵踪。
鹫岭标香刹，蛟溪接近封。
枌榆偏在念，桑梓更惟恭。
学道功成就，冲霄愿必从。
他年随羽化，横跨葛坡龙。

平居汩汩喜自堕，万事过目不省窥。
一年南北两见雪，未始把笔成一诗。
朝看气象浩茫昧，夜归瞑想通幽疑。
梦乘虚空谒帝所，砆礩象柱承琼榱。
坦涂壁垩相照射，鹤扇亏蔽狐腋帷。
帝旁鲜鲜舞万女，宝绡雅冶吹裳衣。
累𧏖贯瑀错组佩，斥弃朱黛素两眉。
撩搔王母戏华髪，袒脱姑射争肤肌。
提珰掷珥互投报，顾我尘垢加笑讥。
其傍临临立万鬼，帝所宠与借色辞。
密呵细纻赐裘舄，笑齿发露寒差差。
诸神敛避不敢望，弃唾堕落成珠玑。
朝懽嚱怡弃烟霞，暮慨吁吸成云霏。
互偷天帑购党与，散布万玨分千珪。
纨罗练縠不计数，逆取倒曳交横披。
鞭驱巨灵劫夸父，挥斧解系关星机。
东观豗颓堕壁角，南顾秃鬝亡斗箕。
其他杂冗莫分辨，徒见漫乱如箩筛。
雷公争前泣诉帝，至此岂可无省知。
愿分羽卫𠡠天讨，助以积雹千山齐。
金神拥遏按行道，后乘驾以万玉蜺。
宝刀联翻夹鐡盾，玉戟钩子横珠旗。
天风萧萧吹缟素，贝甲合阵穷天围。
磨砮插羽注万矢，强弩竞发相联飞。
奸穷诈极不保守，引组自缚相连归。
累俘奏恺闯天陛，越雉拔羽按舞仪。
帝呼祝融付焚弃，散灰下地无留遗。
徴朋索党计轻重，斩戮屏翳囚风师。
扶桑瞳瞳露轩豁，日御复反天衢驰。
觉来四顾骇皓白，心与恍惚争是非。
冬雷无声电不照，疑亦众鬼乘其私。
天髙地下非所职，且可把酒无嗟咨。

绿鬓年来已渐雕，旧游芳草路迢迢。
山横远翠疑歌黛，柳拂轻梢认舞腰。
秦甸梦回空有恨，洛城吟断独无憀。
斜阳更上高楼望，始觉离情一倍饶。

落照西山夜色浮，弯弯寒挂碧云头。
宝奁新样横眉黛，珠箔斜悬半额钩。
丹桂一枝初浅露，金波千里未圆流。
婵娟三五才成魄，散满清光四百州。

石城岭下白莲宫，天柱峰前碧玉丛。
误入蓬瀛知有路，回看图画恨无功。
平霞列嶂堆苍黛，飞瀑寒岩挂断虹。
眼底更无尘一点，霅川休说水帘宫。

送客欲逡巡，方舟{舟义}棹频。
夕阳千嶂外，秋色一江匀。
酒面红烟惨，歌眉翠黛颦。
昔年离别恨，今日并如新。

空山古松阅人代，黛色铜姿终不改。
蚴蟉诘曲还相向，千寻气结云叆叇。
风雨冥冥秋气深，耳边往往苍龙吟。
蓬莱仙子有无间，往来白鹤昼常阴。
百尺樛枝拓金戟，山中十月飞霹雳。
千年化作虬龙形，流脂下见成灵珀。
方今楼阁连飞甍，斧斤未敢来相倾。
晦冥神物共诃护，一物钟灵无不轻。
我来抚此重叹息，造物由来贵孤直。
趺坐松前日将暝，谡谡寒风落巾帻。

昔谒公家贤侍郎，一见许我能篇章。
俸粳兵酒屡持送，时时解榻令登堂。
今喜清风传令子，回首亨衢脱双屣。
北堂归养太夫人，水陆珍羞称甘旨。
深沈大第蟠蛇鳞，儿孙蓝绶何诜诜。
有时宴喜列宾客，洞房粉黛桃花春。
玉指纤纤拂弦索，轻云凝碧罗衣薄。
主人快意妾争妍，松上女萝知有托。
君不见景太傅，杀身本为功名误。
又不见张舍人，朝为近侍夕为民。
古来宠辱亦如此，安用浮云纒此身。
爱君进退真得所，不负青春领歌舞。
我方两鬓扑黄尘，梦寐江南思旧土。
别君去，将拂衣，扁舟若渡历阳月，愿听新歌酩酊归。

东冈送终毕，北堂待荣养。
短棰跨羸驴，西风吹祖帐。
玉盘堆鲙缕，金船倒新酿。
劝君当勇去，回首勿凄怆。
胸中五千卷，立事须少壮。
扬名永不灭，孝节乃可尚。
长安集纷华，出处慎所向。
肯为声色惑，一婢百金偿。
不知粉黛蠧，血气迷凋丧。
胡为发斯言，期予以相将。

粉黛元知假，丹青岂是真。
桃花初过雨，溪水暗流春。
眼眼随云断，书书托雁频。
渔郎自迷路，狂杀武陵人。

寺当南北二禺间，合翠全清总见山。
一石尚存垂钓处，五羊时载老仙还。
金流月影真盘谷，黛涨岚光小剑关。
安得鹊桥横绝顶，下临河汉泻潺潺。

真山返如假，叠径入云屏。
不借湖光洗，朝朝泼黛青。

大雅初微缺，流风困暴豪。
张为词客赋，变作楚臣骚。
展转更崩坏，纷纶阅俊髦。
地偏蕃怪产，源失乱狂涛。
粉黛迷真色，鱼虾易豢牢。
谁知杜陵杰，名与谪仙高。
扫地收千轨，争标看两艘。
诗人例穷苦，天意遣奔逃。
尘暗人亡鹿，溟翻帝斩鳌。
艰危思李牧，述作谢王褒。
失意各千里，哀鸣闻九皋。
骑鲸遁沧海，捋虎得绨袍。
巨笔屠龙手，微官似马曹。
迂疏无事业，醉饱死游遨。
简牍仪型在，儿童篆刻劳。
今谁主文字，公合抱旌旄。
开卷遥相忆，知音两不遭。
般斤思郢质，鲲化陋鯈濠。
恨我无佳句，时蒙致白醪。
殷勤理黄菊，未遣没蓬蒿。

金钱石竹道傍秋，翠黛红裙马上讴。
无限小儿齐拍手，山公又作习池游。

少年带刀剑，但识从军乐。
老大服犁锄，解佩付镕铄。
虽无献捷功，会赐力田爵。
敲冰春捣纸，刈苇秋织箔。
栎林斩冬炭，竹坞收夏箨。
四时俯有取，一饱天所酢。
君生纨绮间，欲学非其脚。
左右玉纤纤，束薪谁为缚。
勿令闻此语，翠黛頩将恶。
笑我一间茅，妇姑纷六凿。

丹青古藏壁，风雨饱侵藻。
拂尘开蚀鉴，志士泪霑臆。
灵山远飞来，不可以智测。
龙神湛回向，拥卫立剑戟。
依然吴生手，旌旆略可识。
鸿蒙插楼台，毫发数动植。
广床瞻二圣，有众拱万德。
飞行凑六合，揽取著一席。
人人开生面，绝妙推心得。
李侯天机深，指点目所及。
三生石上梦，天乐鸣我侧。
幽寻前日事，晦明忽复易。
章生南溟鹏，笼槛锁六翮。
能同寂寞游，浊酒聊放适。
西风叶潇潇，蟋蟀依墙壁。
家无万金产，四邻砧声急。
藜羹傲鼎食，蓝缕亦山立。
并船有歌姝，粉白眉黛黑。
期公开颜笑，醉语杂翰墨。
不须谈俗事，祇令人气塞。

材大难为用，尝夸古柏篇。
亭前老楩楠，黛色亦参天。
夏暑借清阴，秋籁得自然。
有如爱庭楸，朝暮东西偏。

嫚黄妖紫间轻红，谷雨初晴早景中。
静女不言还爱日，彩云无定只愁风。
炉烟坐觉沈檀薄，妆面回看粉黛空。
此别又须经岁月，酒阑携烛绕芳丛。

探花时节按歌回，粉黛重匀傍照台。
定是君王急宣召，忽然蟢子上头来。

子陵垂钓逐江流，相与登台作共游。
红叶黄花三峡雨，高风亮节一天秋。
四围黛色迷青眼，满幅烟云锁绿洲。
谁到严滩同玩赏，往来七里听渔讴。

帘声竹影浪多疑，仙谷何能为解迷。
藻井风高蛛坏网，杏梁春晚燕争泥。
更看山远惟凝黛，纵许犀灵祇骇鸡。
枉裂霜缯几千尺，红兰终夕露珠啼。

南州石黛有遗妍，目极危梯月上弦。
一水相忘空脉脉，双金何路致拳拳。
仙源日永桃无援，客馆春轻柳未眠。
欲写微词托归雁，风高岭阔又经年。

直干千年老雪霜，不随群木四时芳。
冥冥黛色凝寒碧，冉冉云英末嫩黄。
仙桂一枝聊比德，幽兰九畹幸同香。
移文应怪归来晚，安石东山兴未忘。

江上避风苦流滞，林边步竹强迟留。
山迎草色浑青黛，浪逐鸥群尽白头。
垂柳丝丝萦渚岸，落花片片入溪流。
兴来却喜闾阎少，双眼无尘事事幽。

座见会仙石，迳观群玉峰。
寒声无近水，幽径旋移松。
晚日烟霞杂，归云粉黛重。
天寒宜饮酒，衰疾每相容。

雪消姑射丰肌尽，云入阳台短梦频。
可惜舞衣犹粉黛，不堪歌扇已埃尘。

晓雨霁郛郭，晴云递纷披。
曦和拆万物，初茎弄葳蕤。
儵鱼泳弱藻，漾漾动碧漪。
缅彼空际山，黛影摇参差。
感此芳菲节，美人旷佳期。
音形眇何方，莽莽天一涯。
长河泮春冰，花浪激箭驰。
好凭三尺鲤，寄我相思诗。

吴会溪山总可怜，此堂雄览独能全。
银河两派来天上，黛色千峰落槛前。
樵斧声沉苍霭里，钓竿人立白鸥边。
多才李贺知无敌，妙句行看陋众妍。

西施苏小卓文君，画笔相传窈窕真。
虽有金珠并粉黛，恨无笑语与精神。
一樽美酒留连客，千载芳魂着莫人。
醉眼恍然迷不觉，自惭心地尚埃尘。

金轮演法教大千，石沙蒸饭戒在前。
丝挂千钧危何言，竹映南窗犹可眠。
匏簧弦索莫妄想，土视粉黛宁非贤。
革面匪诚君岂然，木强我只思林泉。

郁郁金舒柳，青青黛染槐。
繁阴庭侧柏，碎绿井中苔。
雨漏芦檐破，风薰草意回。
陟厘题短句，自洗笔头灰。

日日高楼倚望君，口吟心想跂清尘。
土膏著雨苍葭出，山色凝云翠黛颦。
卑冗一官谁羽翼，异同千状极艰辛。
十分明月迎新守，寸步江村老尽春。

承君非耄荒，意似羞棋败。
未应倒干戈，当且解粉黛。
如何画虎手，乃作死麕态。
贡茅缓不诛，含覆吾已大。

绛包玉液逾中夏，黛染罗帷度北风。
艳异尤争西子笑，晓来亲见状元红。

俗缘磨未尽，空山傍妆台。
溪云惹粉黛，岩花宝靥开。

鞭长不能及马腹，有限生涯时苦促。
空使后人悲前人，雷塘春草年年绿。
谁知秀色若可餐，风光付与初凭肩。
力殚四海笑未已，眉黛一螺当几钱。
君不见黄金栋梁回首蠹，漠漠胡沙青冢暮。
么弦欲断空自知，千金漫买长门赋。
膏油续尽天须晓，石土余垒可长保。
就令并蒂永不分，也应终恨雷塘草。

翰林李谪仙，埋骨青山下。
平生爱此山，老去终不舍。
放逐鹓鹭行，追随鸡黍社。
文采今尚存，英风满松槚。
寥寥五百年，好尚世所寡。
韩子荆州后，为求袭良冶。
乃祖当时辈，异代同潇洒。
结堂山之阳，真趣非少假。
秀色来天外，远势包平野。
烟岚浮翠黛，揽之不容把。
徜徉盘谷游，屡请秣吾马。
时无谪仙人，登临谁赋者。
九原如可作，一奠招魂斝。

众真绝妙拥灵君，晓然梦之非纷纭。
窗中远山是眉黛，席上榴花皆舞裙。
借问琵琶得闻否，灵君色庄妓摇手。
两客争棋烂斧柯，一儿坏局君不呵。
杏梁归燕语空多，奈此云窗雾阁何。

山光扫黛水挼蓝，闻说樽前惬笑谈。
伯氏清修如舅氏，济南萧洒似江南。
屡陪风月干吟笔，不解笙簧醉舞衫。
只恐使君乘传去，拾遗今日是前衔。

丹青古藏壁，风雨饱侵食。
拂尘开藻鉴，志士泪霑臆。
灵山远飞来，不可以智测。
龙神湛回向，拥卫立剑戟。
依稀吴生手，旌旆略可识。
鸿蒙插楼殿，毫发数动植。
广林瞻二圣，有众拱万亿。
飞行凑六合，揽取著一席。
人人开生面，绝妙推心得。
李侯天机深，指点目所及。
三生石上梦，天乐鸣我侧。
幽寻前日事，晦明忽复易。
章生南溟鹏，笼槛锁六翮。
能同寂寞游，浊酒聊放适。
西风叶萧萧，蟋蟀依墙壁。
家无万金产，四邻砧声急。
藜羹傲鼎食，蓝缕亦山立。
并船有歌姝，粉白眉黛黑。
期公开颜笑，醉语杂翰墨。
不须谈俗事，只令人气塞。

群山黛新染，蒙气寒郁郁。
扫除迎将家，下簟脱巾袜。
南北舍小棠，况可清烦暍。
鸟声废书眠，聊以休吏卒。
竹鸡苦唤人，觉坐观法窟。
无外同一家，惟己非万物。
清波两鸳鸯，善游且能没。
惊人相追飞，甚念失其匹。
舂鉏貌闲暇，羡鱼情至骨。
广道策坚良，熙熙集于菀。
烂额始论功，傥能谋曲突。

穷西三湘邻，奔迫万岑会。
盘拏崩腾根，疑此先草昧。
不周迁大荒，势落烛龙外。
远征混沌凿，晚怵大块噫。
平疏一注玉，宽削四隅黛。
前崖岌初豪，傍窦戢如块。
暗蹊青鲇卧，侧足得无殆。
霜蕤拥凝液，衣缀倚空盖。
危呀傲天顽，九地一疡溃。
郁然崷崒姿，似与石廊配。
间闻赫幽光，吹作雷雨解。
石鼓形似余，击考亦砰磕。
阴阴隆冬户，塞向真琐碎。
鸿蒙挹气母，茫昧超物怪。
不应私开辟，曾是阅成坏。
黄熊非鲧化，九肋蕃硕大。
蹒跚舞阴机，无乃羞主宰。
肉芝桂纯白，仙物今故在。
云烟更斐亹，巧弄非一态。
筼筜下萧摵，往往到竽籁。
片桃仙凡隔，愁绝止飞濑。
谁为篝火游，邈叩无底界。
世传元崇隠，兹事或虚采。
骄阳五月竟，客子短辕迈。
火铃掷奔曦，酷势捎林荟。
追随邦闾彦，及此洗长慨。
俯窥层冰拆，蓐收借泠汰。
孤清凛毛发，生意自百倍。
清绝两羽人，惊我凤翰铩。
扫开数寻天，援挽觅幽隘。
啸俦欣鱼贯，诣极愁鹢退。
仙者如可作，庶或乔松赖。
咄嗟早衰身，樊笼信谁罪。
便可冥三奔，吞漱驻童彩。
收摄自煎明，兹焉迹长晦。

番阳先生万人敌，少来翻书始成癖。
风前白眼望青天，笑捉短须吟惜惜。
地祇关铁掣临贺，天家宝场正中划。
万空扶坎觅坤苗，凿尽顽阴冶清液。
锲磨镵鑢归高手，养水工夫价连璧。
别斲圆虚费钴鉧，粉白黛绿低真色。
传看代北青氍毹，一泓几动春消息。
无论丞相戒扑满，先许司空炽然石。
楚萍赫赤浪传甘，秦缶模糊徒荐客。
由来此秘似未睹，琐琐搔爬嗤美炙。
先生早茂椿松姿，道韵仙风方日逼。
胡麻青{饣迅}饭调饥，夜榻抱弓跧七尺。
粉闱聊当襥被游，赍携不靳胡奴力。
大鼾酣酣动蛰雷，霜飚涩尽铜壶滴。
青螺仙女暮成炊，绿竹夫人寒卧壁。
兴来活笔卷天潢，南国小巫阴褫魄。
悠悠万物何亲疏，新故终缘世情隔。
夏裘秋箑竟谁负，寝庙偃溲转身易。
昨布东皇九十春，融冶一番浮绮席。
莫学长檠换短檠，惜惜鸱夷两抛掷。

秋入前山瘦如刻，楚弄吴吹沸江国。
鱼龙爵马安在哉，粉白黛黑埋真色。
迎銮谁是当时人，胚胎黄金仍扫迹。
飞来蜀冈尔何事，似欲撞空争岝峉。

寻春古原头，林梢过朝霂。
狼山连东南，擅美此其独。
抟鹏岌骇势，泼黛森孤麓。
宜樵叶堆松，供茹萌抽竹。
区区介丘北，回视一何{戚}。
浑疑杳霭中，爽气每先蓄。
掬泉弄幽清，渴肺初欣沃。
嘘云出羽盖，入鸟洞胸腹。
茫茫宇宙间，千里得寸目。
照发射冷翠，袭裳来远馥。
根株吐乾坤，要会控水陆。
高跻顶初绝，却转道弥复。
楩楠间桐槠，干霄非一木。
覃覃辟宝构，殿阁辉丹绿。
禅客稻饵珠，骚人楮留玉。
游嫌后时追，赏贵前期卜。
眷彼市井徒，干没走丹毂。
老死不一到，动辍取挛束。
谁知吾辈游，趣尚非搐缩。
拂衣便成往，握手不嫌黩。
句外气争豪，禅中机鬭速。
无为苦役役，坐自绊驰足。
纷纷簿领间，与物商直曲。
会须摆红尘，更著轻鞭逐。

西江客袂春风老，吹得归心乱如草。
鲵浪三篙下晚艎，去程不学寒蓬扫。
淮山苍苍淮水长，千里一官归故乡。
举世由来青眼少，孟賸破黛嫫母狂。
缇巾十袭尽燕石，埋蚀太半双明珰。
干霄自是男儿气，遭与不遭真偶尔。
人非田文莫弹铗，世有伯喈须倒屣。
君其行矣重问津，蹀月𫘦駼宁绊死。

百粤东头倦客身，秋风溪鲙正堪论。
尘埃洗尽生风语，粉黛仍传到手樽。
吹剑自应超世味，曳裾谁复羡侯门。
临流更拟张胸胆，终恐精微未易言。

瞳人剪水腰如束，一幅乌纱裹寒玉。
飘然自有姑射姿，回看粉黛皆尘俗。
雾合云窗人莫窥，门前车马任东西。
礼罢晓坛春日静，落红满地乳鸦啼。

西湖水滑多娇嫱，妙奴十二正芬芳。
肌肤晳白发脚长，含语未发先有香。
溪上夜燕侍簪裳，皎如华月堕沧浪。
音声入云能断肠，不许北客辞酒浆。
主人蔼蔼邦之良，少年射策谒未央。
俊词伟气森开张，玉杓贯斗生怒芒。
天欲文采老更昌，故使敛翮窥群翔。
五十仅补尚书郎，浩歌骑牛倚倡佯。
东风戏雨花草狂，二溪泱泱青黛光。
妙奴勿倦侑羽觞，主人正欲游醉乡。

长乐疏钟自厌闻，汉庭谁不惜离群。
舟浮一水波澜阔，路入千山杳霭分。
郡阁先忧迷簿领，村田聊得问耕耘。
疲民深喜犹安堵，黠吏那知便舞文。
照胆求瑕空察察，饮冰为政漫云云。
玄台已分嘲扬子，桑野须防诮使君。
别派东倾连涨海，故园西望隔晴氛。
黛铺远岫秋将晚，绮散余霞日欲曛。
小槛报春梅烂漫，满空呈瑞雪缤纷。
题诗到处寻红叶，置酒终朝看白云。
符竹偶分惭出守，櫜鞬暂佩愧从军。
石渠旧署频牵梦，室有芝兰阁有芸。

骎骎五马江陵去，寂寂双娥汉水头。
一曲歌终眉黛敛，十分酒尽涙珠流。
阳春郢客传新唱，暮雨高堂梦昔游。
琼树无人敢亲近，章台京兆不胜愁。

碧树银塘接画楼，天人谁肯降琼辀。
三山密信传青雀，五日归鞍跃紫骝。
郢酒泛冰星弁侧，吴歈倚瑟黛娥愁。
云峰得句怀真赏，瘦尽东阳沈隐侯。

凉宵绮宴开，醽醁湛芳罍。
鹤盖留飞舄，珠喉怨落梅。
薄云齐鬓腻，流雪楚腰回。
巧笑倾城媚，雕章刻烛催。
盘空珠有泪，罏冷蕙成灰。
巾角弹棋胜，琴心促轸哀。
醉罗惊梦枕，愁黛怯妆台。
风细传疏漏，犹歌起夜来。

观风危堞与云齐，楼下开门画戟西。
鼓角声沉丝管沸，卷帘晴黛远山低。

太湖东西即长洲，临水孤城远若浮。
雨过云收山泼黛，管弦歌动酒家楼。

冰肌玉骨真遗妍，粉作妒云黛作烟。
知有香魂埋不得，夜深岩底月中仙。

曩不乘龙即跨鱼，岸傍人复乞灵无。
柳如眉黛花如面，闻是青溪一小姑。

潮回浪溅细沙倾，岸柳平波映眼明。
桥接短亭连野迥，艇横长笛带风清。
迢迢翠草寒烟暝，隠隠疏林暮霭晴。
遥见叠峰清浅黛，客心伤处碧云轻。

山横染黛碧，波散涌金明。
风微葭苇静，露寒鱼鸟惊。
绝境不得到，愁随归棹生。

俯仰家人看墨踪，和研亲炷宝熏浓。
诗情过笔当千里，妙思凝香欲万重。
山盎泄云倾白酒，越罗霑露浥黄封。
从来粉黛宜灯烛，妙手凭谁写醉容。

晴新山色黛，风纵芦花白。
尽日依栏干，寒宵低细月。

楚江倒水天上来，吴山削玉青崔嵬。
飞流欲截众峰险，挥手可擘烟云开。
危亭据此揭佳丽，斲出榱桷超层台。
凭空直喜纵高举，下瞰愈觉心悠哉。
旷野万顷正入眼，清风四坐无纤埃。
浅黛低泼弱柳色，红粉正抹秋莲腮。
好音终日自多兴，美景变态谁能裁。
主人与客穷新赏，罗榼更掷神仙杯。
歌珠舞雪不知已，何妨邀月聊徘徊。
时来孰肯趣真隠，寄语沮溺无嫌猜。

何不学仙冢累累，白杨西郭阴风悲。
虎邱一叩贞娘墓，薜荔援墙委兰露。
千岁蒙茸几树花，夜飘鬼火晓啼鸦。
向怜挟瑟弹清月，犹忆吹箫乘彩霞。
吴阊少年往来道，黛蛾钗燕谁能好。
酒滴春云梦不消，泉声幽咽钟声老。
陌上行游缓缓归，昨日红颜今日非。
东望阖闾穿葬处，玉凫将化湛卢飞。

楼影空门里，门开望众仙。
绿鬟云漠漠，翠黛月娟娟。
烟驾知何处，星槎记昔年。
夕阳孤鸟畔，缈缈海浮天。

移松自南山，昔种十三株。
连岁苦久旱，十一已雕枯。
两株偶得生，喻年未自如。
近觉稍得地，翠柯渐扶疏。
乘春抽芳心，岁长二尺余。
渐有干云势，轩昂出楸梧。
对立耸奇姿，秀发动吾庐。
纷纷视众木，雀鷇望凤雏。
清风为我来，飘爽洒我裾。
足为送老资，日待偃盖舒。
予今亦已老，顾步良踌躇。
想当千载后，黛色凌天衢。

黄金络征辔，之子待明发。
樽酒少迟留，禅林见凉月。
歌鬟结蛾黛，怨此佳期阔。
去去柳堤风，青蝉催白发。

亭亭思妇石，下阅几人代。
荡子长不归，山椒久相待。
微云荫发彩，初日𪸩蛾黛。
秋雨叠苔衣，春风舞萝带。
宛然姑射子，矫首尘冥外。
陈迹遂亡穷，嘉期从莫再。
脱如鲁秋氏，妄结桑中爱。
玉质委渊沙，悠悠复安在。

泽南三百里，极望横天云。
云端色凝黛，谛视初可分。
峥嵘介丘像，澒洞元气屯。
顷刻有变化，惨淡殊明昏。
天行帝出震，其位生物元。
不周偾西北，川乃东南奔。
宁知六鳌死，竟使二山沦。
不有是难倾，孰维大块根。
尝闻周官说，实惟天帝孙。
神灵所镇守，民物斯芘存。
幽明吻一理，有道惟常尊。
不觉下马拜，僮奴亦蹲循。
迺知正直理，足使冥顽敦。
三王有损益，商人所尊神。
明法或不惧，夜行安得逡。
以此辅世教，庶几驱骜民。
暮宿太平驿，不眠虑丝棼。
明朝好天色，万象开胚浑。
势横恒碣尽，支压齐鲁蹲。
五色冒日观，一握通帝阍。
恢拓下嶊嶉，青苍上氤氲。
泉石竞沮洳，烟岚互纷纶。
高举躐风海，深蹯跆火轮。
涛波卷堆阜，一一溟渤吞。
棋枰视井邑，匕箸藏松椿。
碧瓦峙双阙，红墙缭长闉。
愿瞻岩閟客，内涤邪垢魂。
赐臣登绝顶，一览神秀原。
万壑射窈窕，三坛矗嶙峋。
莽不睹项领，何能穷{月坒}跟。
稍稍指凫绎，依依数亭云。
松列大夫爵，骡识将军坟。
琐屑涧花丽，霏微崖药薰。
广大良有以，奇险安足论。
瑰诡有形上，颓然德弥惇。
得无希夷子，傲世逃深蓁。
亦有黄冠士，相对如麖麏。
此曹啮草木，语道良未闻。
解榻坐中观，洗心驰大钧。
形气要得一，不然随物泯。
是事亦姑置，幽寻聊可勤。
初疑无字碑，莹洁谁敢文。
又怪玉女井，高绝何由奫。
俯穿鬭仙岩，鸟下天壁垠。
侧度五贤堂，熊经背逡巡。
剑石危数履，女萝柔屡扪。
挥斥八极远，风来袂轩轩。
寥廓自无梯，犹疑天可宾。
阴谷不敢视，恐落魑魅群。
安得遂独往，身如黄鹄翻。
周流遍五岳，采掇芝英繁。
即欲憩圆峤，或当止昆仑。
众真迎我语，一笑颜玉温。
是中差可乐，子胡恋尘樊。
答此太遗物，身闲犹事君。
重华迹已远，秦汉事方烦。
成功属吾宋，五礼垂后昆。
皇帝二载春，臣备太史员。
䌷绎自帝典，颇识康哉言。
泥金白玉字，愿颂无前勋。
有志类韩愈，无书愧文园。
臣发将雪素，臣心犹日暾。
今此在林薮，跳身同玃猿。
徒观众山小，愁绝下天门。

瑶池始波县圃风，邓林飞叶云搅空。
人间栎社几黄落，晓窗洗黛悲青铜。
常嗟彭祖悔杖晚，不见王母桃花红。
安知帝怒削龙伯，舆峤已没归墟中。
楚人方复感时节，申旦不寐同秋虫。
虚堂气入枕簟肃，熟寐不复闻嗈嗈。
大言身塞不得仰，了语无异鸿毛烘。
天如旋磨人蚁却，更千万日劳何功。
汉南种柳人笑尔，江潭凄怆雕形容。
小楼遐观午夜阒，凉月不尽山无穷。
一身逆旅过万物，千古昨梦如惊蓬。
胡床收虑暂一息，杲杲已上扶桑东。

金陵宫殿春霏微，江南花发鹧鸪飞。
风流国主家千口，十五吹箫粉黛稀。
满堂侍酒皆词客，拭汗争看平叔白。
后庭一曲时事新，挥泪临江悲去国。
令公献籍朝未央，敕书筑第优降王。
魏俘曾不输织室，供奉一官奔武彊。
秦淮潮水锺山树，塞北江南易怀土。
双燕清秋梦柏梁，吹落天涯犹并羽。
相随未是断肠悲，黄河应有却还时。
宁知翻手明朝事，咫尺人生不可期。
苍黄三鼓滹沱岸，良人白马今谁见。
国亡家破一身存，薄命如云信流转。
芳仪加我名字新，教歌遣舞不由人。
采珠拾翠衣裳好，深红退尽惊胡尘。
阴山射虎边风急，嘈杂琵琶酒阑泣。
无言遍数天河星，只有南箕近乡邑。
当时千指渡江来，同苦不知身独哀。
中原骨肉又零落，寄诗黄鹄何当回。
生男自有四方志，女子那知出门事。
君不见李君椎髻泣穷年，丈夫飘泊犹堪怜。

黛染烟螺拂槛低，抱城流水绿逶迤。
澄澜碎影摇青镜，斜日流峰隠半规。
坐上盈樽无俗客，壁间照夜有新诗。
登临已动忘归兴，况复清谈足解颐。

隠隠遥山列画屏，檐间寸碧与云平。
低回席上遗簪露，仿佛墙东翠黛横。
虚景远涵千里色，晚晖仍借一溪清。
春风景物知多少，可称收身乐此生。

城外高堂俯碧湾，山如螺黛水如环。
有时鼓棹来寻胜，直到斜阳未欲还。

洛水秋深碧如黛，乱石纵横泻鸣濑。
清明见底不留尘，日射澄沙动玑贝。
南山秋风已萧瑟，倒影上下迷空翠。
何当载酒纵扁舟，一尺鲤鱼寒可鲙。

荒园秋露瘦韭叶，色茂春菘甘胜蕨。
人言佛见为下箸，芼炙烹羹更滋滑。
其余琐屑皆可口，芜菁脆肥薹葅辣。
藏鞭雏笋纤玉露，映叶乳茄浓黛抹。
已残枸杞只留枿，晚种莴苣初生甲。
南来食鱼忘肉味，久思吾土牛羊茁。
软炊一饱老有味，痛饮百壶今不说。
蒲团斋罢欠伸时，自觉少年心解脱。

岁暮淮阳客，贫闲两有余。
朝昏面壁坐，风雪闭门居。
老去深依佛，年衰更嗜书。
未能忘素业，聊用慰穷途。
下里皆平屋，开门即古墟。
鸡豚来近舍，舂汲赖邻夫。
雪压移来竹，霜萎自种蔬。
乌皮蒙燕几，褐帽裹僧颅。
肉似闻韶客，斋如持律徒。
女寒愁粉黛，男窘补衣裾。
已病药三暴，辞贫饭一盂。
长瓶卧墙角，短褐倒天吴。
宵寐衾铺铁，晨炊米数珠。
木镵随杜胫，葛制暖韩躯。
时命今如此，功名已矣乎。
谈愁风射马，拙待兔逢株。
久慕香城乐，深谙梦境虚。
谁怜九顿首，正有一长吁。
瞻望身空老，苍茫岁欲除。
何当闻妙诲，黥刖待完肤。

浩浩浑流卷白沙，中流鼓棹四无涯。
喜逢山色开眉黛，愁对江云起炮车。
雨足郊原丰稻菽，日斜鸥鹭满蒹葭。
长年怕作扁舟客，赖有高谈一笑哗。

溪树昏昏锁暮云，晚山愁黛对含颦。
不甘小雪犹妨暖，长恨闲阴每占春。
宝带金貂侯第客，钿车珂马帝京尘。
王城自古繁华地，回首高歌怅望频。

楼上珠帘拂疏网，却匀愁黛对凌波。
也知新旧争多少，敢话机头织素多。

幽人筑淇澳，不与世相闻。
独携千卷书，过于骨肉亲。
辛苦作室堂，插架如鱼鳞。
时时体不住，一遇千载人。
山川兵火后，墟庙金石存。
消磨余纸墨，幻灭去无痕。
功名但如此，知子道可尊。
不遗世一毫，以全与其身。
包丑傅黛膏，百态售笑颦。
谁能双蛾眉，闭户自贵珍。
鄙人有夙尚，愿与幽侣敦。
他年抱健犊，听啸入苏门。

雪霁山堆黛，江晴日炫金。
风烟调柳态，冰雪彻梅心。
节物何妩媚，端居自滞淫。
无眠听云雁，稍有北归音。

斑斑染黛色差匀，个个微圆类绿萍。
不比榆钱铺砌白，未饶荷叶点溪青。
陶镕尽出春工巧，磨就多应雨夜零。
好与诗人买风月，何妨积贮满空庭。

双溪会处创危亭，我爱亭成不异名。
到此更谁分别派，同归终见入东瀛。
清辉黛染环檐色，幽响琴传出涧声。
自信竹林林上美，剪裁今已属贤明。

汝阳使君如孙武，文章绝人喜军旅。
要知谈笑能治兵，戏教红妆乐营女。
白{叠毛}新袍锦臂鞲，条脱挂弓腰白羽。
彩错旌旗照地明，傍花映柳陈部伍。
须臾观者如堵墙，仿佛如临矍相圃。
一人中的万人呼，丝管呶嘈间钲鼓。
臂弓上为使君寿，遍及四筵乐具举。
使君一笑万众喜，堂上酒行堂下舞。
锦段银荷翠玉钿，意气扬扬皆自许。
傥令被甲执蛇矛，恐可横行擒赞普。
大胜吴宫申令严，两队宫娃啼且怖。
阖闾台上呼罢休，将军虽贤亦觕卤。
岂知使君不忘战，聊以戎容娱樽俎。
夕阳卷旗去翩翩，使君要客登画船。
美人不暇别妆洗，战士结束围华筵。
皆疑征南汉将帅，楼船下濑方凯还。
军中不应有女子，偏裨校尉何其儇。
使君湖光照楼观，一碧不辨水与天。
渐看暝色著疏柳，已见白蘋浮暮烟。
银汉斜横北斗淡，明月碧玉疏星联。
舟人罢唱时弄笛，艇子趁鱼行扣舷。
隔浦荧荧见渔火，意中竹篱青旆悬。
虽无荻花与枫叶，全似送客湓江壖。
亟令周娘作新曲，周娘琵琶京洛传。
不惜千呼与万唤，便时转轴仍拨弦。
冯夷阳侯或静听，穹龟大鱼或后先。
且言白傅时落寞，草草会遇仍嫣然。
使君闻名满台阁，虎符熊轼聊周旋。
风流乐事虽可记，皆过孙白二子前。
会看和戎竟先列，铁骑百万临三边。
报功女乐赐二八，粉白黛绿皆婵娟。
青云乞身归旧里，汾城故地依林泉。
琵琶亭中望汝海，无忘饮中今八仙。

晴山如黛水如蓝，波浄天澄翠满潭。
身在玉壶图画里，心随飞鸟过终南。

州城西南五里间，如渡巩洛趋秦川。
土囊行尽跨山脊，云涛万顷江掀天。
江南六月黄埃起，岭上行人多暍死。
车声踯躅正烦冤，石缝甘寒冽清泚。
兹山蟠伏信有灵，穷幽访远恨未能。
山农告异指南麓，夜有虹气如长绳。
朝携长镵剃草棘，应手铿然逢钜石。
深藏疑有仙鬼护，完好不受沙土蚀。
十夫募工挽使前，举身汹汹争相传。
置园辉泽被草木，隅坐咫尺生云烟。
自笑年来有师癖，摩挲剔濯穷朝夕。
嵌形空洞出包藏，玉质青温相灵璧。
沙痕洗尽圭角光，卷崖透壑通中旁。
缕分浅黛泫微雨，翠剥苍藓晞朝旸。
我昔扁舟临古汴，千金价市搜寻遍。
兰皋西鏁靳家园，方丈瀛洲眼中见。
君不闻米家砚山入禁中，蕞尔卷石谁为容。
乃知此亦有显晦，万事默默由天公。

吾闻海中之山名黛舆，八纮九野水所输。
沙痕𫈵石记千古，尧水滔天才一濡。
西潴七泽并淮湖，南倾百粤包荆舒。
孤根不畏波浪没，正气自有神明扶。
火轮才升水鹤唳，地籁所作江{犭屯}嘘。
佳气郁郁崖不枯，华堂五丈安方裾。
鱼山清梵吼螺呗，水师绝叫诃龟鱼。
山灵护法踊车象，石叟衄敌峻隈隅。
可怜蛮触战左右，始信妇姑勃空虚。
大千共此华藏海，比邱无一针锋居。
君诗文采炳於菟，我行稽留类贾胡。
何时妙语对竹榻，清夜柏子燃铜炉。
卓锥之地虽亦无，安用更求无价珠。

凉州女，紫塞春，轻黄浓黛君莫讴，汉宫曾此选才人。
鹿角角，鱼鳞鳞，有山有水无此珍，我强寛愁亦怒嗔。
逢著澄江悔不咏，功曹岂自夸诗圣。

地绝纤尘万籁清，当门幽致画难成。
黛妆峰岫高低影，练卷波涛旦暮声。
侵竹古廊秋藓合，倚云禅阁夜灯明。
上方别有幽栖处，树石参差称野情。

奥域灵区存物外，独标台岭为绝槩。
掩胜潜奇列作屏，堆青写碧深如黛。
彤霞暖影生岩壁，香桂茂阴笼藓石。
赤松子也浪虚闲，白道猷兮太轻掷。
曹溪有叟归其中，风从虎兮云从龙。
乘兴正值二三月，坐断还依千万峰。
花飞飞，日迟迟，清飚{风弗}{风弗}吹无时。
玲珑八面自回合，峭峻一方谁敢窥。
窥来须得乾坤眼，照古腾今谓非间。
若能此去副全提，开发人天有何限。

衲卷残云，风高绝邻。
倚天照雪，堪抗要津。
八纮极目兮春山若黛，九野纵步兮汀草如茵。
三十四老未轻识，澟然方外奚相亲。

百草头，何太极，重与禅徒下锥刺。
云门俱字好参详，雪峰辊球亦端的。
黛非青兮蓝一色，辰锦砂兮敢言赤。
紫罗帐里有真珠，曹溪路上生荆棘。
还会么，此时若不究根源，直向当来问弥勒。

冷翠千万峰，当轩列如黛。
蒲团及禅板，永日澹相对。
彤云曾无机，烧松亦成盖。
远谢幽隐情，难与台星会。

绣段遮檐玉刻樽，扬州春色最先醺。
落花风起舞茵卷，秀岭烟生媚黛分。
酥面锦靴轻转雪，粉吭牙板细留云。
要他桃李长依旧，不借东君借冦君。

九顶如故人，要见或可期。
下有瓜字江，一别长相思。
作客殊不恶，何苦独念兹。
吾宗此登临，未觉鸟道危。
白云缭篮舆，一线归路迷。
且裁半隐衣，令与蜡屐宜。
吐雾隔凡俗，胜游那许追。
我亦癯仙流，讵堪逋客随。
江山自美女，生憎铅黛施。
遐瞩岂厌意，所遇亦复奇。
峨峨青蝉冠，袅袅紫金羁。
问公是中乐，鼠辈何与知。
渠爱钱神论，公有山行诗。

簟篷辞劳始乞身，夹衣温丽燕私辰。
秋客刮黛披天姣，秫米长腰漱螘囷。
黄菊明朝为长菊，江山今日笑醒人。
不烦孙盛贻嘲弄，预对西风脱醉巾。

忆昨参戎幕，交情子独真。
共为关塞客，各负水云身。
迹远金闺藉，衣沾玉垒尘。
雕鞍暮横槊，锦幄晓行春。
隐几军书断，登楼陇月新。
鸣笳孤障底，落雁古河滨。
鲁酒寒醅薄，燕姬翠黛频。
沙场供写睇，戍角解伤神。
白首投南国，青冥望北辰。
山林方自屏，鸡黍复相亲。
道旧嗟游楚，论文伟过秦。
高标识麟鳯，壮节见松筠。
陋巷无车辙，扁舟有钓纶。
悲秋把黄菊，取醉堕乌巾。
藜藿良易足，图书端不贫。
一廛如可借，烦为辟荆榛。

嫁君苦太迟，别君苦太早。
官行有程期，不得暂相保。
妾有嫁时衣，金缕光葳蕤。
送君即远道，数日望君归。
君去竟何许，君归竟何长。
昔为胶与漆，今为参与商。
朝看云间雁，暮看水底鱼。
雁鱼过几许，何处寄君书。
有食不下咽，有衣不被体。
夜回九转肠，日下千行泪。
阶前萱草长，奁内粉黛空。
萱草不解忧，粉黛为谁容。
人生若朝露，颜色岂长好。
况乃怀忧愁，忧愁复易老。
及春不开花，结子待何时。
君在须早归，妾在长相思。
妾不愿君富贵，妾只愿君贱贫。
贱贫足相保，富贵多弃旧。
妾不愿君成功，妾只愿君早归。
早归及年少，功成妾已老。
君去妾二八，容颜花莫如。
肌白不着粉，色红不施朱。
即今君尚未酬勋，妾年二十已有余。

嫁君苦太迟，别君苦太早。
官行有程期，不得暂相保。
妾有嫁时衣，金缕光葳蕤。
送君即远道，数日望君归。
君去竟何许，君归竟何长。
昔为胶与漆，今为参与商。
朝看云间雁，暮看水底鱼。
雁鱼过几许，何处寄君书。
有食不下咽，有衣不被体。
夜回九转肠，日下千行泪。
阶前萱草长，奁内粉黛空。
萱草不解忧，粉黛为谁容。
人生若朝露，颜色岂长好。
况乃怀忧愁，忧愁复易老。
及春不开花，结子待何时。
君在须早归，妾在长相思。
妾不愿君富贵，妾只愿君贱贫。
贱贫足相保，富贵多弃旧。
妾不愿君成功，妾只愿君早归。
早归及年少，功成妾已老。
君去妾二八，容颜花莫如。
肌白不着粉，色红不施朱。
即今君尚未酬勋，妾年二十已有余。

门外青山泼黛，途中细雨如膏。
灵云陌上桃花，处处芳菲溢目。
香严岩畔翠竹，时时撼影摇风。
直得一击忘所知，一见绝疑惑。
不免尚留观听，未透声色。
若能见无见之色，闻无闻之声。
拨转路头，踏翻关捩。
句句越佛越祖，尘尘耀古腾今。
处处离色离名，个个斩钉截铁。
心外无法，法外无心。
用王库刀，发千钧弩。
壁立万仞，坐断十方。
可以入大解脱门，传正法眼藏。
向尧时舜日，共乐升平。
鼓腹讴歌，归家稳坐。
但愿春风齐着力，一时吹入我门来。

春风忽然满天地，篮舆便作城北行。
招提古台极洒落，况迺万物皆欣荣。
梅花万点真可惜，柳条弄色如含情。
初筵便饱李侯德，挥犀河汉倒空碧。
连山向晚更妩媚，落日澄江青黛色。
嫦娥冰镜挂天阙，共照清樽情屡极。
诸公推毂锺王间，醉墨淋漓满僧壁。
归与不知所如往，但觉清风生两腋。

柳叶愁眉风翠黛，桃花冶面雨胭脂。
道人不作三春梦，戏论何妨两解诗。

阳和都未见芳菲，初喜寒苞发故枝。
绝色夐无朱粉态，真香宁许燕鶑知。
凝愁金谷登楼日，敛黛温泉赐浴时。
写作新声传玉笛，谁人持向月中吹。

先生之气盖天下，当时流辈退百舍。
醉中咳唾落珠玑，身后声名满夷夏。
青山木拱三百年，今晨乃拜先生画。
乌纱之巾白纻袍，岸巾攘臂方出遨。
神游八极气自稳，冰壶玉斗霜风高。
呜呼先生泰绝伦，仙风道骨语甚真。
肃然可望不可亲，悬知野鹤非鸡群。
天宝之初天子逸，先生醉去不肯屈。
采石江头明月出，鼓枻酣歌志愿毕。
只今遗像粉墨间，尚有英风爽毛骨。
宣州长史粉黛工，谁令写此人中龙。
细看笔意有俯仰，妙处果在阿堵中。
人云此画世莫比，吴侯得之喜不寐。
意侯所爱岂徒尔，亦惜真才死泥滓。
先生朽骨如可起，谁为猎之奉天子。
作为文章文圣世，千秋万古诵盛美。
再拜先生泪如洗，振衣濯足吾往矣。

何事凌寒带晓暾，高才不肯簿书昏。
别峰小寺已鸣磬，夹道短篱犹闭门。
雨后松枝浑黛绿，冻余泉窦尚春温。
聊将二物方君德，富贵功名不足论。

黛泼峰峦安用染，镜澄湖面不须磨。
已惊张翰鲈如玉，想见西施髻似螺。

黛泼峰峦安用染，镜澄湖面不须磨。
已惊张翰鲈如玉，想见西施髻如螺。
目断楼高知水阔，云开山尽见天多。
吾家本是烟波主，好律渔翁一曲歌。

诗人刺哲妇，老氏戒佳兵。
何此金汤固，长存粉黛名。

已背荒南过永宁，犯寒呵手捉枯藤。
雪如镜底颔丝白，山学谁家眉黛青。
射影风光知脱离，伐冰门巷觉添增。
故人不用惊风帽，我是前身卧像僧。

山学春愁眉黛，水如含笑花香。
睡起凭高凝睇，浅红数笔残阳。

脱我芒鞋与杖藜，强随车盖着荷衣。
青山绿水苦相唤，细雨斜风不忍归。
幸有琉璃倾琥珀，何妨粉黛湿珠玑。
潇湘起我江湖兴，只恐扁舟明日非。

春波涨酦醅，绿净疑染黛。
神女昔江皋，玩珠仍解珮。
沙光射目明，浪影摇风碎。
乐哉今日游，放溜舞滂湃。
华觞挹空阔，叠鼓助击汰。
仰视白铜堤，岑楼飞彩绘。
游女凭危栏，纷若五家队。
真想谢窘拘，意有千里快。
远岸指烟蓝，飞流罗水硙。
尚想竞渡时，千船唱何在。

六根无牢强，万事有戕败。
丹白岂不佳，能令眼根坏。
溪堂老居士，学道入三昧。
空花结空果，过眼了无碍。
偶然幻翳侵，恼此清净界。
道人不易得，定为天所爱。
恐君堕尘劫，豫比小惩戒。
病眸点空青，勿作儿女态。
为君祷于天，君病立当瘥。
未忘觑诗书，不敢窥粉黛。

摆脱尘缨淡无欲，闲阅图经寻岳渎。
林泉何处惬予心，收拾琴书将卜筑。
崎岖不敢千里辞，东至太行人王屋。
先探藏花坞里春，蟠桃毕竟何时熟。
燕萝故宅阳台宫，九龙戏珠画屏簇。
丹井沉沉寝月明，丫髻仙童把参𣃁。
昂头贪看华盖峰，蓦然悮入紫微谷。
上方楼阁与云闲，金碧交辉射林麓。
远尘沟有远尘人，夜半闻歌采芝曲。
策杖穷跻瘦龙岭，险似剑阁西向蜀。
扪参历井上冲冥，千剑断崖横独木。
自辰及酉脚力穷，恰到紫金堂下宿。
再拜新尝太乙泉，顿觉洒然消病骨。
褰衣竟入南天门，回首乾坤小蛮触。
恍兮惚兮九霄间，万顷岚光醒醉目。
银座金腰玉顶寒，帝遣仙官分部属。
小有中藏万里地，都压洞大三十六。
日精月华左右奇，黛色倚空如削玉。
东观大海日轮红，西望穷边坛影绿。
炼丹炉下土犹香，抱出神丹知几斛。
巡山使者持太阿，保护神宫谁敢黩。
王母洞深非可测，雷霆屡震蛟龙窟。
遥指三官校勘台，樵人几度闻丝竹。
抱朴岩前采药童，手撚金芝身薜服。
北斗平联北斗星，自是天关通地轴。
蔴笼药柜翠相连，瑞草灵苗香馥郁。
一声长啸坐孤石，紫云悠悠送黄鹄。
个中煞是麻姑仙，冷笑世间光景促。

广阼承严享，东廛错上仪。
𫄸裳拂黛耜，彩缫映红縻。
内宰登嘉种，余夫列缥陂。
游场玉趾远，尽陇绀辕迟。
藨蓘训农穑，馨香供帝粢。
匪今方介祉，敢续载芟诗。

重上青楼拂蛛网，却匀愁黛对菱波。
也知新旧争多少，敢话机头织素多。

独临朱槛爱平波，安稳归舟两两过。
数岛云霞栽橘社，一汀烟月采菱歌。
湖心日定施青黛，砌下风恬展碧罗。
好写仙源槎阁主，便教从此上银河。

花柳春风纷衍，禅窗晚放横枝。
虢国生憎粉黛，晚妆淡扫蛾眉。

春风入山骨，毛甲亦已舒。
晨熹被春山，草木清而姝。
况乃顾渚源，云关护灵区。
阴崖气亦暖，瑞草先春敷。
金沙出清泉，甘冽滋芳腴。
依依杨柳村，渺渺桑苎居。
前瞻大小寒，窈窕穷崎岖。
飞流吐明月，转壑千雷车。
参天亡陈桧，霜黛郁不枯。
当时临春地，变灭成榛芜。
安知岁寒质，千载独不渝。
大中乾元字，入木蛟鸾俱。
薰风想佳句，奇踪典刑余。
独往三住翁，至今有遗墟。
真游岂易遇，庶或闻沉榆。
饱闻东吴胜，欲往世累拘。
二子独幽讨，仙舟继篮舆。
林间伯劳飞，茶篚春事初。
尚有北枝秀，明空雪千株。
幽香发清夜，肝胆生冰壶。
王事既料理，清游亦忘劬。
遥知山水间，快若纵壑鱼。
今我方禄隐，居然卧蜗庐。
画墁固无役，反如著辕驹。
亦拟浮扁舟，乘春经五湖。
收帆白蘋下，令子见潜夫。

瞿罢身心如泥，女子肝肠似铁。
文殊贪寻锅子，罔明由来着楔。
历观大地众生，不解闭门作活。
不动干戈建太平，雨过青山如黛泼。

江头山色旧所爱，倒影玉海空嶙峋。
尔来处处作媚妩，似与世争眉黛新。

浅黛依依临水笑，挼蓝脉脉抱山流。
他年定作寒溪梦，梦载支郎雪满舟。

岸曲穿丛筿，山回转翠屏。
烟云摇晚霁，楼殿倚空青。
柏黛参天峻，松脂入地灵。
幽寻未能及，重约扣岩扃。

霜葩翳老青，粲粲石壁下。
琼树一时新，肌冰敌姑射。
光风泛月彩，芳气袭兰麝。
幽人三嗅泣，采玩不盈把。
芙蓉强争妍，刻画粉黛假。
对之若为容，惭红面如赪。

团𪢮千嶂抱，窈窕一屏开。
翠黛愁将敛，乌云睡作堆。
倚松真漫尔，藉草亦悠哉。
更有阳台雨，朝朝暮暮来。

樵磴盘苍𪩘，渔矶俯碧潭。
群尖清染黛，一曲翠挼蓝。
冉冉松云细，娟娟竹露涵。
春风万杨柳，绿影乱毵毵。

一水横分醉眼流，两峰遥蹙黛眉愁。
醉眠千日中山酒，不羡三刀梦益州。

雨花着地燕脂湿，风柳飘空帽絮披。
粉黛纷纷半黄土，蟹螯从此不须持。

六幕低垂晓鉴寒，帘旌风动皱翔鸾。
仙姿妆早呵纤指，远黛遥分胜笔端。

宫人思学寿阳妆，每看庭梅次第芳。
浅拂胭脂轻傅粉，弯弯纤细黛眉长。

浓黛消香澹两蛾，花阴试步学凌波。
专房自得倾城色，不怕凉风到扇罗。

缕金歌里越姬羞，红蜡光中翠黛愁。
贪向樽前话离别，不知郎酒十分流。

客意长随倦鸟还，翠屏空梦小孱颜。
更将临老双愁眼，来看平生未见山。
西子为谁颦远黛，湘娥何事髻烟鬟。
千岩万壑无人处，便是辋川图画间。

贫病相牵各异乡，心随南雁与翺翔。
感君三绝出妙手，慰我九回萦别肠。
山色为人分浅黛，泉声何事碎鸣珰。
千岩万壑山阴路，谁与临流共一觞。

杭颍雌雄本自殊，淡妆浓抺是吴姝。
满倾涨玉千锺酒，来看镕银百顷湖。
白鸟去边山泼黛，绿蒲疏处雨跳珠。
不知能事王摩诘，貎得西山落照无。

雨色挼蓝泼黛，风茎戛玉鸣珂。
不复作可人语，奈此数君子何。

窗中远看眉黛绿，尽是当年歌吹愁。
鸟语夕阳人不见，蔷薇花暗小江流。

山色黛眉远，溪声玉珮珊。
溪山怜逐客，故为结清欢。

江南山，秀色晴光杳霭间。
一带平凝愁翠黛，数峰孤绝耸烟鬟。

翠柏方岁寒，独立群木外。
不为众所知，此理实难会。
惜哉结根浅，未使极髙大。
天风动虬枝，萧瑟起清籁。
傥无斤斧残，会拂千丈黛。
空余霄汉志，不逐雪霜改。
委弃老空山，浩荡付玄宰。

崇冈有翠柏，擢干烟霭外。
托非不得地，据此群山会。
青青歳寒姿，自许百围大。
舞月散清影，号风振虚籁。
谁云根如石，已见色参黛。
幽人挺髙怀，顾我颜不改。
知音自昔难，多财为尔宰。

天时与人意，龃龉旧无疑。
坐久翻遗恨，光来已后期。
行云凝黛色，见跋费金枝。
况复输来夜，笙歌继夕曦。

十年一梦花空委，依旧河山损桃李。
雁声北去燕南飞，高楼日日春风里。
眉黛石州山对起，娇波泪落妆如洗。
汾河不断天南流，天色无情淡如水。

清光殊未减，碧落绝纤尘。
綘阙飞金镜，银潢渡玉轮。
霏霏烟霭灭，湛湛露华新。
倚幌人千里，遥知翠黛颦。

常诵飞龙邅洞庭，登楼况复把骚经。
瑠璃万顷天同碧，翠黛一螺山更青。
白鸟风髙方倦翮，苍鹰冬暖正舒翎。
客愁欲作长鲸吸，却笑三闾只独醒。

苍梧云物晓凄凉，锦石江山一带长。
雨浥峰峦添黛翠，风吹草木送天香。
鱼樵闲话无千古，金鼓喧声震万方。
我欲诛茅寄幽僻，却愁烟水日茫茫。

神山失凭依，漂泊西南州。
连峰蟠秀气，作镇苍溟陬。
世传朱明洞，深秘未易求。
夜半见赤日，光若金鳌浮。
我来夏正中，川涨通行舟。
弭櫂泊头渚，遂作罗浮游。
山灵悯病暑，风雨为变秋。
云开远岫出，黛色散不收。
篮舆陟翠微，颇得精庐幽。
雅志惬丘壑，斯行岂人谋。
愧烦五色雀，顾我鸣啁啾。
寓目天水永，微茫见瀛洲。
中原正云扰，盗贼屯蜂蟊。
而我卧云海，归途亦淹留。
逝将憩真境，秘诀追前修。
稚川不可见，得见野人不。

霜霰既零，草木殄瘁。
惟兹岁寒，独立不改。
寸苗初植，未离蓬艾。
挺然凌云，色参天黛。
虬枝茂叶，舞影垂阴。
清风徐来，虎啸龙吟。
与子为友，贵相知心。
何以乐之，写此素琴。

孔明庙前有古柏，枝如青铜根如石。
苍皮溜雨四十围，黛色参天二千尺。
但见年年是好年，岂知日日是好日。
小树子，傍山栽，花从叶里开。
枝高攀不得，罗袖拂将来。

懒对妆台指黛眉，任他双鬓向烟垂。
侍儿全不知人意，犹把梅花插一枝。

君不见渭川之阴卧龙横千秋，貌取者谁文湖州。
十年笔意闭黄壤，只今妙手唯杨侯。
杨侯画竹尽真迹，功夺造化令人愁。
满堂回头看下笔，扰扰云烟乱晴日。
大丛纵横高入云，斜风落叶秋纷纷。
小丛欹倾病无力，傍水长根走苍石。
门前车马汗成川，何得阴风动高壁。
杨侯嘻笑辞未工，此意不与丹青同。
粉黛初数无一钱费，酒炙能使千家空。
袜材远寄动盈屋，我子画无由穷。
剡溪寒藤不难致，须君放手为双丛。
须君放手为双丛，与我俱隐南山中。

乌云衔日日不出，骤雨飘风吼三日。
扁舟寸步不得行，坐叹轻鸥如箭疾。
我行去家秋复冬，故园回思春梦中。
客愁茫茫若江水，生计渺渺随征鸿。
三年京城共憔悴，一杯此地难从容。
长溪卷浪雪花碎，远山横空眉黛浓。
故人别我上江去，亦有书来唤同住。
破屋数间君有余，太仓五升吾已具。
严霜未放鹰隼击，盘涡恐致蛟龙怒。
片帆欲挂任篙师，君但徐行莫深惧。

岭南十月春渐回，妍暖先到前村梅。
问君何处得此妙，一枝冷艳随霜开。
长江凛凛欲奔岸，乃见好事移墙隈。
初疑渗漉入瘴雾，更欲寂寞埋烟煤。
微风不动暗香远，淡月入户空徘徊。
坐看粉黛化腐恶，岂但桃李成舆台。
我行万里厌穷独，疾病未已心先灰。
对此不觉三叹息，恐是转侧同南来。
异乡久处少意绪，破壁相对无根荄。
古来寒士每如此，一世埋没随蒿莱。
遁光藏德老不燿，肯与世俗相追陪。
轮囷离奇多见用，牺尊青黄未为灾。
含毫吮墨去颜色，况自不必须穿栽。
岁穷路远莫惆怅，此去保无蜂蝶猜。

异亩同颖久未出，双觡共抵复何物。
今君何以得此花，和气所致无他术。
双莲共蒂中连理，相映同心出秋水。
秋水池塘晓自凉，双莲中含风露香。
飞燕姊妺不相妒，并骋逸艳来昭阳。
自然容质见高韵，不必粉黛呈新妆。
君家孝友闻近县，故使奇祥眼中见。
一洗东南战鬬尘，小人知之亦革面。
我来崎岖山岭间，忽闻双莲能解颜。
请君更画作图看，毋使恶木讥雕残。

附溪翳嘉木，濒溪引清流。
如何几亩田，委曲林泉幽。
乱石际高下，森列如戈矛。
青色染黛浅，映水疑欲浮。
危亭跨绝壁，广榭排荒丘。
我来雨初过，远山云半收。
百花开已尽，桑柘鸣晴鸠。
不知汝颍间，还有此景不。
踌躇思痛饮，沃洗胸中愁。
明朝傥未去，提壶再来游。

山色于人定有缘，髻鬟眉黛巧争妍。
何当招我白云下，坐对苍崖百尺泉。

锦帕新裁玩月犀，旋开妆合间云螭。
一成贪耍慵梳洗，日晚惟添翠黛眉。

言登巾子山，天外入眼界。
呀然城之东，一鉴如许大。
得非所领州，其下临渤澥。
乃知湖浸阔，便觉井邑隘。
朝朝横乌纱，暮暮束韦带。
何曾官事了，只使人意败。
径须水清泠，一洗胸芥蒂。
昨来放船好，如更宅爽垲。
四围纯浸山，碧玉乱石黛。
兼随郑广文，人境两疏快。
维扬几同僚，独喜此翁在。
只今万红妆，一一倚青盖。
柳阴闲画舫，荷叶遶公廨。
鬓丝禅榻上，句法出蔬菜。
因之双鲤鱼，慎勿欠诗债。

卧闻微霰却无声，起看阶前又不能。
一夜纸窗明似月，多年布被冷于冰。
履穿过我柴门客，笠重归来竹院僧。
三白自佳晴亦好，诸山粉黛见层层。

蛮荒乃有此巑岏，石黛因依碧玉寒。
须信佳山如绝色，凭谁貌取一生看。

禅扉尘不杂，景趣自然幽。
黛色排轩入，仙香绕殿浮。
傍林滋野兴，出郭契清游。
归路风埃起，眠沙愧白鸥。

神龙一去渺无踪，落日孤云为惨容。
溪遶练光秋更白，黛横山色晚尤浓。
细看风物曾经眼，深达根源自点胸。
寄宿僧寮清不寐，一轮明月挂枯松。

赣水出而激，交流虎城背。
崎岖三百里，方脱滩石碍。
滔滔遂北之，远与西江会。
扬澜在其北，拗怒两崖隘。
春天云气裂，拍岸山石碎。
老蛟千丈强，擘水见光怪。
水初无定形，因势生万态。
出石未入江，其间幸平快。
公家起高阁，下瞰铺练带。
天光迷上下，山影分向背。
鱼行吹细浪，鹭下点晴黛。
气象日夕佳，无一可拣汰。
独怜风动地，万窍杂号噫。
虽微江涛壮，波山亦高大。
取名遂以此，用意知有在。
西江天设险，雄绝难摹缋。
赖有醉翁词，卓伟盖当代。
神清鸾鹤远，故里江山在。
后来挥翰手，顾岂易追配。
因公索题诗，愧汗若方颒。
盛意难虚辱，轻作恐终悔。
以兹进退间，捉笔久不霉。
牢辞既不获，聊复书梗概。
圣言如大川，到海无邉界。
百家或可观，时雨集沟浍。
其余复细琐，仅若坳浮芥。
学道当何从，于此贵不昧。
如子识鉴高，终不钓滩濑。
定同昌黎公，去饱鲸鱼鲙。

方塘溶溶贮清泚，中有高亭兀然起。
问公名亭意若何，公笑不言摇麈尾。
知公直是我辈人，此意不凡端有以。
亭本无风水亦静，风落波生偶然尔。
山摇宿霭迷粉黛，莺啼晚柳明金翠。
涔涔凉气侵语笑，漠漠飞岚到襟袂。
冰痕摇度帘痕曲，晓日初升窗影碎。
几个沙鸥乱夕阳，一段余霞浴晴绮。
可怜巽坎固多态，转续无穷难偻指。
凭栏若随根境转，目不暇瞬亦劳矣。
谁知主人心湛然，道骨嵚嵚照云水。
本来非静亦非摇，坐观物态聊尔尔。
更须说似登临人，认取闹中真自己。

吴越中分江一派，两岸溪山扫浓黛。
茫茫云海迷烟空，方诸宫外天为界。
潮波吐纳谁使然，欲到先冲海门隘。
江浅洲长碍奔放，势益汹汹怒而噫。
方看隐起玉堤横，忽复飞腾雪花碎。
高浪翻空雷吼怒，黑沙崛起云崩壊。
山岳倾颓惊炫转，鲸鹏摩戛舞幽怪。
大声吹地恣淙淙，余响振天轰磕磕。
恍如白帝盛羽卫，风搅旌幢纷斾斾。
从以百万虎与貔，组练精明呼声大。
世间奇观独雄绝，坐令耳目俱松快。
津亭晚霭动遐想，樽酒相欢信良会。
木落山空秋气高，情多思远人寰外。
杜老扶桑有遗恨，韩子鲸鱼思饱脍。
豪气英风终不泯，海色天容自相对。
同来俱是蓬山侣，蘂简玉书名姓在。
东游不用浮海航，仙骥追风云作盖。
却须从此排阊阖，丛铃响杂飞霞佩。
通明殿里缀仙班，官府纵多君莫悔。

秾华女儿红，芳草王孙绿。
小大各尽态，低昻俱悦目。
久雨脱滞著，振衣乐休沐。
晴空吟思开，命简句可属。
起看花覆墙，净扫云为屋。
幸会二三老，风骚命奴仆。
欲说未说情，三篇两篇足。
玉人花暎面，眉黛添香醁。
杯酒戒失身，无如饱扪腹。

南邻博士只破帏，春来数日分春衣。
东风陌上催蒙茀，不许看花缓缓归。
那知此理未可诉，破费书厨走长路。
静思我咎安致然，杳杳人情无问处。
归来粉黛包亦结，安得衾禂更罗列。
娇儿冬暖不须啼，正恐当寒更无袜。
命数从来有奇耦，北里士师真好手。
一时欢笑父子同，箧载缣缃船载酒。
归遗欣欣乐可期，妇运金刀时哺饴。
先忧后喜尊吉卜，酾酒烹鱼消百罹。
世间得失类如此，解使空肠作悲喜。
红白纷纷一种花，试向东风问桃李。

日长花困眠初熟，故向花前张灯烛。
要教未敢脱罗裳，玉颊长红黛长绿。
生怜杏火发中林，无奈桃腮倚修竹。
争如锦帐照佳人，一笑嫣然春意足。
独疑工部不题诗，端为风流欠芬馥。

黛色因依四面同，田间独并碧玲珑。
两家茅舍依山住，不在诗中在画中。

泼黛长空月正浓，与师山路少从容。
莫贪豪侈牛心炙，来看孤圆马耳峰。

刺绣窗前午梦惊，骊驹堂上礼初成。
旁无粉黛灯笼锦，顿解饥寒瓠子羹。

无心事铅黛，采采菊金黄。
徘徊欲寄远，云梦连潇湘。
岂不怀君子，念念不敢忘。
西邻击神鼓，东邻闹笙簧。
三嗅篱边英，泪落秋风香。

村落人家柳过墙，舞腰曾共小姑长。
点妆拂黛留相学，卷叶吹芦莫漫狂。

髯龙飞空去云急，雨翁蹋云挽龙入。
猩啼鹤怨凝春愁，三十六峰黛鬟湿。
紫阳照空天夜明，栖烟采玉唐宣平。
碧桃自熟人自远，千秋月露含凄清。
璜台十成架兰芷，花风吹楼蔓香起。
青霓叩阍帝下游，挹斗扳箕荐琼醴。
南山北山朝莫青，云关岫幌开鳞鳞，众真胡为驾凌冥。
寄言流星盍归只，宰官自是骑鲸李。

晓衢初日动游人，叠嶂回溪绿黛新。
自偃松篁如唤客，后开桃李尚留春。
笑谈怀远西山上，觞咏追时白水滨。
五马行春从此始，更驱风伯净车尘。


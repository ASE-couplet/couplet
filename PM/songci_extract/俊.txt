海陵城里春正月，海畔朝阳照残雪。
城中有客独登楼，遥望天边白银阙。
白银阙下何英英，雕鞍绣毂趋承明。
阊门晓辟旌旗影，玉墀风细佩环声。
此处追飞皆俊彦，当年何事容疵贱。
怀铅昼坐紫微宫，焚香夜直明光殿。
王言简静官司闲，朋好殷勤多往还。
新亭风景如东洛，邙岭林泉似北山。
光阴暗度杯盂里，职业未妨谈笑间。
有时邀宾复携妓，造门不问都非是。
酣歌叫笑惊四邻，赋笔踪横动千字。
任他银箭转更筹，不怕金吾司夜吏。
可怜诸贵贤且才，时情物望两无猜。
伊余独禀狂狷性，褊量多言仍薄命。
吞舟可漏岂无恩，负乘自贻非不幸。
一朝削迹为迁客，旦暮青云千里隔。
离鸿别雁各分飞，折柳攀花两无色。
卢龙渡口问迷津，瓜步山前送暮春。
白沙江上曾行路，青林花落何纷纷。
汉皇昔幸回中道，极目牛羊卧芳草。
旧宅重游尽隙荒，故人相见多衰老。
禅智寺，山光桥，风瑟瑟兮雨萧萧。
行杯已醒残梦断，征途未极离魂消。
海陵郡中陶太守，相逢本是随行旧。
乍申拜起已开眉，却问辛勤还执手。
精庐水榭最清幽，一税征车聊驻留。
闭门思过谢来客，知恩省分宽离忧。
郡斋胜境有后池，山亭茵阁互参差。
有时虚左来相召，举白飞觞任所为。
多才太守能挝鼓，醉送金船间歌舞。
酒酣耳热眼生花，暂似京华欢会处。
归来旅馆还端居，清风明月夜窗虚。
骎骎流景岁云暮，天涯望断故人书。
春来凭槛方叹息，仰头忽见南来翼。
足系红笺堕我前，引颈长鸣如有言。
开缄试读相思字，乃是多情乔亚元。
短韵三篇皆丽绝，小梅寄意情偏切。
金兰投分一何坚，银钩置袖终难灭。
醉后狂言何足奇，感君知己不相遗。
长卿曾作美人赋，玄成今有责躬诗。
报章欲托还京信，笔拙纸穷情未尽。
珍重芸香陈子乔，亦解贻书远相问。
宁须买药疗羁愁，只恨无书消鄙吝。
游处当时靡不同，欢娱今日两成空。
天子尚应怜贾谊，时人未要嘲扬雄。
曲终笔阁缄封已，翩翩驿骑行尘起。
寄向中朝谢故人，为说相思意如此。

烦君更上筑金台，世难民劳藉俊才。
自有声名驰羽檄，不妨谈笑奉樽罍。
元规楼迥清风满，匡俗仙春画障开。
莫忘故人离别恨，海潮回处寄书来。

身服竺干教，心为邹鲁儒。
观风游稷下，访古入中都。
短景程途远，寒原店舍孤。
东州多俊造，能赏碧云无。

律管飞灰报早春，寿阳梅淡落香裀。
词人竞进新诗入，俊思无过白舍人。

骠国朝天进乐时，宫商依约似龟兹。
教坊风便伶官俊，全曲偷将并不知。

便路横穿玉兔门，夜宣狎客䜩金樽。
江郎才俊思华别，赐坐从容索绣墩。

十八般书四海传，长安话别已多年。
今来帝里重相见，转觉师心更自然。
下笔入神皆得法，出言成句尽通玄。
花时乘兴先行乐，月夜忘机静坐禅。
到处僧俗争识面，满朝英俊赠佳篇。
长沙母葬彰纯孝，八水人思有善缘。
衡岳醉投秋雨寺，汉江吟渡夕阳舡。
前期指在春三月，回首东风好着鞭。

真境堪依仗，周迁四叙移。
人忙闲圣迹，心达罢狐疑。
俊造皆流品，逢能即是师。
二从寒暑变，龙浴凤皇池。

含元得一本真宗，误者平论总是空。
万象都来皆备数，千言譬谕了然通。
才高俊彦优堪赏，窃禄偷安有异同。
唯愿他心如似我，不教陷恶罪身中。

真境堪依仗，周迁四叙移。
人忙闲圣迹，心达罢狐疑。
俊造皆流品，逢能即是师。
二从寒暑变，龙浴凤皇池。

帝设英雄彀，朝多俊乂官。
玉羁收汗血，珠网获飞鸾。
仙籍分丹桂，香名蔼秀兰。
新从平乐试，入奉柏梁欢。
辨色趋霜戟，催班近露盘。
阁芸开缥帙，堤柳据归鞍。
诗就鸡林买，书成太乙观。
行闻延体貌，坡上有金銮。

山海有完士，希世无良筹。
偶穿东郭履，遂别野人舟。
不耻篆刻赋，来肩英俊游。
私智甚凫短，尘容若鸱愁。
备员太史氏，补属富民侯。
姑学了官事，何尝分主忧。
日贪斗食利，岁感星躔周。
中都富才彦，方驾若龙虬。
茂先善史汉，平津治春秋。
高文用司马，格五宠虞丘。
间阔路逢葛，缤纷人召邹。
桑羊兴贾竖，安国出缧囚。
汲郑贵交盛，徐陈英藻遒。
况乃天下枢，雄雌来九州。
衣冠径复道，鼓吹出长楸。
席上万钱箸，桥边八列驺。
雍容缓鲁玦，意气拂吴钩。
咨予良不韪，瓴甓厕珠璆。
吹竽昔已滥，在梁今可尤。
台阁魏舒被，风霜苏季裘。
有志谢轩鹤，无机防海鸥。
恭俟杜陵课，诛茅归故畴。

补吏唐资浅，游方汉牒遥。
贪荣亲及禄，讵悔俊沈僚。
葛咏同根庇，松期晚岁凋。
曾孙柔俗美，前识缿筒销。

北里开公第，东斋集俊游。
秘书家有副，甲令世传侯。
凤竹供联册，鲭盘入宴羞。
门前多鹤盖，不为骋长楸。

千人尝得俊，再命尚沈僚。
左右为容晚，东南作尉遥。
乡心乌鹊树，春醉橐驼桥。
今夕羁魂枕，前知为别销。

吴邑神仙系，梁台英俊游。
官从鸾棘试，材俟蚁封求。
堂桂叨联籍，陔兰庆奉羞。
行行离恨苦，淮月一弦秋。

隋室重氛极，唐家景命新。
地归裂残壤，天洗战余尘。
遂纳诸戎贡，争陪二月巡。
瀛洲登俊老，烟阁尽名臣。
轻重非关鼎，兴亡要在人。
旧都纷秀麦，前事遍书筠。
哲后疑图暇，西厢访古频。
终篇见成败，摘句屡咨询。
青史嘉遗直，元龟遗圣辰。
愿将稽古意，万一助尧仁。

俊辅西还玉体痊，银台归兴且陶然。
谈经宝序常迎日，膝席清司最近天。
君拂翠緌朝右贵，我惊华发鉴中鲜。
洛都巴俚虽求旧，莫累阳春一种传。

俊誉由来服搢绅，更烦余略霁边尘。
威留玉帐时无战，班入金华地最亲。
昔看草辞知大笔，今荣除馆识嘉宾。
一章求旧人知否，媮俗都融郢曲春。

感会由来属俊贤，谁知出处更相先。
蒲且卷弋冥鸿日，荀令开池浴凤年。
佚老疏金催具酒，济时商楫正横川。
高风盛德俱难状，留与名山信史传。

督府迢迢瘴海城，掾曹三语蔼兰馨。
归邮托信梅华暖，仙剂蠲疴薏子灵。
蚌月射楼吟思苦，鸡潮惊枕醉魂醒。
外台谁举沈僚俊，编著黄堂有政经。

弥旬出沐道山头，僦庑萧萧避俊游。
枉是胸中无块垒，可能皮里有阳秋。
驾车款段惭乡品，托乘鸱夷笑客愁。
曲突无烟宾坐冷，时闻庭雀一啁啾。

楚客才多不奈秋，长安赴集苦淹留。
半纶绶采缁尘化，十幅帆阴素潦收。
离恨枉能宽带眼，归期犹喜咏刀头。
督租勾簿真沈俊，终冀梁台一召邹。

天子乘冬校猎回，钩陈平野转瑶魁。
万蹄未暮先追日，叠鼓非春已作雷。
得俊风毛随禁仗，犒勤霞液出仙杯。
词臣定有长杨赋，翰墨能销几许才。

一辞云陛五周年，琐闼销符宠再迁。
时誉敢希吴陆俊，归心偏识汉疏贤。
蜗头狼籍争锋地，鸿影徘徊避弋天。
命驾不须频见约，颍滨嵩麓有私田。

幽刹寻春傍翠微，游人谁解惜芳菲。
阴晴野日不常见，红白路花相杂飞。
一世功名催俊杰，千金歌舞属轻肥。
左迁病守真无用，试学山公倒载归。

君家酥酪弟兄贤，督府从军滞幕莲。
江上归音鱼失素，天边离思月成弦。
阮毫答记无遗草，楚赋悲秋有剩篇。
玉骨道风沈俊久，汉条新计会甘泉。

宝构沈沈夕雾迷，儒林俊老出分麾。
中天秘牒河龙负，上路鸣铙筰马驰。
香袭宠鞶惊放兽，野连丰芋蔽蹲鸱。
潼江肯学淮阳卧，仙液真腴壮寿祺。

笔阵谈锋醉幕天，遥知三俊共周旋。
据鞍旧将曾销髀，不得行间左执鞭。

扰扰浮名绊此身，相逢樽酒眼还明。
君如俊鹘方抟翮，我似弯弓不受檠。
弱植幸容依玉树，新诗尝喜掷金声。
他时会致青云上，莫厌卑栖岁屡更。

夜度一程云，平明踏山址。
山神岂妒我，飞雨乱眸子。
重岳衮衮去，前杰后俊伟。
晦明更百态，始望那及此。
路穷得精庐，税驾咨祖始。
老僧千金意，佳处相指似。
先生一笑领，得句易翻水。
安石未归山，却要山料理。
奇哉此一段，惊世无前轨。
酬山以快饮，春蕨正滋旨。
一丘傥许予，高卧饱松髓。
城中谩拄笏，那知有兹事。

身将抱瓮灌田畴，老大徒伤鬓已秋。
滞念生缘宁故我，济时及物勉前修。
勃磎行世终刚介，重惜尤人返自求。
塞马未尝矜得俊，湘猿不在较群猴。

老懒清吟口角钤，任真虚一性安恬。
士农轨范一身任，孔老穷探两者兼。
斋舍晦晨鸡弗已，翱翔晚节蔗弥甜。
平生缘业今何憾，伫返神魂倍蓰添。
若个生涯论屋谷，课催童子具醪盐。
俊游稍谢出囊颖，道念常嗤隔日痁。
拟古纰疏何柳骨，摄生精密必张髯。
鹤轩发兴从讥晏，雁塔乘时定合尖。

怪底祥光夜满门，朝来入社得诗人。
空疏嗟我句无眼，俊逸知君笔有神。
共隐兵戈不到处，相携云水自由身。
便当痛饮追河朔，红雪缤纷脍锦鳞。

短檠对君同泮水，虀盐不给穷吞纸。
君今载纸连数艘，贫富相悬九万里。
崇宁政事先方田，纷纷讼牒乱云烟。
祗今列屋饱虫蠹，官折羊酒寿高年。
夫子谈笑收馀庆，不复尘埃生釜甑。
便当痛饮天津桥，一网尽呼天下俊。

天上楼成求俊笔，今古共嗟李长吉。
那知施侯更可怜，只向人间二十一。
平生疾恶端如雠，高视青衫气横秋。
岂惟落笔动惊俗，政事入眼无全牛。
汗血共期千里足，狂风忽已摧秀木。
生前万事且置之，白头老母将焉属。
管鲍交情我最深，讣来一恸几失音。
相思通昔不作梦，对床蟋蟀更秋吟。

慰心佛氏未萧条，卓卓缁林有俊髦。
知见香熏舌本利，名言垢浄眼棱高。
锦云脚踏冷修月，仙峤牵颓闲钓鳌。
良遂肯从麻谷后，声光矫矫壮吾曹。

仲远英俊人，落笔惊飞电。
来自神仙中，风姿冰雪盥。
我谪天南陲，君来适相见。
忆昔我与君，射策麒麟殿。
君时气横秋，九万抟风便。
文辞洒星斗，议论倒江汉。
便宜上玉堂，不尔登蓬馆。
别来二十年，青衫尚州县。
兰薰麝所忌，玉洁女多怨。
嗟我正衰迟，何阶往论荐。
岂有如此人，而得长贫贱。
朝廷方急贤，珠璧联清贯。
去去行勿迟，九天春昼暖。

堂前露柱久怀胎，长下婴儿颇俊哉。
未解语言先作赋，一操直取状元来。

特来设粥夸英俊，那知王老更风流。
打破粥锅呈丑拙，狸奴白牯一齐收。

我拙畏吏事，观书度晨夕。
过眼辄成诵，掩卷不再历。
荒怪探禹穴，幽邈窥孔壁。
俯首滞铜印，朋侪屡贻责。
皇朝采疏逖，庞洪流庆泽。
英俊蔼云趋，参隶金门籍。
而我老红尘，弃置谁复惜。
径欲赋归欤，吴门晦声迹。

朝日不受雾，晴光似晖晖。
忽然快我心，清风为解围。
坐见九里松，旌幢碧相依。
天竺了在望，上有祥云微。
西湖一千顷，圆荷覆青衣。
轻舟竞游览，往往俗客稀。
幸及新雨霁，欣逢露初晞。
水光与山色，高低映郊畿。
佳哉气葱郁，观阙何巍巍。
谁云门庭远，咫尺永天威。
诸公萃俊杰，高论玉麈挥。
载酒旨且多，不醉无庸归。
余欢到献酢，灔灔双鸳飞。
新诗烂锦段，想见劳心机。
顾我虽百拙，续貂重相违。
明年若重来，种种当如几。

断虹收尽晚风凉，扑鼻谁家社酒香。
门外山横青玉案，屋头榴绽紫罗嚢。
对吟已觉输新俊，遇酒还能发老狂。
坐想西园梨枣熟，昔年犹记拉君尝。

江向西陵势渐平，万山环合翠峥嵘。
须知楚国尝为塞，不为涪翁浪得名。
人若此贤真俊杰，楼还旧观焕神明。
临风毎听滩声咽，似怨张仪作暮横。

相逢宾戏快逢场，何幸轻投得夜光。
半面向怀精舍旧，一行今整汉阳装。
如君俊逸犹沉滞，顾我迂疏合退藏。
别乘未来霜候冷，客灯明灭漏声长。

网中跳出便飞腾，好个天然俊衲僧。
何似当初未入网，悟来方始是知音。

天监我宋，受命以人。
咋为乱阶，以启圣人。
皇帝嗣位，其仁如春。
万邦欣载，共惟帝臣。
垂衣高拱，惟务俭勤。
恤民不怠，懋穑劝分。
卑宫勿饰，服御无文。
膳食取具，不羞庶珍。
内官弗备，简御嫱嫔。
抑损戚畹，登崇搢绅。
吏除苛绕，狱去放分。
刑罚不试，号令不频。
旰食宵衣，导率以身。
行之期年，天下归仁。
皇帝躬行，过于尧禹。
如天不言，乃帝之所。
内资禀命，外须训抚。
不有相贤，孰资察补。
天舍其衷，遗之硕辅。
实惟旧臣，乃吾肱股。
昔以梦求，今以德错。
皇帝曰咨，惟予与汝。
我唱而和，无或疑阻。
如手如臂，如心如膂。
如彼事神，汝为椒糈。
如彼琴瑟，相待戛拊。
相臣受命，于帝其训。
敢惮夙宵，以图淑问。
衣不及带，冠不暇正。
内事抚摩，外修好聘。
忍尤攘纷，徂惟求定。
皇帝之孝，克迈帝舜。
相臣佐之，兹惟无竞。
上感穹昊，下格殊邻。
以暴为恩，易顽以驯。
母后既归，东朝侍御。
天下载欢，若饥得哺。
天子躬俭，惟亲是丰。
未明求衣，朝长乐宫。
礼备家人，养以天下。
先意承旨，事无违者。
天子行孝，天下承风。
胥训胥效，比屋可封。
乃建中宫，以母四海。
诗首关雎，易称中馈。
天子之尊，亦资内助。
上奉慈颜，下式寰宇。
事亲底豫，化民致和。
始于壸阈，邦国是讹。
太学肇建，四方是极。
增博士员，导以经术。
有来英髦，充牣上京。
三年大比，以考其成。
异时之用，维公维卿。
石渠广内，图书之渊。
羽陵之蠧，断简之编。
是息是游，英俊在焉。
逸群之彦，比迹卿云。
怀材待问，发闻扬芬。
驰骋古今，上下典坟。
考正律度，是为景锺。
导和殖财，国用以丰。
不窕不槬，咸中典刑。
有涣其章，上公是铭。
兹器惟则，允为国经。
德爵之亚，莫尚惟齿。
班序颠毛，以为民纪。
乡饮既行，郡邑是遵。
洙泗之风，无复龂龂。
井田既坏，民困劫假。
乃正经界，以实多寡。
赋入既均，贫富不病。
非上恤之，孰拯其命。
诞弥之节，式宴示慈。
乐不计费，孰敢节之。
皇帝曰咨，费财无艺。
亲降德音，以禁肆侈。
天下欢然，称盛德事。
匪帝命之，臣子曷议。
著之令甲，付之史官。
永永万年，无或敢干。
人事既洽，惟神是事。
于庙于郊，各尽其礼。
其郊维何，蒇事圜丘。
帝御六龙，冕十二旒。
既新宫架，既备礼服。
有洁其牲，有温其玉。
合袪天地，侑以祖考。
乐奏六变，其音肆好。
问谁相祀，实维上公。
登降跪起，有肃其容。
天地并况，瑞物来下。
天子万年，以有神嘏。
其庙维何，可以观德。
德盛不祧，祀事不忒。
祖庙既饬，旅楹有闲。
原庙继作，以游衣冠。
若节春秋，皇帝戾止。
荐献有容，祖考咸喜。
礼成而退，祗奉不凟。
天子万年，永绥遐福。
天神贵者，莫尊太一。
置祠为民，其宫有洫。
既仿谬忌，道开八通。
皇帝临飨，威神是崇。
天人相际，福禄攸同。
国南千亩，是为帝籍。
天子肇祀，以祈黍稷。
我黍与与，我稷翼翼。
以享以祀，以为民食。
福禄绥之，万世无斁。
乃营吉壤，肇建高禖。
何以歆之，帝德不回。
瑞乙既至，后率所御。
以弗以祈，有秩斯祜。
千亿之祥，兆于帝武。
天锡皇帝，圣钦不迟。
事神保民，以莫不祗。
上帝临之，云何以报。
维年屡丰，诸福是效。
非维丰之，又布濩之。
东西北南，咸锡予之。
稼茂于野，粟积于仓。
礼义兴行，民俗以臧。
桴鼓不鸣，狱讼衰息。
人有盖藏，道无捐瘠。
和气所蒸，化为瑞物。
甘露零庭，近在郊邑。
有木呈祥，合枝共柢。
考传验符，远人不贰。
或剖其中，自然成文。
太平是告，希代莫闻。
丰年屡应，众瑞应图。
皇帝谦恭，不以自居。
图回庶事，益慎厥初。
君臣相戒，可否吁俞。
政过三代，言成典谟。
历选后辟，前载所无。
在昔中兴，周汉二宣。
夏康商宗，汉祖晋元。
咸用干戈，配天祀夏。
其臣歌颂，或列于雅。
方之皇帝，爝火太阳。
顾无歌诗，垂世用光。
词臣伏罪，无以塞责。
谁其诗之，以佐皇德。
下臣张嵲，过不自揆。
日官西掖，待罪文字。
敢颂厥美，以赞后功。
江汉崧高，不足比隆。

学废乡校空，鸟雀欲据有。
甚雨晚来晴，循檐厌黄口。
巴水亦能大，一暮没堤柳。
落照满涨川，归云翼山岫。
达州去未远，望望空回首。
母老儿未齚，何苦事西走。
轻生冒畏涂，用意在升斗。
三复祷雨辞，此道废已久。
恭闻贤侍郎，求才如恐后。
密置郑庄驿，屡接鬷蔑手。
英俊颇云集，岩穴犹辐凑。
菅蒯且不遗，岂独弃枯朽。
矧尝辱英盻，屡以温言授。
私心颇感激，尝欲事奔走。
搅衣中夜起，颒面不尽垢。
平生慕蔺心，已在辕门右。
某也濩洛人，时命大不偶。
读书慕经济，颇亦略句读。
雅意死知已，且复羞自售。
耻为辕下驹，终若丧家狗。
遭乱乏禄食，避地阙田亩。
栖栖穷涂间，但未操井臼。
我公寕忍兹，无令混樵叟。

仲冬冬至后，春从九地回。
去年逢春在此寺，今年复向此寺逢。
春来春去无复见花草，但有东风刮地如惊雷。
人生七十能几时，四度逢春祇在斯。
祠官不复更递代，直若仓庾氏，久任无年期。
大农赋禄随官品，丰俭由来皆有分。
空尽天年在世间，饥饱死生皆不问。
癃老非才固应尔，豪俊当年亦为此。
谓非贬谪实累囚，谓是归田犹禄仕。
忆昔汉唐与本朝，咸有自新及起废。
如今岂无大眚及溥天，不在他时洒心例。
人生如寓年年老，岁岁雕零人渐少。
莫嫌四见魏唐春，尚得逢春到华皓。
祠官之设自何时，闻是元丰宰相之所为。
欲摈老成皆不用，托于优假创斯规。
当时弊政出一切，岂谓疮疣后世遗。
専宠持权事虽巧，荣华宁得多时好。
君不见金陵零落故相家，一如寂寞韶阳庙。

不是风幡不是心，曹溪一路尽平沈。
俊鹰岂肯篱边立，直透青霄万万寻。

桃花春暖尽情开，一见无疑颇俊哉。
不是钓鱼船上客，无人把手上高台。

直指吃粽被粽赚，吐出多年铁酸豏。
俊鹰才见插天飞，饿狗床根争咂啖。
忽然变作蒲与圈，鹰也迷踪狗也奔。
百年滞货无人要，千里持来访我门。
象牙不出老鼠口，富贵或生穷相手。
倒把春风二月花，满劝松斋一杯酒。

东山不会禅，只解拈饭椀。
方来英俊流，苦苦攻渠短。
袖中出幅纸，当面换渠眼。
不是东山痴，且要客心满。

老倒空生，言无旨的。
索瓶指泥，觅偈与墼。
俊流把得，劈面便掷。
如其不然，分付黄蘗。

我自入岭来，称锤落深井。
如君英俊流，当以我为警。
摩挲探水杖，透脱飞猿岭。
送别无所谭，霜清溪路永。

二龙争珠不必求，顶上之珠何足留。
摩尼之珠不必识，衣里之珠何足收。
广南自有镇海珠，白月黑月分形模。
无求无得珠不露，冏冏璧月生珊瑚。
而今四海呈珠者，俊快不在仰山下。
若谓纵横不犯波，争奈龙王按剑何。

袍襟帽角走红尘，可笑崎岖一病身。
试拉竹溪山里侣，去寻庐阜社中人。
鲍昭俊逸虽难敌，夷甫风流幸许亲。
鸡黍尚为千里会，况兹咫尺接墙邻。

一代亨衢上，明公逸步超。
河东书具作，圯下老相邀。
海阔云垂翼，天清斗压杓。
三人前鼎甲，千佛仰孤飚。
弟子师尊董，诸儒称述萧。
西昆收俊乂，东壁绝尘嚣。
别乘将离汴，轻舟径指苕。
湖山纵清美，家国尚飘摇。
恸哭天倾柱，归情户见蛸。
奉祠投里闬，招隠向山椒。
并海屯千卫，披榛拱百僚。
回銮须故国，负靮且今朝。
光列哀乌位，星驰封马轺。
贤裾来接武，阴沴自潜消。
香案依丹陛，螭{土幻}立紫霄。
飞鸿九天去，归鹤一声嘹。
主上思图旧，王人促见招。
起居还左史，议论鄙南朝。
大吕声扬远，元圭质匪雕。
掖垣裁诏密，禁路赐缨彯。
灭浇图兴夏，巡方首从姚。
自南瞻析木，直北望玄枵。
玉海千寻浪，江南五色鹞。
矫如出尘隼，凛若在秋雕。
去国还追信，刓章岂易尧。
光华司马甲，整顿路车鞗。
国事烦参决，廷询得具条。
乘时笑干没，许国敢轻佻。
河洛干戈满，陵原草木焦。
青春深仗节，久雨更乘橇。
取道先辕楚，扬旌转望萧。
一抔藏万世，九庙正三昭。
遂使仪如汉，将令乐奏韶。
路迷彪过迹，涧涸夜生潮。
去日春仍浅，归期暑正熇。
君王喜不寐，天下首方翘。
疏奏忠无隠，臣生苦不聊。
戴天那忍共，得地岂宜骄。
内治今当亟，高名不敢要。
铨衡真有托，启事复何辽。
道直咸推汲，谋深岂计晁。
定非挥扇羽，宁要插蝉貂。
褒贬书方举，奸谀骨合销。
怀开真坦坦，燕处自夭夭。
当宁西南顾，常怀参井迢。
遍询医国效，立遣愈民痟。
文武资兼禀，诗书气不恌。
众皆可郤縠，一以委张昭。
除目凌晨下，行装即日撩。
被携犹剌刺，涉远乃翛翛。
帆影三江水，车声万里桥。
丈人峰嵂屼，神女峡岧峣。
石室画暗淡，草堂人寂寥。
山围玉垒峻，水减石犀遥。
石表笋双立，铜青柏未凋。
锦江喧士女，药市混仙樵。
劫堕乾坤坏，流横海岳漂。
惟兹井络外，依旧角弓弨。
自昔三刀梦，多传五袴谣。
威余严仆射，功说李文饶。
文定棠尤美，乖崖福可徼。
事今难悉数，公亦岂其苗。
秦地新通栈，瞿塘稳泛桡。
虎貔环外阃，耨耜得深穮。
正可供壶奕，随宜列鼓箫。
蒲鞭束高阁，竹马戏垂髫。
好阅相如赋，终闲李广刁。
奎文天象转，延阁士林标。
此去庭无愈，行闻众选陶。
付之枢极运，咸仰泰阶霄。
贱子无三径，平生有一瓢。
老将书蠹槁，时作草虫喓。
大笑玉三刖，不求银十腰。
古今同阅宙，南北信吹薸。
已类蜂粘网，真成鹿覆蕉。
屡经多盗境，几至独身跳。
何处地堪避，知谁战敢挑。
月明三匝鹊，巢比一枝鹩。
钓濑长烹鲤，穷山饱听鸮。
临书池尽黑，就局博嫌么。
臂有七贤把，丹亡九转烧。
唯堪贯薜荔，未肯𢫬芳虈。
卖药难争价，为农等寓侨。
稍能羞野葛，初未识江珧。
已罢寻蛩駏，欣闻退猲獢。
谁怜人为米，敢有意迁乔。
过我深披藋，追凉薄曳绡。
狐裘怜晏子，缟带与公侨。
挽引烦推毂，陶甄为置窑。
清时容潦倒，策府著刍荛。
忆昨西湖上，随公羽盖飘。
青山迎晋履，绿水泛湖{舟召}。
上相尊仍美，将军勇正骁。
道争棋屡覆，壶响箭呈枭。
茶乳晴尤发，香云浄更翲。
晚花栖嫩菊，近岸俯游鲦。
四望天连水，群簪玉及瑶。
政亲连榻坐，倏见锡戈雕。
良月霜枫冷，佳晴雪霰销。
留公已无策，鼎食望加调。

美禄无过酒，星泉奠两仪。
端由皆作圣，意趣少人知。
肇命惟元祀，迎春祝寿祺。
功深资药石，力厚起疲羸。
若羡千锺美，休嫌九酝迟。
忘情惟大禹，无量乃宣尼。
抔饮觞初滥，留连祸始基。
先王防以礼，后世利其资。
默识人情异，参稽俗习移。
放怀无事矣，问口纵言之。
惑溺终长夜，奢残竟作池。
包茅齐服楚，奏鼓胤征羲。
大泽斩蛇后，当炉折券时。
彭城正高会，睢水已填尸。
谪去忧占𫛳，归来喜受厘。
缾盆感田父，𫗦餟念湘累。
壑谷中宵问，糟丘一篑亏。
怒排樊哙盾，吐卧允之颐。
击帻笼钱凤，争权杀魏其。
脱靴惭力士，飞燕忤杨妃。
司隶要殊切，虞人猎已驰。
魏文敦信义，王猛用钤锤。
有客言虽吃，何人字识奇。
裸身荒已甚，涤器事还卑。
软饱深形颂，醒狂屈受讥。
虽将齐物我，亦合悼功缌。
渭水歌初阕，高阳伴蚤稀。
湖船回太白，水殿燕西施。
薤露停杯唱，鲸鱼入海骑。
缅怀七子会，怅望八仙期。
潇洒斜川影，风流曲水湄。
日斜休百拜，罍耻便三辞。
头上巾频漉，腰间锸自随。
谅难操北斗，且复坐东篱。
西海桃垂实，南山豆落萁。
无违商士诰，宜葺杜康祠。
李脱朱温阱，刘为石勒縻。
死生当有在，王伯岂由斯。
五斗酲方解，三人影对嬉。
高谈倾坐听，痛饮亦吾师。
责味曾围鲁，提筒更忆郫。
安能洗晏粉，聊复涨黄陂。
章子以孝显，酆舒因俊危。
夫妻不成属，父母或贻罹。
讵比华茵污，宁虞窟室隳。
壁悬疑角影，车载号鸱夷。
口不挂臧否，酰犹和薄醨。
立苗讽锄恶，种秫待充饥。
雨落香檀注，春融绿髓脂。
云轻浮蚁子，金嫩写鹅儿。
滴滴葡萄颗，涵涵鹦鹉卮。
胸吞九云梦，笔走万蛟螭。
风月江山好，宾朋笑语宜。
绣帘初静卷，银烛已高垂。
俨雅神仙坐，纷罗水陆奇。
色深迷琥珀，光溢艳琉璃。
绿笛翻罗袖，红潮上玉肌。
献酬俱缱绻，沾洽尽融怡。
不问檐花落，惟愁画角吹。
初筵何抑抑，屡舞忽僛僛。
寒食梨花发，重阳菊蕊披。
龙山犹可想，洛浦尚能追。
月满倚琼树，雨余攀柳枝。
高飞鸿鹄远，左手蟹螯持。
贤圣分清浊，青齐辨等衰。
市沽难共食，家酿恐成私。
算爵商壶矢，忘杯泥夹棋。
资深酣道韵，端的露天倪。
翠竹沉云色，酴醿浸玉蕤。
过咽输浩渺，赴吻重涟漪。
卷尽青荷叶，颠飘白接篱。
野畦供鼓吹，幽鸟奏埙箎。
但看朱成碧，那知玉作瓷。
长瓶卧荒草，山郭飐青旗。
目井欣投辖，窥门怅絷骊。
提壶留客住，杜宇劝人归。
碧嶂下红日，飞霜点黑髭。
邴原良自苦，毕卓未为痴。
处士林泉适，骚人景物悲。
放臣离国恨，迁客去乡思。
须藉杯中物，聊舒镜里眉。
𫏐时浇磊磈，到处吐虹霓。
但戒零霜露，无劳洒涕洟。
从教禁网密，莫遣醉乡迷。
为沃尘生肺，应防水克脾。
破除闲病恼，断送老头皮。
埋玉空烦酹，挥金莫计赀。
三行何法制，五齐孰官司。
喜怒或交作，阴阳因并毗。
达人眇天地，曲士谨毫厘。
夜汲文园井，朝餐大谷梨。
渴心便渌醑，大户怕甘酏。
滋味将何比，经纶倘在兹。
一尊常准拟，三顷要耘治。
吾道久榛莽，世途多虎貔。
黄封忆内酝，𫄨绣念宗彝。
傅说膺新命，曹参守旧规。
群生思覆护，寰海厌浇漓。
倘负膏肓疾，须凭国手医。
欲传方法者，把盏咏吾诗。

黄扉清启帝之初，俊乂招徕念远图。
桃李舒华方雨露，鸳鸿戢翼又江湖。
当年举国蒙休烈，至死无人雪厚诬。
圆觉妙明何计此，独疑遗恨遶苍梧。

凉风生晚渚，碧草罗夕阴。
置酒高楼上，延月开灵襟。
秾妆映桃李，楚舞流清音。
金石间丝竹，逸响飞华林。
宾朋尽俊彦，然诺轻千金。
游侠事遐览，倜傥卑陆沉。
常恐芳菲歇，行乐乖寸心。
良时难再得，有酒须频斟。

刘生世关辅，游侠周五陵。
天下俊倜傥，持夸矜刘生。
落魄游其间，豪族相依承。
鬭鸡横大道，走马入重城。
醉卧金张馆，高谈卫霍营。
报仇先剧孟，排难鄙侯嬴。
逸气凌秋鹗，清才莹玉绳。
灯前看宝剑，雪里按苍鹰。
校猎黄山苑，追兵青海滨。
华夷知姓字，燕赵冠婚姻。
耻作诸侯客，宁为奔走臣。
匈奴方入觐，雄略未能申。
且醉胡姬酒，将军讵敢嗔。

阿俊平生友，忘言金石志。
永怀菡蓞晚，应想峨嵋翠。

潜也忠良士，骞腾喜纵观。
主文收俊彦，学校益尊安。
台阁名闻久，交游意始宽。
佐时行拭目，正论耸朝端。

道山贤范久摧藏，圣德重兴接耿光。
招隠稍来周俊造，䌷书行见汉文章。
挂檐玉榜昭新渥，插架芸签识旧香。
喜见诸儒在天禄，嘉谟应欲赞时康。

子牟怀魏阙，陈咸思帝城。
他乡岂不美，吾土乐所生。
况复抚凋节，凭高怀上京。
山川不可见，葱郁凝神县。
紫气抱关回，玉斗侵城转。
负羽长杨猎，撞钟平乐宴。
高冠照华蝉，英俊皆比肩。
朝奏主父牍，夜召贾生贤。
五侯交荐币，诸公亟为言。
我生流离极，十年悲去国。
叶愿洛阳飞，鱼宁武昌食。
当弃关下符，一对危言策。

仆本寒乡士，始愿托田陇。
偶与亨会并，遂窃空名宠。
黉胄信清闲，文书无倥偬。
牵丝玷外举，挟册陪春诵。
缥帙芸叶香，清池璧流壅。
虽均五能知，犹冀三陌踊。
有志慕孤直，多言畏奇中。
往往犯怒狙，时时遭吓凤。
胁肩方病畦，洗足几成湩。
言充卫士爨，赋盖吴人瓮。
但望不汝瑕，安能贾予勇。
丛云属帝辰，烝油乐贤共。
前追三代风，旁鼓天下动。
方正召华郤，贤良命晁董。
务擢平津对，无罪贾生恸。
裒然群俊来，灿若春葩纵。
咨予苦涩讷，望风犹阴拱。
愁多目似蒿，疾久带移孔。
直虑醒而狂，遂同微且尰。
三千御上方，八九吞云梦。
订正清庙诗，白罢旅獒贡。
夫宁本无志，良忧拙于用。
击辕固歌鄙，殙金诚外重。
中夕抚躬叹，明恩愧孤奉。
况复年苒苒，坐惊头种种。
闲居昔有潘，广宅今非仲。
尘容化衣𫋻，雨气昏刀{革奉}。
所赖庇明哲，盱衡顾闲冗。
每辨骥垂耳，力排儒发冢。
不尔谢病归，鉏钓事江葑。

驶骑柳枝鞭，春逵望雒廛。
赋才宾右俊，掾诺府中贤。
宫楯含樱密，王渠泛醳联。
胜期资一笑，刑矢措周年。

沸蚁云罍溢，离鹍雪苑开。
吏催东府计，卿待楚人材。
旧隠周萝月，前期禹凿雷。
我惭芳岁晚，犹俊蹇修媒。

俊名参吏启，掾事补编堂。
尽取黄金酒，重纡碧鹤裳。
佐庖鲑菜厚，束帙秘厨香。
认得公庭步，鬑须白皙郎。

妙龄看试牍，共叹俊登喧。
十载重来调，犹参军事烦。
吴艎沿迅溜，京炙伴芳樽。
东观他年选，当求江夏孙。

笼樱沈醵宴，津鼓怆离群。
道出东南水，心留西北云。
秫田供酝剂，练幅换书裙。
熛阙方呼俊，归来𥩟献文。

唱第千人俊，从军十部贤。
鸡翘迂赐绶，鹢首赴归船。
别思瑶华岸，怀乡玉脍天。
不妨宾弁侧，新曲遍鹍弦。

竞爽吾宗属俊翘，凌云辞气剩飘飘。
十年缔思轻伧赋，一骨评风压楚谣。
纵玩书窗迷野马，长吟秋社续寒蜩。
夫君自有何郎恨，枉使东阳臂肉销。

舳尾东衔鸟羽轻，沧浪余沫恣霑缨。
尚沈幕府千人俊，却劝疁田二耦耕。
莲有艳歌邀夕泛，蔗留佳境析朝酲。
行行正及吴蚕咡，脆尽商弦别曲声。

晓原霜重俊鹰肥，一席归风路不迷。
林下会徒从雾合，海边停梵见潮低。
霜篮烹茗寻前圃，雨屐粘苔认故蹊。
知有诗魔未降伏，汤休日在碧云西。

年少青春苦惜春，溪头风物更留君。
无花地展如茵草，欲雨天垂似鹤云。
船近鹅儿频引颈，水清鱼子忽分群。
吟情饮量皆豪俊，酒盏须斟一百分。

兹城实佳丽，上与浮云齐。
回望川之阴，津途去不迷。
一旦起楼高百尺，城高跨楼满金碧。
朱门峨峨临九衢，一片彩霞迎晓日。
好奇赏俊实难逢，看此宁避雨与风。
仍夸县尹风骚客，与人一心成大功。
应喜中原正无事，出为苍生作仙吏。
大贤为政即多闻，不独文章推国器。
立驱𪩘崿压波澜，千古烟霞一望间。
江上晚来堪画处，丹青画出是君山。
况乃烹鲜会嘉客，楼上重重歌吹发。
艳歌一曲酒一杯，华筵有戏呈初彻。
楼中美人夺神仙，轻身起舞红烛前。
须臾宴罢日将夕，断烬遗香袅翠烟。
四座少年君听取，太平时节难身遇。
先生事业不可量，此中岂是久留处。
且饮美酒登高楼，高视乾坤又何愁。
早晚北门下征诏，珮声归去凤池头。

阴阳变化万物从，其间至神惟真龙。
庸夫俗眼不得见，或跃或潜无定迹。
后来高士探元窟，素缣摹画求形容。
在昔擅名能几人，争为妍巧夸殊功。
东朐徐氏奋奇趣，俊笔醉挥欺古风。
为余好事辄写寄，老鳞苍鬣惊盲聋。
怒抟沧海喷白浪，暗拖暮雨横长空。
双双头角战初罢，奔腾半没寒云中。
只恐霹雳生坐上，爪牙活动拏寰穹。
轩昂当世称独步，贵臣褒誉闻宸聪。
黄金扇成争进入，雄声一日喧深宫。
从此毫端愈珍重，千岁万岁传无穷。

禽殚繁弱弃，兔尽韩卢烹。
英雄起乘时，时徂力难争。
精魂闭尺穴，壮骨飏飞尘。
凄凉千载下，闻风凛如生。
嬴秦失其鹿，图王各峥嵘。
斯人顾眄间，汉楚分重轻。
臣虽替末路，君亦寒初盟。
岂不念畴昔，百战同艰辛。
谁云汉网疏，豪俊屡拂萦。
高蹈欣系解，括囊闻饮醇。

屯田词，考功诗，白水之白锺此奇。
钩章棘句凌万象，逸兴高情俱一时。
耆卿骨朽士特死，涧谷错莫无晶辉。
后生俊秀何其寡，吾宗喜有莱孙者。
双瞳点漆面如水，一见使我心神写。
读书已通经，学赋已知律。
只今年十三，吐气成五色。
骊珠出海夜生光，突笴流弦追莫及。
人材有价谁能私，不妨乃翁聊誉儿。
囊中彩笔今付汝，往继二妙声名驰。

清湖嵇玉山，缥缈飞双屐。
泠风随处流，三伏无赫赫。
未成玄圃游，聊醉端州宅。
忆昨陪初筵，杯摇剑峰脊。
杉篁漏疏棂，云气萦长帟。
主人意弥厚，不吝园蔬摘。
我亦洞幽怀，涸此一泓碧。
至欢召融融，丛虑消剌剌。
听君诵九流，浩若昆仑擘。
摩天俊鸢飞，响涧惊鱼掷。
分携今几时，浮埃翳瑶席。
有如烂柯翁，万古逢一奕。
醉乡梯磴坐，坐觉乾坤窄。
兹行不果从，兀兀恨滋剧。
未应柳源近，终作桃源隔。
留诗友石台，光动嶙峋石。
正令谪仙来，著语无以易。
强吟意悠哉，追风了无迹。

昔在贤关日，雄飞接俊髦。
家因登第起，名为谏君高。
荷橐论思旧，牙旗出入劳。
伤心淝水变，遗恨激秋涛。

已把重阳菊，吟怀不为秋。
江湖三俊远，天地一翁愁。
日近书来少，宵长梦不休。
吴云犹可望，时上堇峰头。

多女信无助，多男复何虞。
我固喜二仲，辈出三丈夫。
圆郎未解语，手欲学抹朱。
闰郎好神气，两眼澄秋湖。
复有新生儿，初探玄海珠。
一一阅清俊，并是千里驹。
胡为集我家，足视种德符。
昆弟若一体，在尔犹在吾。
堂前有双亲，各已皓鬓须。
抱弄想慰意，颜色朝愉愉。
未问壮门户，悦亲良所须。
况我藜藿肠，要当饱典谟。
足以立家学，灿灿遗群雏。
尔后更五稔，汝等行不扶。
我欲为道肥，汝当为书癯。
富贵何足道，陆贾真洪儒。

煌煌六艺学，兀兀门亦专。
耕道宜有秋，而我适旱干。
疏鬓日月迈，破衣霜雪单。
谁谓四海宽，已觉一饱难。
失计堕簿领，署判手为酸。
皇家挈天纲，昨下如纶言。
冷眼看匠手，雌黄英俊间。
华堂玉尘动，绣帘香鸭残。
为国得一人，可使天下安。
当时呼画师，我愧宁不然。
策勋径投笔，守志甘抱关。
渥洼万里心，束刍老厩闲。
岂无苜蓿盘，可以羞晨餐。
岂无芰荷衣，可以备祁寒。
天地日莽苍，逢辰谅多艰。
世既不吾与，不去良亦顽。
摇摇故山心，长风动旌旃。
君今门下士，良庄满人寰。
与我各相去，何啻一小千。
异时白云邸，仰君分酒钱。
富贵无相忘，勿徒况永叹。

联事春将半，去官春未归。
儒冠真蹭蹬，祖席有光辉。
罢遣亲刀笔，勾牵坐钓矶。
同寮多俊彦，投老失亲依。
坐席丘无煖，扁舟蠡亦肥。
泉声清梦寐，山色浄裳衣。
竹杖随时拄，山杯信手挥。
荷天将土苴，为我易烟霏。
州县徒劳耳，箪瓢殆庶几。
不糜公廪粟，元长故山薇。
白发心犹壮，丹途计益非。
人生今殄瘁，世路只歔欷。
苦潦人将溺，思援手病痱。
道孤谁叹息，迹蹇共嘲讥。
去矣犹回首，忧之欲奋飞。
古今难骨鲠，风俗易脂韦。
深峡真浮海，温泉当浴沂。
空山猿择木，丰草马辞鞿。
已遂孤云远，犹通一径微。
年年如问信，深觅薜萝扉。

又闻科诏下诸州，举袂成帷尽俊游。
汝去为吾推甲乙，千人谁是钓鳌钩。

枞阳之阳羌庐峰，千岩万壑云蒙蒙。
仙人往往游其中，安期羡门乔与松。
天或使之为扃封，咫尺象外不可通。
我昔杖履秋将穷，洞宫萧森还遽匆。
至今魂梦江南东，闻君𣃁石苍崖穹。
下燕众客幽襟同，君真庶几羌俗翁。
作诗疾驱勤仆僮，斩薙荟蔚烦祝融。
木章竹个群巅空，要使恢廓无蔽蒙。
指麾八极呼云风，坐与九江争俊雄。
当有骑鹤来遐冲，与君论道如崆峒。
去之勿疑求大功，慎勿顾此杉楠枫。

吾衰谬养生，任运常坦坦。
每婴相如病，渐作叔夜懒。
昨因触大暑，留热在鬲脘。
医师戒饮酒，所嗜不可断。
寒热一朝作，水火互濯熯。
地偏无药饵，伏枕但忧悺。
同僚有蒋子，爽俊流辈罕。
作诗宗徐庾，巧语如绣纂。
间有少陵风，醇音调玉琯。
岂惟诗家秀，从政今可算。
牢盆有出纳，晓夕亲授筦。
琴瑟费更张，君能时急缓。
公余治方书，今昔多所缵。
有来谒疾病，手自施汤散。
买药辍俸钱，为民已痌痯。
我昨病在床，君来问尤款。
教我煮橘皮，汤热过冰碗。
继送桔梗汤，一杯去烦懑。
柴胡作引子，汗出如被趱。
所投立有效，病去若水浣。
乃知才艺多，所蓄非窽窽。
又闻善骑射，长箭必引满。
设侯六十步，所发无虚簳。
观君精悍姿，此语不其亶。
独于围棋低，尺固有所短。
向来屡小胜，喜气辄衎衎。
我欲张以羸，不令见矛{矛赞}。
侈心益骄汰，出语颇夸诞。
不知小敌坚，一败石破卵。
大战决雌雄，迟君落新馆。

长安百尺朱楼高，传筹夜醉闻鸡号。
金吾弛禁玉漏永，九衢遍走狂欢遨。
访寻三曲选清唱，交结五陵皆大豪。
笑将千金买斗酒，轻若九牛亡一毛。
赋诗更作文字饮，止酒一篇羞和陶。
笔端百韵鬭奇险，坐上几人推俊髦。
万事转头成短梦，十年屈指如奔涛。
祇今衰老但悲感，长歌终日弹豪曹。

李子通家旧，人门孰与侔。
胸中足今古，皮里贮阳秋。
尊酒怀清致，关山隔俊游。
江城携手地，春色黯离忧。

早岁儒林俊誉流，中年持橐侍宸游。
论思清禁三朝遇，闲散殊庭二纪投。
迹与香山齐出处，诗将彭泽尽赓酬。
似闻璧水求三老，行起蒲轮慰九州。

新诗俊逸走风雷，愧我驰驱欲强陪。
花外疏篁青掩映，门前流水绿萦回。
高情好客长留客，胜赏传杯莫放杯。
老懒畏寒朝睡美，报章淹缓莫相催。

横按拄杖，坐盘陀石。
鼻孔辽天，眼睛突出。
澹烟笼古树，缺月挂藤萝。
分付俊禅者，勘破老头陀。

晚学愧淹博，微官妨隠盘。
攀龙荣请事，敛板喜承颜。
懦庸资盼睐，簿领洗尘烦。
南丰茂人杰，才望蔼江关。
题舆裨德政，镇俗念时艰。
仙山寻胜外，妙句落人间。
气连天柱壮，清夺霜空寒。
一读三叹息，发立谁敢谩。
但嗟俊逸才，尚滞海之湾。
中兴急贤哲，日日闻赐环。
况复有如公，骥足宁久闲。
会须早命驾，即日当召还。
发硎观利器，断鳌新海寰。
宣室伫前席，顾问应夜阑。

嗟予好泉石，所至穷幽胜。
年来堕尘埃，复苦炎热盛。
赖有古招提，相去不步仞。
何时供燕游，庶以息喧竞。
山僧结虚亭，潇洒浄如镜。
双瀑从天来，景物更幽迥。
栏楯溢波光，清凉殊可凭。
复幸僚友贤，雅与山川称。
得暇倾尊罍，相从尽豪俊。
令尹如子文，去就亡喜愠。
贰邑不负丞，所蓄金玉润。
耿侯固坦夷，赵子亦纯正。
盍簪已足乐，况复有名酝。
酒酣人意适，坐久天宇静。
踏月各言归，清风远相趁。
君诗继踵来，敏捷过于瞬。
中复含妙理，不独写幽兴。
读罢愈惊人，痴坐不知暝。
援笔强续貂，安能继高咏。

参军长俊逸，醉里度流年。
客路三千里，狂吟几百篇。
贫宁贻俗笑，死不受人怜。
别后知何处，相思夜不眠。

参军已去作飞仙，俊逸声名久不传。
千古家风期尔振，一时句法许谁先。
心惟酷好佳山水，手不停披旧简编。
想得锦囊应是富，年来知有几千篇。

我本山中人，勉强束冠带。
欠伸辄有拘，似被天工械。
谁令作此来，政为穷所卖。
规彼五斗粟，折腰何足怪。
敢希拄颊傲，宁免望尘拜。
平生浩然气，摧落甘伍哙。
兹轩粗可人，虚名供眼界。
得从黄奶游，佳处时一解。
多生作蠹鱼，复此偿书债。
虽抗尘土容，耿耿冰壶在。
同僚多俊游，台阁鹓鸿辈。
胸中有云梦，略不见芥蒂。
吏师有龚黄，民贼绝蜂虿。
而我蹑后尘，嘉谷杂稊稗。
诗坛欲寻盟，恐堕抛砖戒。
翻思石鼎句，自取侯郎败。
终期探理窟，一洗荆榛隘。
得肉姑置之，大嚼聊发快。

柯山插空天为邻，飞仙窟宅无纤尘。
降灵孕秀神所相，岂但崧高生甫申。
笑别方壶离紫府，道骨清标映华组。
二十八宿罗心胸，霁月光风映眉宇。
书带家声旧着闻，相国邸第南北分。
人间未省见三绝，天上曾观瑞五云。
笺诗传礼穷家学，岂止谈经能折角。
鼓箧来为碧水游，贤关英俊推先觉。
雄文大手古无伦，安知韩柳非前身。
方期江夏无双誉，只许樊川第五人。
厌直承明祈外补，暂拥屏星左铜虎。
万口争歌王海沂，悬榻已题陈仲举。
籍甚声闻咫尺颜，𥩟听锋车趣赐环。
归持清禁紫荷橐，却踏彤墀玉笋班。
我今幸遇悬弧旦，敢采民谣书弱翰。
一言何以祝我公，愿辅升平到不穷。

文章浩浩若江河，锦橐嘲吟得句多。
政恐丝纶须大手，𥩟看三俊在銮坡。

君不闻伊挚初耕有莘野，禄之弗顾千驷马。
春作秋成随老农，贫贱甘心万人下。
一朝幡然感三聘，五就成汤五就夏。
悠悠如云行太空，竟使三风变为雅。
东西南北赖来苏，天下农夫谁似者。
又不闻傅说安身操板筑，远离世间名与禄。
那知商帝梦中形，远近搜求不容伏。
草茅夕起朝为相，俾后从绳正如木。
四海俊乂咸风从，跋扈诸侯尽臣仆。
功成止见颜容改，了了壮心无反复。
平生懒性愿退藏，退藏恐遂成荒唐。
因求古人作鉴戒，管宁华歆情所当。
齐名遁迹俱锄菜，掷之不顾为人量。
诗书俎豆化辽海，威武富贵何披猖。
初年虚名大可耻，末路高风纾思长。
有志君当学伊傅，忘情我不傲羲皇。
愿如幼安有终始，进退一致宜加详。

英雄割据裔，少年事豪俊。
名胜翻然交，仁义以身徇。
南州作吏师，西洛陪先进。
情高尚礼乐，代季见戎陈。
王师频溃遁，我愤婴疾疢。
草庐卧江汉，僚幕资才俊。
昭昭心自知，蹇蹇步不迅。
乘风忽远去，炎岭善持慎。
先君有愿怀，丈人践忠信。
相从寓衡山，时许窥墙仞。
胸中学海深，舌本词源濬。
老矣犹诗书，饥来只薇菣。
马革誓裹尸，气凛如秦蔺。
无力献庙堂，使得致忠荩。
据古论孔周，及今佐尧舜。
吁嗟民多瘼，惨戚天不憗。
茕茕輤车行，遥遥渚宫殡。
治命能不渝，有子孝而顺。

英雄割据裔，少年事豪俊。
名胜翻然交，仁义以身徇。
南州作吏师，西洛陪先进。
情高尚礼乐，代季见戎陈。
王师频溃遁，我愤婴疾疢。
草庐卧江汉，僚幕资才俊。
昭昭心自知，蹇蹇步不迅。
乘风忽远去，炎岭善持慎。
先君有愿怀，丈人践忠信。
相从寓衡山，时许窥墙仞。
胸中学海深，舌本词源濬。
老矣犹诗书，饥来只薇菣。
马革誓裹尸，气凛如秦蔺。
无力献庙堂，使得致忠荩。
据古论孔周，及今佐尧舜。
吁嗟民多瘼，惨戚天不憗。
茕茕輤车行，遥遥渚宫殡。
治命能不渝，有子孝而顺。

逆云佛塔金千寻，傍耸滴翠玲珑岑。
春供万象富远目，响答两地纷啼禽。
风摇野帻去复去，露浥乳窦深尤深。
奇声俊逸鲍夫子，蓬社不挂渊明心。

吴山高兮江水长，江山郁郁蟠光芒。
上帝靳固锺俊良，数千百岁谁可当。
西徐老人鬓眉苍，身着秋碧云锦裳。
驭风骑气下大荒，帝命锦绣裹肺肠。
天门赐之龙虎章，下为人间除不祥。
主盟吾道承素王，向来斯文病膏肓。
公于此时气堂堂，道配欧苏力相望。
朝游蓬壶暮扶桑，黼黻河汉回辉光。
临流拯溺为舟航，人生废置不可量。
万里放逐蛇虺乡，翦翎笼中看雕翔。
小儒愿公如子房，不愿公贵如六郎。
玉烈石髓请饱尝，不须更待龙宫方。

圣主披英俊，公才是擢犀。
班扬俱气慑，屈宋亦眉低。
健鹘摩天翼，真媒历块蹄。
回眸看贱子，下驷与鹍鸡。

万突长然古涧松，远烟收拾藉良工。
胶媒酿出真消息，付与毛锥立俊功。

郁葱佳气霭鄞川，剩说侯门得二贤。
天下中庸追远躅，江东俊秀踵遗编。
歌喉𪾢睆鶑同丽，舞袖翩翻蝶共妍。
行看联名登虎榜，亲闱归侍彩衣鲜。

鄮峰老子双瞳碧，已悟人间空是色。
群花四季作芳菲，一笑观之如不识。
有时斗酒沽十千，狂歌烂醉群花前。
红红白白自妖艳，谁曾着口论媸妍。
惟闻丹桂藏青蒨，清芬正满姮娥殿。
却思一见无由缘，但写奇标在团扇。
忽闻移本下吾乡，此愿端知合得偿。
园工玉斧与换骨，坐使凡种皆天香。
先皇得之植禁地，饫赏钧天动仙吹。
高烧凤蜡类星繁，正恐夜深花欲睡。
于今哀戚遍幽明，鼎湖仙驾超尘氛。
遗髯注想文王囿，玉阑佳气徒氤氲。
胡君真材一二数，他日补天慕娲女。
正欲攀枝效郗诜，会看声名飞海宇。
雄篇拂地如锵金，俊逸清新洗我心。
怪底斯人掉头不肯住，明年射策君门去。

瑕丘祚邑，子期是为。
亲训有日，广业于时。
四教允隆，五常以持。
比肩俊杰，闻望斯垂。

德宗贪功失君德，四海力欲干戈平。
但喜马公窘田悦，滔俊角出飞秋鹰。
绵绵延延到希烈，乘间索赋无时停。
泾师门外一朝起，舟中敌国又朱泚。
仓忙出走幸奉天，大器倾移翻手尔。
西平忠武根于天，奋身一旅当无前。
东猘西虺致首尾，屹立左右相周旋。
马鸣萧萧向都鄙，师行引绳士如水。
传呼齐道相公来，谈笑王城藏袖里。
包戈卧鼓含元廷，青天洗出妖祲清。
远坊穷巷鸡与犬，寂寂不惊刁斗声。
德宗胸中暗如墨，怀光效忠终反侧。
海内汹涌等沸羹，不有西平那复国。
嗟乎西平诚功高，景钟太常书勋劳。
为臣尔尔乃其职，慎勿满假矜贤豪。

忆昔官博士，所得英俊多。
斥去典蜀学，蜀士烦搜罗。
二井转辘轳，犹能挹余波。
袍子白纷纷，有如镜重磨。
爱汝似二父，此地曾经过。
分职有十师，圣门严四科。
傥非一万卷，难取三百禾。
我有十咏诗，考古烦吟哦。
鼓钟乐高文，羽翼崇雄轲。
似闻礼殿柏，久矣寻斧柯。
古物天为惜，蒸薪鬼所呵。
堂堂公议地，岁月穷羲娥。
忍此恣横说，后来敢谁何。
我集四库书，琬琰藏洛河。
此外有石经，参酌正舛讹。
熟读懋汝学，师友相切磋。
汝有屋三间，竹墅连松坡。
日夜望汝成，门户高嵯峩。
我贫自有道，一竿钓渔蓑。
后生问老子，守死山之阿。

葛楠合翠盖，上有菩提坊。
大江仅一线，风动云气祥。
地灵生俊杰，酝酿成文章。
墨池子云家，在蜀无他杨。
君家好兄弟，接武游名场。
我昔梦见之，青衫水仙郎。
修廉贯白日，孝义感雨旸。
官满喜可贺，彩衣得升堂。
迟君台阁归，侍立香案傍。
寄书问衰疾，老矣慰苍浪。

莫辞酒，且听歌，休被骊驹白玉珂。
主人劝客终今夕，明日长亭可奈何。
金风萧萧鏖余热，砌虫唧唧助凄切。
此时景物不胜愁，况是离人心欲折。
陈侯陈侯，貌岩岩而俊整，才浩浩而清绝。
有如壶山之万仞巑岏，寿水之千寻莹澈。
青芝赤箭药笼储，金钟大镛廊庙须。
天生奇才为时出，容易弃掷天南隅。
君不见马宾王，新丰一逆旅。
又不见公孙弘，菑川一老儒。
逢辰立谭取卿相，至今文采照天衢。
广文官舍虽落莫，刀笔不与俗吏俱。
公余更勤五车读，未必不是北门西掖之权舆。
刺桐古城花欲燃，旧游人物想依然。
凭君到彼访二陆，向道故人饱饭度残年。

诗才千丈清且嵬，笔力万牛挽不回。
平生用心有根柢，丱角指南得天才。
江西波澜浩如海，一派流落天南垓。
久谓升堂胔已哜，可是持鼓门过雷。
诗能穷人岂其理，人穷乃工于诗尔。
不妨俗眼自青白，第恐獠音无正始。
俛首谁能兄孔方，高谈直欲妻法喜。
眼高未伏下孔杨，渠肯碌碌数余子。
我无寸长班俊髦，狐裘之傍羞缊袍。
所得虚名真画餠，朅来穷海试铅刀。
书生习气扫未尽，画诺闭门思和陶。
锥处囊中颖立见，君欲逃名何可逃。
君家故侯青门东，人物于今有祖风。
落拓一官姑吏隠，敏捷千首追诗翁。
何者蹄涔留尺鲤，未办斗水活蛟龙。
丈夫功业不嫌晚，政恐夫君甘养蒙。

君不见北风吹淮风浪黑，铁马千群凝一色。
当时庙论孰经济，将相无言潜动魄。
或云南纪当何忧，今代诸葛身姓刘。
陆下唤取守淮甸，彼有胜算逾干矛。
登时诏语从天坠，汜为先锋锜制置。
并遣健士付阿权，等是两淮兵马地。
岂期将溃兵川流，翻手忽忽无十州。
前时冠剑错准拟，此事吐口贻人羞。
幸哉天祸不终极，至尊避殿忧思集。
枢臣督战侍臣谋，上则倚公叅赞职。
征鞍此日去皇皇，所过骑士多羸伤。
不见何人出声鼓意气，但见十十五五坐路傍。
公趣下马询众语，众共来前致辞苦。
平时节使驱为奴，逐逐无聊战无主。
而今侧身堕两失，官骑已亡难再得。
诚令军政日月悬，我有微躯人不惜。
公闻瑟缩涕潸然，汝曹寄命真可怜。
朝今清明万乘圣，权已殛死家南迁。
若等是行能奋死，朝建勋名暮朱紫。
官今付我诰如山，节使察使皆在此。
军家闻此逐蹄轮，喜气酣酣如遇春。
当时战死身昧昧，今日分付当其人。
兵官来见同听命，适有时张王戴盛。
分麾列伍摆布毕，髣髴平戎万全阵。
斯须望敌来何多，千里断岸皆遮逻。
天低野旷笳鼓咽，众寡不敌将奈何。
是时仲冬日建丑，群雄争先莫肯后。
濯缨刑马震天地，焰焰兵威古无有。
旋见飞台天样齐，黄盖团团傍赤旗。
指挥渡河在顷刻，我默战义人安知。
公呼时俊腾口说，汝每四方闻胆决。
只今战态作儿女，便恐汝名从此歇。
长啸激俊挥戈回，万斧并下声如雷。
十舟先粉百舟败，连艟接舰成飞埃。
嗟敌初来何草草，一夕崩摧如电扫。
命逾破竹青离离，血溃江流红杲杲。
明朝北阵更奔波，坐料强敌成蹉跎。
堤防更藉盛新力，为我往护杨林河。
运去一朝同覆水，敌再渡江终送死。
射人射将数不彻，何况更问舟中指。
移时巉天送哭喧，弃舟而遁舟自焚。
公命火攻列火伞，船焦檝烂无逃门。
敌愁惊心疑鹤唳，十步回头九堕泪。
又疑官军尾其众，清野数州无食地。
众残北顾心悠悠，金亮更欲抵死留。
放言京口少备者，曷若举兵由润州。
大将显忠来是日，执杖升阶光照席。
公先劳苦甚生平，遂借百舟如过鹢。
迤逦仲冬日十二，旅食无烟寝无寐。
公来督府见相公，便及瓜洲防拓事。
督视推公胆有余，此事岂忍他人徂。
昨来兵试威万万，别遣诸将无乃迂。
公仍禀命侵星过，或传铁骑金山破。
淮西万姓舍惟烟，淮东居民泪潜堕。
公摆吴艟异水嬉，势压海浸倾天维。
一见使敌无可奈，再见使敌心骨悲。
敌亡傲兀犹不悟，尚呼达官招万户。
岁云暮矣无北归，我所思兮决南渡。
达官再拜乞徐徐，波浪驾天千丈余。
比前采石三倍恶，主其急我吾其鱼。
金亮尚嫉忠言丑，快剑垂垂拟其首。
只今速渡汝得活，不尔爱身身在否。
万户相顾归相言，慓悍难容血面论。
北人项领不易保，如此郎主何足存。
此夜踈星江泪湿，敌将一一弯弓入。
御寨三重侍卫郎，对面公然如不识。
帐中方嬖花不如，账外忽飞金仆姑。
投哀赊死身困苦，软语不类平时粗。
骨肉披离头万里，魂飞却作他乡鬼。
杀气漫天烟草迷，不归州绝风尘起。
君不见昔日秦魏之兵扼上流，阿坚阿瞒皆老谋。
淝水血腥赤壁溃，两豪一蹷泯默至死休。
况我中都往颓促，千古丧师无此酷。
沉冤万众衔已久，合沓天心宜下烛。
三十年飞战马尘，支吾多用豪杰人。
但传凶势时未减，不见度外加经纶。
须信更生无尽福，高价属公勋誉逐。
不费两淮千斛水，一洗万古乾坤辱。
近来分陕从天阙，悬解西民愁百结。
三军鼎鼎礼意浓，七兵堂堂恩数绝。
行并咸秦脉络通，更遣诸将图山东。
为君再赋洗兵马，下客敢继唐诗翁。

君不见北风吹淮风浪黑，铁马千群凝一色。
当时庙论孰经济，将相无言潜动魄。
或云南纪当何忧，今代诸葛身姓刘。
陆下唤取守淮甸，彼有胜算逾干矛。
登时诏语从天坠，汜为先锋锜制置。
并遣健士付阿权，等是两淮兵马地。
岂期将溃兵川流，翻手忽忽无十州。
前时冠剑错准拟，此事吐口贻人羞。
幸哉天祸不终极，至尊避殿忧思集。
枢臣督战侍臣谋，上则倚公叅赞职。
征鞍此日去皇皇，所过骑士多羸伤。
不见何人出声鼓意气，但见十十五五坐路傍。
公趣下马询众语，众共来前致辞苦。
平时节使驱为奴，逐逐无聊战无主。
而今侧身堕两失，官骑已亡难再得。
诚令军政日月悬，我有微躯人不惜。
公闻瑟缩涕潸然，汝曹寄命真可怜。
朝今清明万乘圣，权已殛死家南迁。
若等是行能奋死，朝建勋名暮朱紫。
官今付我诰如山，节使察使皆在此。
军家闻此逐蹄轮，喜气酣酣如遇春。
当时战死身昧昧，今日分付当其人。
兵官来见同听命，适有时张王戴盛。
分麾列伍摆布毕，髣髴平戎万全阵。
斯须望敌来何多，千里断岸皆遮逻。
天低野旷笳鼓咽，众寡不敌将奈何。
是时仲冬日建丑，群雄争先莫肯后。
濯缨刑马震天地，焰焰兵威古无有。
旋见飞台天样齐，黄盖团团傍赤旗。
指挥渡河在顷刻，我默战义人安知。
公呼时俊腾口说，汝每四方闻胆决。
只今战态作儿女，便恐汝名从此歇。
长啸激俊挥戈回，万斧并下声如雷。
十舟先粉百舟败，连艟接舰成飞埃。
嗟敌初来何草草，一夕崩摧如电扫。
命逾破竹青离离，血溃江流红杲杲。
明朝北阵更奔波，坐料强敌成蹉跎。
堤防更藉盛新力，为我往护杨林河。
运去一朝同覆水，敌再渡江终送死。
射人射将数不彻，何况更问舟中指。
移时巉天送哭喧，弃舟而遁舟自焚。
公命火攻列火伞，船焦檝烂无逃门。
敌愁惊心疑鹤唳，十步回头九堕泪。
又疑官军尾其众，清野数州无食地。
众残北顾心悠悠，金亮更欲抵死留。
放言京口少备者，曷若举兵由润州。
大将显忠来是日，执杖升阶光照席。
公先劳苦甚生平，遂借百舟如过鹢。
迤逦仲冬日十二，旅食无烟寝无寐。
公来督府见相公，便及瓜洲防拓事。
督视推公胆有余，此事岂忍他人徂。
昨来兵试威万万，别遣诸将无乃迂。
公仍禀命侵星过，或传铁骑金山破。
淮西万姓舍惟烟，淮东居民泪潜堕。
公摆吴艟异水嬉，势压海浸倾天维。
一见使敌无可奈，再见使敌心骨悲。
敌亡傲兀犹不悟，尚呼达官招万户。
岁云暮矣无北归，我所思兮决南渡。
达官再拜乞徐徐，波浪驾天千丈余。
比前采石三倍恶，主其急我吾其鱼。
金亮尚嫉忠言丑，快剑垂垂拟其首。
只今速渡汝得活，不尔爱身身在否。
万户相顾归相言，慓悍难容血面论。
北人项领不易保，如此郎主何足存。
此夜踈星江泪湿，敌将一一弯弓入。
御寨三重侍卫郎，对面公然如不识。
帐中方嬖花不如，账外忽飞金仆姑。
投哀赊死身困苦，软语不类平时粗。
骨肉披离头万里，魂飞却作他乡鬼。
杀气漫天烟草迷，不归州绝风尘起。
君不见昔日秦魏之兵扼上流，阿坚阿瞒皆老谋。
淝水血腥赤壁溃，两豪一蹷泯默至死休。
况我中都往颓促，千古丧师无此酷。
沉冤万众衔已久，合沓天心宜下烛。
三十年飞战马尘，支吾多用豪杰人。
但传凶势时未减，不见度外加经纶。
须信更生无尽福，高价属公勋誉逐。
不费两淮千斛水，一洗万古乾坤辱。
近来分陕从天阙，悬解西民愁百结。
三军鼎鼎礼意浓，七兵堂堂恩数绝。
行并咸秦脉络通，更遣诸将图山东。
为君再赋洗兵马，下客敢继唐诗翁。

忆昔儿童饱梨栗，斑衣偃伏先君侧。
每闻正色说我翁，口口奇奇长太息。
先君墓草今芊芊，尚想遗言过庭日。
恨无佳传掬芳馨，洗我肝心百非僻。
一朝幽镌晃入手，刓忍如怀夜光璧。
男儿大节要奇伟，一日成就天所锡。
我翁当年鸾鹤雏，一别旧巢无处觅。
桑弧射处掩蓬蒿，独把窅窊飞俊翮。
杨宗不绝仅如线，大义欲归归不得。
凝香夜半祷灵空，愿杨有子归宫室。
果然天助两飞鸿，翁喜当兴子云宅。
绛霄回首拟归来，抚我恩深重嗟惜。
弃官十载营旨甘，送死养生无一失。
寸心安矣指白云，百拜双亲泪濡席。
茅檐虽陋生处所，此心不以万锺易。
几年夜泪湿衾裯，今作儿啼情自适。
登堂悲喜动行人，里巷喧呼手加额。
珠还合浦已无憾，老蚌沙泥忍遗逸。
穷檐忽见相抱持，孺慕丹心始云毕。
一子来归咏白华，三家孝爱融春色。
雍容去就良可观，无乃扶持有神物。
始知造化惜颓波，畀以难能令一出。
玉堂丈人风教手，一日得之几折屐。
何不荐之陛下圣，蜀有孝子声藉藉。
奇人异行感至尊，凤诏褒华宠其实。
人间一日传万口，坐使浇风四方激。
佥谋方欲置廊庙，病卧王州嗟易箦。
短生梦幻何足悲，此念未随生死隔。
百身莫赎叹朝露，端合天公任其责。
真人慨念录其孤，椽笔大书光史策。
丈夫乃尔亦何憾，鬼哭人号空怨忆。
萧萧绿野长安道，万里羁魂动行客。
只今四海归宗议，字字秋霜凛寒日。
一言我欲招翁魂，香骨有灵宜可格。
圣朝当今以孝治，好树丰碑旌洁白。
磨崖百丈置岩阿，当有山灵夜呵诘。
诸郎况是足风规，请叩帝阍为此策。
长使千秋孝子碑，屹与岷峩对翁室。

梅溪辟家塾，辱与英俊游。
回首五年旧，子独终始周。
善交固耐久，厚德堪镇浮。
异时行所蕴，无愧祖绛侯。

黉馆名初挂，银钩势欲翻。
人才蕴秀异，学业扣渊源。
俊彦方群集，文章可细论。
辉声迈前辈，擢秀蔼诸孙。
心友居兰室，天香满桂轩。
兹为学者富，难与俗流言。
恢义高风倡，同襟旧好敦。
池中神鲤足，一一上龙门。

雅会清时不易逢，吾侪今日此游从。
逼人英气湖光莹，照眼恩袍草色浓。
文盛一时俱俊杰，名先千佛愧疏庸。
致身许国宜相勉，莫学平津但取容。

我本东嘉田舍翁，登科偶与蜀龙同。
盍簪经月钦高谊，分袂令人念此公。
幕府可能淹俊杰，宸襟应亦记精忠。
他年揽辔游吴越，访我茅庐浙水东。

辟谷留侯早得仙，庆锺苗裔福如川。
少年为佛魁千佛，今日生天作二天。
西掖代言词俊逸，东湖题壁墨澄鲜。
此行定有诗千首，莫惜因风寄数编。

薛侯真不俗，十日两东湖。
俊逸诗篇有，仓皇雨具无。
袍虽湿毅父，眉不皱尧夫。
异夕月离毕，游宜备不虞。

讲事当农隙，于畋法健行。
百神奔汉跸，万骑扈轩营。
彍弩先驱肃，雕戈后队明。
云罗垂列岳，虎落压裨瀛。
掠野毛群萃，搜林羽族并。
熊罴兆中见，鹅鹳阵前程。
叠中星弧妙，连飞月箭轻。
雁穷书并坠，兔尽窟兼平。
俊鹘交拳击，寒鹰厉吻鸣。
舞骖均耳耳，镅犬鬭令令。
示祝仍开网，招虞不用旌。
才闻大緌下，已见护车盈。
行在移銮仗，中涂集幔城。
寿觞称帝酒，恩膳遍君羹。
雾日曈昽暖，霜原澶漫清。
长杨卷衰叶，敦苇拉枯茎。
羽猎何烦讽，车攻遂合赓。
宁专干豆荐，要阅建章兵。
风入旗常影，天含鼓吹声。
九街犹未晚，尧屋已还衡。

帝念西南重，频年辍俊翘。
还临二星野，催驾一封轺。
地出褒中险，梯连剑外遥。
蹲鸱蔽川沃，流马饷军饶。
檄去方移蜀，书成遂荐谯。
客橙薰露夕，官锦濯霞朝。
卓市醪华美，渝僮舞势趫。
省兰聊罢幄，亭柳重攀条。
烦使资游刃，归怀极本朝。
前知宣布曲，即日遍欢谣。

病绪蹇骚骚，弥旬旷坐曹。
缘忧初得损，非巧亦成劳。
计月销双臂，惊年变二毛。
隙尘间日满，铛药晬时熬。
顾此逢熙盛，纷吾异俊髦。
滥趋华雉省，清舐翠螭毫。
数米仍能饱，抢榆不顾高。
聊寻秘方枕，更缮养生刀。
夕穗含风月，秋禽企露皋。
比来差胜晤，有意伴持螯。

中朝鹄发俊，得谢宠安车。
碧落超新秩，承明别旧庐。
叔时今老矣，司寇此归欤。
画有封厨秘，诗多乙牍余。
云情元自远，舟意本常虚。
酌酒朋三寿，挥金辈二疏。
深恩仍给俸，令子复将舆。
几日西清对，留光惇史书。

天阁汉郎居，新荣刻兔符。
趋曹兰在握，到境弩先驱。
地望遥分楚，州封半入吴。
仙科存俊望，归路约蓬壶。

里闬俊游心久降，越台成政俗敦庞。
香炉山下重为县，阊阖风高还渡江。
且喜恩威长及物，莫嫌功业未经邦。
公斋更近渊明宅，寄傲情应卧北窗。

墨诏殷勤擢俊贤，精求毗佐四方翰。
封疆谨守卢奴塞，旌旆仍亲上将坛。
衰草带霜秋马健，黄云遮日暮城寒。
燕南赵北边之要，旅拒凭君一策安。

相逢一笑慰衰迟，问政论交两不疑。
直谅多闻三益友，清新俊逸百篇诗。
瓜犹未及去何速，橘已成怀喜可知。
一薛居州非易得，危言行见造朝时。

预读嘉宾小雅章，银袍行见鹭成行。
彬彬周室士升俊，济济禹庭言拜昌。
落笔词源俱倒水，何人觜距独专场。
清源欲志新人物，定有英才副所望。

往年际风云，濯濯春月柳。
俊气横九天，下笔蛟龙走。
岁晚收其实，落落坚且久。
澹然松桧质，不为霜雪朽。

书剑当年游上都，贤关虫篆校诸儒。
文华灿灿九苞凤，俊气骎骎千里驹。
妙质竞谁挥垩漫，白头空此死樵苏。
遗编残稿应犹在，搔首令人益叹吁。

高筑黄金贮俊才，云关玉锁问谁开。
若非倚赖东风力，安得凭虚直上来。

新桥酒作琥珀浓，平生颇羡江南翁。
扁舟尚系清涪尾，却对炉香开病容。
何必探囊寻旧谱，一见诗筒喜欲舞。
奇芬丽句两争雄，苏合芝兰谩旁午。
当时俊气轻百年，父老而今悲逝川。
得公操笔吊兴废，定知诗与香俱传。
我生自是痴中绝，懒学诸儒议盐铁。
枯肠空洞费搜寻，兀坐忍饥三百月。

岳麓一樽酒，湘江万里秋。
匆匆别后语，冉冉岁华流。
正喜重相见，胡为不少留。
参军诗俊逸，还肯寄来不。

周人九府有圜法，汉京金布在令甲。
炊炭冶镕多乱真，纷纷轻薄如榆荚。
即山不复私下臣，张官置吏几王春。
君子谓之阿堵物，方兄不知何许人。
十羊九牧其弊近，谈何容易趣销印。
事权顿使归民曹，鼓铸伊谁察诸郡。
诏书恳恳修废官，诸公争言隃度难。
向来矫枉亦太过，畴咨英俊乘輶轩。
鼎新能事推心计，贯朽不须夸古始。
共瞻使者振绣衣，曾见真人兴白水。
荀卿自有富国篇，高视管萧宜并肩。
钱流地上小小尔，便合论思雨露边。

愁云暗千山，欲雪意未歇。
雨脚侵夜分，鹢首勇朝发。
软红英俊林，定不冗干谒。
磊落胸中书，高谈倾上笏。
结驷映天街，登瀛有仙骨。
摩挲先友碑，姓名或湮没。
却顾浮丘亭，寄声频日月。

盛德波千顷，清风偃俊躔。
两朝隆柱石，四海入陶甄。
致主唐虞上，齐名房杜前。
期颐悭上寿，底处问苍天。

落落开谈四座惊，已应俊气压诸生。
高山意远难知己，白雪词高绝和声。
此道要须齐得丧，古人初不为功名。
芬芳各自随时耳，何用临风嗅决明。

吾闻灵龟不愿死有用于清庙，但愿曳尾安泥涂。
所以漆园吏，坐叹清江使者逢豫且。
龟峰之龟定何物，不在泥涂之下，乃在万仞之上高突兀。
是耶非耶远莫测，安然不动藏其穴。
伊昔帝尧有圣德，此龟无乃负图出。
图成授帝埋其骨，犹使琢石志之存仿佛。
又疑神禹碑，刊在衡山巅。
碑高上与日月并。
此犹其趺弃不取，神鬼守护逾千年。
我欲诘其端，此事恍惚无迹，往往皆在太古前。
斗中神人被发立，蜿蜒佐之从汝蛰。
九阴司存当在此，今汝巢南失其职。
又闻巢县事，颇似伊尹生空桑。
母妪避水欲徙去，待汝两眼生赤光。
遂令万室之邑化作鱼与鳖，汝乃遁走至此藏。
上天震威趣汝寿，使汝扶服死且僵。
丑形质磔在石笋上，不可以钻，不可以灼，不可以搘床。
奈何犹复不自敛，荒崖断壑反以名字彰。
因思支祁锁颈泗水中，帝以巨镇岌峨压其宫。
名之以山不以峰，岂有形状与此同。
吁嗟此山气象槃礴亦雄伟，奇峰罗列三十二。
或如威凤昂其喙，或如俊猫立且戏。
石锺孤撑危欲坠，蜃楼矗起见天外。
大眺么么不足记，神旗铁壁非一类。
何用独取汝之名字，岂汝黠且庸。
鼓妖衒怪百里内，使汝生存跌宕安可制。
我初信汝灵，今复知汝凶。
江湖波涛汹涌不一濡汝足，云雾呼噏阴晴变态犹无穷。
不知造物安用此，徒以动荡耳目夸儿童。
何时巨灵引手掷汝八荒外，举头直见天穹窿。

节槩存先烈，文才蔼俊声。
弟兄联膴仕，父子擅英名。
密勿栖郎省，光华拥使旌。
甘泉虚从橐，曾未席恩荣。

縠纹江畔得君诗，俊逸清新字字奇。
一笑偶成归妹约，几年还见外孙辞。
横经绛帐地虽远，给札金门天未迟。
痛饮离骚吾事尔，湘山风物与春期。

壮年嘉誉蔼瀛洲，衮衮诸公并俊游。
献纳未持天上橐，光华频总峤南州。
牢盆賸算波熬素，蒲泽终期剑买牛。
世路荣枯真莫问，浮云山眇泪横秋。

左学摛文蔼俊声，青云接武二难兄。
主知自纪宜三院，使节更持仅九卿。
庭下芝兰方竞秀，舍南桃李已成阴。
挂冠不待甘泉橐，愁绝高门泪满缨。

迺翁持橐旧知名，两郡分符见典型。
禁闼方应驰俊步，中台俄忽随修翎。
故人零落风前叶，北客漂流雨后萍。
白马素车三巷路，泪兼腊雪洒林坰。

不是心，不是佛，不是物。
沥尽野狐涎，趯翻山鬼窟。
平田浅草里，露出焦尾大虫。
太虚寥廓中，放出辽天俊鹘。
阿呵呵，露风骨。
等闲拈出众人前，毕竟分明是何物。

吾宗老太白，俊逸自幼年。
学成喜任侠，长剑辞三川。
无心驯鸟雀，急义散金钱。
曳裾半天下，所至惊四筵。
笔阵扫强敌，诗情快涌泉。
一朝见贺监，荐鹗君王前。
金马得供奉，酒徒同醉眠。
从驾方连召，扶头得十篇。
奴视高力士，风期鲁仲连。
青蝇工点玉，锦袍棹回船。
自谓天地臣，浪称平地仙。
志大虽难揜，身危幸保全。
江陵欲难作，彭泽见几先。
仍喜宫词句，浑如讽谏篇。
至今读青史，终始无间然。

风俗去古远，人伪日败常。
故知取士法，时焉立纪纲。
设科发自汉，糊名始于唐。
前辈务实学，倡道赖欧阳。
当世所得盛，登用多俊良。
倒指几百年，讲求屡更张。
迩来取进士，轻快好文章。
唾手镵雁塔，转身簉鸳行。
莫论稽古力，所贵时学长。
自顾本迂拙，下语愁肺肠。
虽云事场屋，浪逐槐花忙。
竟如卞和璧，三献足已伤。
既然违好尚，敢不知括囊。
酿渚溪之泉，可以供酒浆。
拾东园之果，可以资糇粮。
耦语古圣贤，曝背傲羲黄。
义命要不愧，胡为乎皇皇。
故人弗予弃，妙句深激昂。
清逸庾谢迫，风骚屈宋旁。
报言乏琼琚，微吟频寒螀。

江左风流久擅名，成章掷地作金声。
清新俊逸俱难及，若比前贤更老成。

水火气类感，草木臭味亲。
君看金石交，分笃均天伦。
朅来东川游，结友轻雷陈。
诸君尽豪俊，着我漫浪身。
酒斟约无算，诗妙各有神。
人事不可知，变态生逡巡。
一代韩荆州，大木卧龙鳞。
客禽失危巢，翩翩傍丛榛。
斗升何细碎，朱丝恐生尘。
知己泪再滴，离群恨方新。
去兹胜社难，胸腹伤人神。
临岐欲何语，一味唯酸辛。
岁晚念裘褐，幸勿忘骚人。

巾冠堕城府，桔槔无休时。
胸脾贮黄埃，非复林壑姿。
涎流方外胜，秦人望轩羲。
万金买闲日，驾言一纾眉。
冒踏众俊场，更从百代师。
食鱼得河鲂，熊蹯佐其滋。
叆叆烟雨村，霜条出冰蕤。
乌鹊噪寒暝，玉立山差差。
置樽扶疏下，寿干虬蛟驰。
落蘂不动尘，初无犀骇鸡。
深酌起自劝，非族不在斯。
公行对宣温，云雾生攀跻。
能来玩墟落，匹马却盖麾。
蟠胸万䗖蝀，区寰眇毫丝。
以兹接群动，白羽坐指挥。
笑彼豢外者，组绂为之鞿。
他年驷马还，梅花当十围。
记此黄公垆，下车挽客衣。
未觉邈山河，一醉固大奇。

霜风著林不停吹，天涯有客衣征衣。
问客今归有何得，一株老桂和根移。
读书作文四十载，浪走不啻萍在池。
束书随身乃封户，睥睨一甑蒙蛛丝。
倾囊千金劝少贬，掉头一笑吾宁饥。
学如木水有源本，朝贩夕售颜忸怩。
市倡青红衒廛陌，窈窕深闭无由窥。
清诗学自禀绳律，如嚼冰雪寒肝脾。
平生交游半豪俊，如此人物见者稀。
每拈佳句对客诵，谓是古作非今为。
吾先君子坛级尊，子来谈笑容攀跻。
我从弱岁同砚几，如今揽镜斑鬓髭。
笑渠常遭俗眼白，短力不得相扶持。
前日提笔试外省，我亦薄宦初来归。
口占程文问中否，强弩破叶剑截泥。
十月十日夜漏尽，小奚惊梦来打扉。
云有吉报可速起，倒穿衣裳喘而驰。
贺者已满坐无处，拍手怪我来何迟。
淋漓一纸见名字，仓卒未省来其谁。
喜欢不记语杂乱，但说老眼天不眵。
明朝再拜酌酒贺，屋角一丈飞虹蜺。
书生一第蜕骨耳，排风轶电方自兹。
阿兄地下唤不应，门户藉子扶寒衰。
乡闾朋旧夸地产，洗眼昼绣增叹嘻。
孤童疋马颜色异，关吏偷语惊且疑。
到家羊肥酒亦熟，山头松槚生光辉。
坟前百拜谢教育，持身愿报父母慈。
盘谷亭前白雪枝，春意稍稍回芳蕤。
尊前不可无此客，花虽不言意惨凄。
迟君急旋共一醉，青衫入手无闲时。

疾痛呻呼痒搔抑，人言是觉岂真觉。
问君非痛非痒时，觉何所之了不识。
要知真觉无不觉，如日出海照万国。
虽然亦莫如是解，政恐双睛翳金屑。
扣庵欲觅住庵人，此人此庵何地著。
蒲团纸帐睡未足，百虫薨薨残月白。
六窗玲珑境超廓，个中自有真消息。
兔走君前君不知，俊鹘豪鹰差一发。

将军射虎不射石，石作於菟能没镝。
翻然再控弓不力，俊鹘豪鹰眼前失。
两泉后先今抗行，何物使之令人惊。
泉出在山流在地，却似只从方寸生。
沉沉玉甃碧双峙，旱为甘霖渴为醴。
白鹤千年归不归，半夜空山泣神鬼。
令君为政无近名，天以斯泉印其清。
泉边有树仍蔽芾，他日思君于此地。

持竿野叟踏帝腹，太史占星惊变色。
白衣山人侍黄衣，军中指点相叹息。
云龙契遇固畴曩，千载一合非人力。
羊裘眠沙竟何补，坐视生民自肥瘠。
功成乞身香案前，归侣松乔未为失。
我公学传无尽翁，束发英名撼区域。
杲日潜光众未睹，公独扶轮上霄极。
此时际会如二子，鼎铉钧衡本公物。
若为流落四十年，岂厌蓬壶薄瀛渤。
龙飞天子第一载，收召耆俊诚汲汲。
遥知问膳大明宫，论士到公先指屈。
追锋一日来剑外，破浪帆开矢离括。
朝廷未漆月支首，抱戈虎旅衣生虱。
嫠不恤纬忧宗周，宁有裙襦能念国。
堂堂甲兵满胸臆，可无奇谋宽旰食。
我故人子得深知，平生一镞未破镝。
欲随公去邈楚越，恨不身边插双翮。
叔孙区区进大猾，谬谓书生用奚益。
古来万里知戎情，何必缦胡半缝掖。
愿公入对明光宫，西南豪俊手推出。
我非其人敢觖望，市骏千金先市骨。

持竿野叟踏帝腹，太史占星惊变色。
白衣山人侍黄衣，军中指点相叹息。
云龙契遇固畴曩，千载一合非人力。
羊裘眠沙竟何补，坐视生民自肥瘠。
功成乞身香案前，归侣松乔未为失。
我公学传无尽翁，束发英名撼区域。
杲日潜光众未睹，公独扶轮上霄极。
此时际会如二子，鼎铉钧衡本公物。
若为流落四十年，岂厌蓬壶薄瀛渤。
龙飞天子第一载，收召耆俊诚汲汲。
遥知问膳大明宫，论士到公先指屈。
追锋一日来剑外，破浪帆开矢离括。
朝廷未漆月支首，抱戈虎旅衣生虱。
嫠不恤纬忧宗周，宁有裙襦能念国。
堂堂甲兵满胸臆，可无奇谋宽旰食。
我故人子得深知，平生一镞未破镝。
欲随公去邈楚越，恨不身边插双翮。
叔孙区区进大猾，谬谓书生用奚益。
古来万里知戎情，何必缦胡半缝掖。
愿公入对明光宫，西南豪俊手推出。
我非其人敢觖望，市骏千金先市骨。

盘谷先生坛级尊，万夫操槊辄敛魂。
黄堂昼严绕华{卓戈}，往往君来客打门。
高谈错起风袭尘，醉眼相视月照樽。
归来拊掌此快士，外无圭角中甚浑。
吾家宰树已拱把，君亦荒殡生棘榛。
小阮弟兄吾所敬，雾谷养就虎豹文。
衔君至恩深到骨，手书盛德表九原。
遣奴持送急开读，字字璀烂光瑶琨。
兼金馈鱼客何陋，宝玉围腰吾敢嗔。
九牛未可一毛数，大壑才以半缶论。
崭然二雏亦奇俊，造物两眼如许明。
由来孝弟动鬼神，宦学所自为根源。
向来施设本此耳，欲著吾说听者惊。
春风相送绿草野，为君一恸河汉翻。

太霄杰观凌空起，非雾非烟护珠蘂。
万灵操{卓戈}夹危栋，中有丹书并绿字。
走云飞雨泽地产，合璧联珠焕宸纬。
尧图羲坟共彪炳，禹训汤铭角雄伟。
冈陵松柏老如铁，华榜丹青新若洗。
论思欲侍圣天子，寓直正须真学士。
一时盛选孰睥睨，百代耆儒属宸倚。
惟有我公瑞河岳，早与灵鳌争赑屃。
丝纶飞藻倾两禁，弓钺专方雄万骑。
从容裘带净岷陇，零落旗矛清筰嶲。
畴庸王府侈三昼，告喜邮音传一纸。
升华秘宇阶召拜，正位台符慰瞻徯。
妄论斯文本神物，轻发其藏触天恚。
开物成务非翰墨，贲饰乾坤乃能事。
周书九诰削邪叛，一品会昌夷僭诡。
愿公亟从衮舄归，早就典谟垂万世。
迂愚把笔自龆龀，裂纸悲鸣蛩蚓比。
酸寒一尉不可说，尺璧光阴分马棰。
待公勋业映彝鼎，勉葺巴芜歌俊伟。
丝麻虽美收蒯菅，尚冀风人采舆隶。

今日论形胜，全淮正上流。
老成资毕召，俊异集枚邹。
共说从军乐，休歌出塞愁。
乡邦饶杞梓，君已拔其尤。

遂决乘桴计，初无判袂愁。
清樽聊把手，弱缆已开头。
懿戚今元老，乡邦子俊流。
等闲垂一臂，谈笑上瀛洲。

鸿雁行中接俊游，不将千户比荆州。
自于种种推先手，可但区区放一头。
扬马不妨生绝代，邹枚未肯老诸侯。
天寒翠袖愁如织，应念尘侵季子裘。

我欲菟裘老，推排强典州。
同官有才俊，坐啸得遨游。
便作烟霄去，知难郡县留。
画船看不见，江水自东流。

江声床摇寒，山色窗拗绿。
归舟著沙边，客梦遶乡曲。
簪盍豁秋悲，筵开从夜卜。
黄花散疏篱，苍竹围破屋。
诗豪争击铜，谈剧屡消烛。
借君五言城，洗我万斛愁。
主人意无穷，客子去敢速。
杯宽怯鲸吞，词涩愧貂续。
注瓦亦倾银，联珠仍缀玉。
天迥月明洲，霜清风陨木。
飞齐水击鹏，挥退日斜𫛳。
臭味漆投胶，芬芳兰间菊。
味甘一脔尝，话胜十年读。
未用赋骊驹，方看举鸿鹄。
行当岁九迁，勿惮昼三宿。
妙语子蝉嫣，孤踪吾鹿独。
一老上星辰，三君进凫鹜。
平生仰高山，此夕霑賸馥。
飞龙十九章，金马三千牍。
傥非论石渠，定是雠天禄。
笔健翻狂澜，辩雄喷飞瀑。
抄传疲小胥，侍立倦更仆。
力举六鳌连，肘运千兔秃。
庖厨洗玉盘，萍豆鄙金谷。
岂无麟脯羞，亦有熊蹯熟。
不须罗膻荤，安用穷水陆。
搜寻到蹲鸱，饪饤兼苜蓿。
但畏酒樽空，宁知更漏促。
劝频难固辞，意厚敢虚辱。
一一罄缾罍，纷纷吐茵蓐。
茶甘旋汲江，火活乍然竹。
聊烹顾渚吴，更试蒙山蜀。
清风生玉川，石鼎压师服。
忍醉兴方新，语离情转笃。
明朝转船头，西风饱帆腹。
去橹响呕哑，归车声𫐆辘。
墨突谅难黔，曹装行复促。
便扬武林镳，勿恋番江筑。
圣神搅权纲，贤俊登肃穆。
君恩晋接三，臣职坤用六。
夷路合腾骧，上心资启沃。
吾道竟何忧，斯文欣有属。
执政犹股肱，天官乃眉目。
当阶红药翻，规地青蒲伏。
遥知此数途，历遍财一蹙。
长吟美且箴，细酌寿而祝。
端期千一逢，毋讳再三渎。
德进朝廷尊，河润京师福。
前修庶拍肩，能事当继躅。
君无废此篇，随车编卷轴。

江平风不生，镜面渺千里。
轲峨万斛舟，远望一点耳。
大孤江中央，四面峭插水。
小孤特奇丽，丹翠凌云起。
重楼邃殿神之家，帐中美人粲如花。
游人徙倚栏干处，俊鹘横江东北去。

石笋街头日落时，铜壶阁上角声悲。
不辞与世终难合，惟恨无人麤见知。
宝马俊逰春浩荡，江楼豪饮夜淋漓。
醉来剩欲吟梁父，千古隆中可与期。

成都再见春事残，虽名闲官实不闲。
门前车马闹如市，案上文檄高于山。
有时投罅辄径出，略似齐客偷秦关。
日斜仆夫已整驾，顾景欲驻愁嘲讪。
岂知今朝有此乐，放浪一笑开衰颜。
抽身黄尘乌帽底，得意翠木清泉间。
褰裳危磴穷荦确，洗耳古涧听淙潺。
岂惟顿觉宇宙广，政尔一散腰脚顽。
似闻青城缥缈处，待我归缀仙官班。
俊鹰解绦即万里，岂比倦翼方知还。

我不如昔人骑鹤上九天，玉简奏事虚皇前。
平生啬养气麤全，两脚驰走轻如烟。
鸟道悬崖忽飞鶱，戏掷短剑声铿然。
转盼跳下千仞渊，已复取剑升层巅。
腾猿俊鹘争后先，饥食松花掬飞泉。
金骨绿髓渐凝坚，口哦七字黄庭篇。
西来欲访挟弹仙，丹经剑诀更精研。
嗟哉一失五百年，作诗付子勿妄传。

雷动江边鼓吹雄，百滩过尽失途穷。
山平水远苍茫外，地辟天开指顾中。
俊鹘横飞遥掠岸，大鱼腾出欲凌空。
今朝喜处君知否，三丈黄旗舞便风。

黄落梧桐覆井床，莎根日夜泣寒螀。
老生窥镜鬓成雪，俊鹘掣韝天欲霜。
破虏谁持白羽扇，从军曾拥绿沈枪。
壮心自笑何时豁，梦遶祁连古战场。

邻鸡已三号，残烛无一寸。
参差发行槖，迢逓望前顿。
满靴霜若雪，破面风抵刃。
敢辞行路难，渐喜京邑近。
少年奉朝请，亲见尧授舜。
飘然如脱叶，蹭蹬垂七闰。
风埃暗征袍，岁月集衰鬓。
余生迫归休，周行愧英俊。

三十年前接俊游，即今身世寄沧洲。
俚声不办谐韶頀，暮气宁能彻斗牛。
绿酒可人消永日，黄鹂多事管闲愁。
吹笙跨鹤何时去，剩欲平章太华秋。

溽暑不堪蜗舍陋，瘦藤扶我上危台。
搏禽俊鹘横空去，卷雨狂风掠野来。
壮观深知化工妙，幽寻却蹋夕阳回。
悠然有喜君知否，屐齿留痕遍绿苔。

贯花籖帙压车辕，惟子穷探到本源。
听法鬼神环麈尾，质疑英俊集龙门。
孤舟此日轻为别，尺素何时远见存。
坐想文殊对摩诘，高谈无碍九河翻。

帝咨庶工，畴其辅予。
俊乂以登，厥劳乃图。
匪忘旧勋，非贤勿俞。
巍巍衮台，盛德以居。

通闺年最少，才俊罕能双。
𫛳去尘栖室，魂归雾起窗。
慈亲流汉水，爱妾返荆江。
一稚才能语，茕然寄远邦。

白皙少年子，秋郊臂苍隼。
日暖饥目开，风微双翅紧。
草际鸣鹑惊，蒿间黄雀窘。
下鞲诚必获，得俊还复哂。
碎脑此非辜，食肉尔何忍。
取乐在须臾，我心良恻悯。

胡骑犯边来，汉兵皆死战。
昨闻卫将军，贤俊多所荐。
知君虑不浅，求对未央殿。
天子喜有言，轺车因召见。
筹画当冕旒，袍鱼赐银茜。
曰臣岂身谋，而邀陛下眷。
青衫出二崤，白马如飞电。
关山冒风露，儿女泣霜霰。
军客壮士多，剑艺匹夫衒。
贾谊非俗儒，慎无轻寡变。

宝元元年西夏叛，天子命将临戎行。
二年孟春果来寇，高奴城下皆氐羌。
五原偏师急赴敌，昼夜不息趋战场。
马烦人怠当劲虏，虽持利器安得强。
二师覆败乃自取，岂是廊庙谋不臧。
朝廷又选益经略，三幕贤俊务所长。
或取李悝备边策，或欲五道出朔方。
仲夏科民挟弓矢，季冬括馿赍道粮。
官军未进复犯塞，搴旗杀将何倡狂。
遂令士卒愈沮气，欲使乘障胆不张。
我愿助画迹且远，侧身西望空凄凉。
庶几一言可裨益，临风欲寄鸟翼翔。
所宜畜锐保城壁，转馈先在通行商。
守而勿追彼自困，境上未免小夺攘。
譬如蚊虻噆肤体，实于肌血无大伤。
此言虽小可喻远，幸公采用不我忘。
诚知公虑若裴度，圣上听用同宪皇。
当时岂不历岁月，犹且众镇未陆梁。
况今鹰犬乏雄勇，便拟驰骋徒苍惶。
且缓须时励犀卒，终期拉朽功莫当。

花娘十二能歌舞，籍甚声名居乐府。
荏苒其间十四年，朝作行云暮行雨。
格夫气俊能动人，人能动之无几许。
前岁适从江国来，时因宴席相微语。
虽有幽情未得传，暗结殷勤度寒暑。
去春送客出东城，舟中接膝已心倾。
自兹稍稍有期约，五月连航并钓行。
曲堤别浦无人处，始笑鸳鸯浪得名。
尔后频逢殊嬿婉，各恨从来相见晚。
月下花前不暂离，暂离已抵银河远。
青鸟传音日几回，鸡鸣归去暮还来。
经秋度腊无纤失，爱极情专易得猜。
前时南圃寻芳卉，小忿不胜投袂起。
官私乘衅作威棱，督促仓惶去闾里。
萧萧风雨满长溪，一舸翩然逐流水。
忽逢小史向城来，泣泪寄言心欲死。
愿郎日日致青云，妾已长甘在泥滓。
更悲恩意不得终，世事难凭何若此。
郎闻兹语痛莫深，天地无穷恨无已。
我今为尔偶成章，便欲缄之托双鲤。

武帝初起铜雀台，丕又建阁延七子。
日日台上群乌饥，峨峨七子宴且喜。
是时阁严人不通，虽有层梯谁可履。
公干才俊或欺事，平视美人曾不起。
五官褊急犹且容，意使忿怒如有鬼。
自兹不得为故人，输作左校滨于死。
其余数子安可存，纷然射去如流矢。
鸟乌声乐台转高，各自毕逋夸疐尾。
而今抚卷迹已陈，唯有漳河旧流水。

我诚官局冷，终日事靡括。
每耽古人书，似与世俗阔。
同道三四人，来过慰饥渴。
迭相陈语言，曾未厌刀呾。
自中将过晡，留饭具麄粝。
薄酒继以斟，不觉寒日没。
愚妻方罢沐，供饭愧仓卒。
冻婢昧煎和，亲调首忘髴。
每食各惊顾，谁谓不黔突。
倦仆暖吾薪，饥马饱吾秣。
马无归嘶声，仆有颜色活。
安稳不知疲，明釭仍为拨。
醉言实无次，曾未穷本末。
诸君竞相先，出口论莫夺。
复云天地间，此能有几达。
我闻颜汗下，恐后谤难遏。
其间常有言，但未见疵𫜰。
终当轻有若，悔目已屡{目必}。
信哉群玉林，岂得依朽枿。
吾心为之然，收舌如断割。
寄音谢豪俊，兹蕴只圭撮。

昔遇高皇帝，华缨接俊游。
年光一弹指，世事几浮沤。
故国但青嶂，羁臣今白头。
平生笑李广，痴绝望封侯。

落日溪边杖白头，破裘不补冷飕飕。
戅愚酷信纸上语，老病犹先天下忧。
末俗陵迟稀独立，斯文崩壊欲横流。
绍兴人物嗟谁在，空记当年接俊游。

北风吹雨乱疏钟，蔌蔌灯花破碎红。
孤梦正行天一握，高城俄报鼓三通。
衰迟空抱屠龙技，豪俊谁收汗马功。
但愿舆图早来复，白头敢望起云中。

中原堕胡尘，北望但莽莽。
耆年死已尽，童稚日夜长。
羊裘左其衽，宁复记畴曩。
岂无豪俊士，愤气塞穹壤。
我欲友斯人，悲诧寄遐想。
梦行黄河滨，云开见仙掌。

雪云寒不动，林鸟噤无声。
病起衰何剧，囊空醉不成。
中原乱方作，弱虏运将平。
台省多贤俊，常谈愧老生。

扁舟东下峡，日月去若飞。
当时笔砚旧，久已晨星稀。
俊逸如伯浑，简诣如知几。
天高鬼神恶，回首万事非。
我欲溯黄牛，买屋居青衣。
九原不可作，哀哉谁与归。

习懒多遗事，时能害睡眠。
獾骄残竹笋，鼠横啮床毡。
猧子巡篱落，狸奴护简编。
人间有俊物，求买敢论钱。

弓面霜寒斗力增，坐思铁马蹴河冰。
海东俊鹘何由得，空看绵州旧画鹰。

畴昔花前醉放颠，即今不饮亦陶然。
太平固自多遗老，独往何妨是斥仙。
扶杖每观南亩馌，解衣时作北窗眠。
人间贤俊方云集，我遇龙蛇岂厄年。

西江有单鹄，托身万里云。
猥为稻粱谋，堕此鸥鹭群。
朝游枫叶杪，暮宿芦花根。
怀安浦溆暖，忘记云海宽。
忽有孤征鸿，惊飞落江滨。
眼明见黄鹄，邂逅倾情真。
羽毛虽不同，意气颇相亲。
言鹄有六翮，何不高飞翾。
水鸟不足群，朝暮徒嘲喧。
相将乘风去，一上盘秋旻。
渴饮颢露滋，饥吸晴霞暾。
方知翅翎俊，可以凌埃尘。
东风昨解冻，春光暖如薰。
阳鸟当北乡，行止倏已分。
傥欲相逐去，关山隔吴秦。
两鸟竟分飞，鸣声动行人。
岂不有岁晚，鸿当复来宾。
但愁山海阔，岐路多纠纷。
复来失故道，那得相知闻。
鸿归有俦侣，鹄住长悲辛。

新堂燕雀喜，竹篱挂藤萝。
崩奔风涛里，得此巢龟荷。
西山效爽气，南浦供清波。
会心不在远，容膝何须多。
先生淮海俊，踏地尝兵戈。
飘飘万里道，芒鞋厌关河。
风吹落下邑，楚语成吴歌。
岂不有故国，荒垣鞠秋莎。
无庸说当归，到处皆南柯。
卜迁不我遐，一水明青罗。
闭户长独佳，奈客剥啄何。
会令苍苔石，屐齿如蜂窠。

黄昏苦寒乌鸟稀，吹沙走石交横飞。
布衾如铁复似水，梦想东风来解围。
岂知天地有奇事，夜半窗纸生光辉。
兜罗宝界佛所现，冥凌不敢专璿玑。
开门倚杖眩一色，迥立此世空无依。
少年行乐恍尚记，瑶林珠树中成蹊。
犬骄鹰俊马蹄快，狡穴未尽须穷追。
湖海粗豪今岂在，但忆鸣哮如饿鸱。
北邻亦复淡生活，要我忍寒吟此诗。
手龟笔退不可捉，墨泓龃龉冰生衣。

始贺火流西，还嗟斗斜闰。
余暑犹强颜，新凉颇难进。
燥刚渴欲坼，焦卷秃如烬。
炎官扶日毂，辉赫不停运。
登临有高台，勇往得三俊。
仍将王郎子，飞步凌劫仞。
风从噫气来，云作坏山阵。
乡如垂头鱼，忽已蛰虫振。
空明晚逾清，更要孤月印。
书生乃易与，俛仰更喜愠。
凭阑天为高，举酒山欲近。
奇书铁钩锁，丽句锦窠晕。
兹游我辈独，难挽软红轫。
君看笼中鸟，宁识咸池韵。

幽怀青松独，直道黄杨闰。
懒从褦襶子，遮日干主进。
闭户友千载，脱简理秦烬。
秋热出意表，谁云法天运。
摧颓如铩翮，何暇贾余俊。
愿从青溪仙，飞下二千仞。
撇波啸长风，鏖暑陷其阵。
兹行病未能，暍卧何时振。
一雨忽破悭，江湖发封印。
天公如仲尼，亦念季路愠。
团扇未全疏，短檠差可近。
细字读蚕眠，揩眼眩灯晕。
明当呼我友，乘凉𫏆游轫。
赓诗代仆呐，非敢玩强韵。

谁开大仰云，此岂吾力及。
日光千丈毫，弹指众峰立。
衡山卷阴气，海市发冬蛰。
韩苏两枯鱼，出语自濡湿。
人厄与天穷，底用苦封执。
但喜拄杖俊，仍欣芒𪨗涩。
向来三尺泥，有足似羁馽。
龙渊古桥皴，獭径寒溜泣。
春浅山容瘦，风饕涧声急。
一箪寄前村，野{艹敕}旋收拾。
猫头髠笋尖，雀舌剥茶粒。
土毛冠江西，斗酒况可挹。
聊同一笑粲，缓赋百忧集。

古磴浮沧渚，新黉锁碧萝。
要津山独立，巨壑水同波。
俎豆弥文肃，衣冠盛事多。
地灵锺杰俊，宁但拾儒科。

忆昔骖鸾识俊英，朱旛绣斧尽能名。
书随庾岭一枝寄，句挟韶江九奏成。
吴粤交驰清夜梦，参辰不隔故人情。
何时重醉金槽曲，一洗阳关别恨平。

太湖嵌根藏洞宫，槎牙石生奫沦中。
波涛投隙漱且啮，岁久缺罅深重重。
水空发声夜镗锝，中有晴江烟嶂叠。
谁欤断取来何时，山客自言藏奕叶。
江上愁心惟画图，苏仙作诗画不如。
当年此石若并世，雪浪仇池何足书。
我无俊语对巨丽，欲定等差谁与议。
直须具眼老香山，来为平章作新记。

我生苦终鲜，四海皆弟兄。
四海尚如许，而况吾宗盟。
君年甫弱冠，已有俊异声。
作赋拟三都，著论追过秦。
平生一瓣香，何曾举似人。
子上与济翁，真若吾同生。
我穷无人共，二子慰眼明。
济翁往荆州，君作石井行。
一老便落莫，有话从谁评。
怀哉勿重陈，呼酒且细倾。

远水未生冻，轻舟归大梁。
岸回初向月，篙滑始霑霜。
清世岂淹俊，上公存荐章。
行应重对策，莫愧汉贤良。

我官忝博士，曾昧通经术。
前因辟书来，亦不习文律。
循旧临学宫，虎革被羊质。
倚席未能讲，占牍聊置日。
朴钝既若兹，愧彼啖枣栗。
今者登俊贤，充诏冠庭实。
邦伯乃宗公，惟帝旧良弼。
置醴饯以行，行行季冬月。
骐骥入羁驾，千里终不蹶。
惭予延荫人，安得结子袜。
心虽羡名场，才命甘汨没。
禄仕二十年，屡遘龙榜揭。
在昔见麻衣，于今尽超越。
是以对杯觞，谨严微敢忽。
宁唯畏后生，自恨疏节骨。
肴羞罗食案，包核备时物。
里妇或窥观，户下红裙出。
归应愿生男，生男付纸笔。
乃信读书荣，况即服缊𫖒。
长歌食苹诗，声淡异鸣瑟。

双睛射空眼角耸，筋爪入节韝绦垂。
翅排霜刀毛缀甲，雪色愁突秋云披。
当时始得不知价，朝发海东夕九嶷。
世为奇俊玩不足，夺质移神归画师。
而今推尚深堂上，燕雀屏绝宁来窥。
画师黄荃出西蜀，成都范君能具知。
范云荃笔不取次，自养鹰鹯观所宜。
毰毛植立各有态，剜奇剔怪乃肯为。
寻常饲鹰多捕鼠，捕鼠往往驱其儿。
其儿长大好飞走，其孙卖鼠迭又衰。
范君语此亦有味，欲戒近习无他移。

奇哉王右军，下笔若神圣。
长戈与伏弩，无不从号令。
贤豪虽林立，帖敛孰敢竞。
师徒气扬扬，龙虎旗正正。
胜声塞宇宙，自昔无此盛。
赫赫犹至今，琐琐曷云并。
崇崇中秘书，济济士游泳。
墨宝收盈厨，来观遇已横。
始知前人迹，镌多自失劲。
纸素傥未坏，万古传莫竟。
一从归人间，梦寐不能更。
但愧将短才，辄尔接高咏。
何羞赵壹穷，自有锺嵘评。
尝闻曹将军，尚谙赋竞病。
我生群俊末，贫贱亦足庆。
文成终愧君，铅刀值枯梗。

梧桐叶未老，露滴玉井床。
秋虫如里胥，促织何苦忙。
苒苒机上丝，入夜为鼠伤。
织妇中夕起，投梭重徊徨。
那闻草根声，膏入然肝肠。
天子固明圣，措意如陶唐。
下民唯力穑，不见田畴荒。
岂知裒敛人，督责务健强。
所以机中女，心鬭日月光。
年年租税在，聒耳信已常。
哀哉四海人，无不由此戕。
吴侯当厅时，静坐爱初凉。
方将同佳人，欢乐举杯觞。
繁鸣杂螇螰，感怆情不皇。
况蒙朝家恩，兄弟登俊良。
意虑宜恤物，以慰众所望。
今者秋虫篇，不异七月章。

采石月下闻谪仙，夜披锦袍坐钓船。
醉中爱月江底悬，以手弄月身翻然。
不应暴落饥蛟涎，便当骑鱼上九天。
青山有冢人谩传，却来人间知几年。
在昔熟识汾阳王，纳官贳死义难忘。
今观郭裔奇俊郎，眉目真似攻文章。
死生往复犹康庄，树穴探环知姓羊。

又见皇华赋北征，谪仙俊气似秋鹰。
诗成紫塞三更月，马渡黄河十丈冰。
赵北燕南有人否，禽胡归汉竟谁曾。
天家社稷英灵在，佳气时时起五陵。

梅竹来禽带月栽，牡丹菡萏照江开。
新安见底正如此，旧雨故人从不来。
秀色野香供雪饮，名章俊语用云裁。
无论独乐兼同乐，盏面春风翠作堆。

肩舆小斑筠，地志古青册。
初穿千长松，忽仰万绝壁。
观山不知名，披志失山色。
行行问不住，一一渐可识。
何代五老人，登峰化为石。
年龄今几春，齿牙谅无力。
天赐五玉乳，与渠供朝食。
渊明醉眠处，石上印耳迹。
逸少养鹅池，藓花渍余墨。
鹤鸣南天青，龟拜北斗白。
栖贤缘不浅，月枕借云席。
万杉与开先，弄泉碎珠璧。
病眸贪穷眺，趼趾怯周历。
同游多俊人，淡话半禅伯。
兹来殆天假，不尔岂人及。
归船载晓星，回首两相忆。

四海九州虞雍公，擎天一柱雪山峰。
厥孙俊逸诗无敌，下笔纵横剑有锋。
旧日门生今白发，故人书札照苍松。
掉头读得纱巾落，如对青云阮仲容。

俊兄才学众人知，富贵功名自有时。
海运今看鹏怒击，韶成始是凤来仪。
状头谩诧文阶峻，榜眼常多紫绶垂。
家有郑公遗笏在，一闻吉语即相贻。

诗可弄万象，棋能消百忧。
苦吟复苦战，已过心休休。
自从识夫子，十阅长安秋。
奇才揜众俊，博物包九流。
游戏亦臻极，他人叹无由。
脚踏软红尘，手把大白浮。
每坐客常屈，有社谁敢投。
此事聊复尔，壮怀许闻不。
杀虏卢龙沟，镌羌西海头。
六奇蕴秘策，凿壁那可偷。
稍见壶子机，已惊季咸俦。
遂盗祖师法，敢与神秀侔。
岂如念贫绩，明许余光求。
故将绣段赠，不责玉案酬。
从今空囊富，免为杜陵羞。

吴门自古俊髦多，中外推公政事科。
议礼不妨丰酒课，治繁犹暇讲禅那。
榻前屡记宣除目，川上遥怜逐逝波。
底用镌碑纪廉直，乡评正自不消磨。

忆昨淳熙谨万微，再登耆哲贰繁机。
谋猷入告宸心沃，俊乂旁招物望归。
惠敛十连遗爱远，年开九秩近臣稀。
全名备福公何憾，念旧伤情涕自挥。

子猷风味最诸王，墨妙文工眼如电。
惯吟疏雨滴梧桐，解道澄江净如练。
去年落笔中书堂，姓名高彻蓬莱殿。
至尊动色催除目，俾向兰台参俊彦。
要成远业待时须，故遣读书破万卷。
夫何归思动岷峨，自请题舆近乡县。
学省诸公怅别离，击鲜载酒开芳燕。
欲浇胸次数日恶，剩作林亭百壶饯。
落花送酒舞缤纷，乱絮催诗飞眩转。
临歧那用赋销魂，但要修门重会面。

春阴将近一百六，絮擘晴云新雨足。
烟边芳草碧如茵，篱畔海棠红映肉。
相携逗晓出城西，城西风景如杜曲。
两岸云光罨画浓，一湖春水蒲萄绿。
坐中豪俊杂吴蜀，磊落群书纷拄腹。
掀髯一笑浪波间，淋漓衣袂寻碁局。
他年想像此风流，应作生绡图一幅。

维岳锺英粹，兴王有俊良。
文章周卫武，书考郭汾阳。
调燮民庸茂，弥缝主道昌。
中台一宵坼，四海泪滂滂。

玉友金朋三十三，携尊相属向晴岚。
含毫共赋黄初句，挥麈仍追正始谈。
再用清烟喷白泽，更霏香雾噀黄柑。
俊游胜事真堪画，华发飘萧只自惭。

去年连辔到朝阳，红日初添一线长。
八俊偶同人已羡，四难俱得计真良。
浇肠竹叶惊深碧，插鬓梅花咤浅黄。
回首只今深似梦，云山烟水正相望。

奉常珍重末僚情，许以疏慵簉俊英。
已办初筵酬物色，更将余事到诗盟。
贪吟不惜挥貂笔，忍醉何妨釂兕觥。
细踏芳菲过腴润，桃蹊红雨报新晴。

幕中英俊许谁先，一一骅骝拟着鞭。
老我漫夸森画{卓戈}，夫君端称泛红莲。
鸠工已见成轮奂，载酒何妨醉圣贤。
闻道公余多暇隙，定持椽笔𥬞云烟。

陶朱西子功名后，安石东山隠遁初。
画图三挹春风面，豁得平生俊气无。

身到钱塘江上初，端如碧海挂新图。
不知洗眼观潮日，豁得平生俊气无。

明日征帆取次飞，何人解识箭锋机。
回瞻北阙君恩重，莫遣西风酒力微。
早为汉庭归吁俊，未妨周易去研几。
适斋老去诗犹健，闻道行歌昼锦归。

抗志青霞上，高情复见今。
五言冠诗眼，三叠玩琴心。
世业含香地，传衣翰墨林。
朝端方吁俊，正始有遗音。

乘兴扬舲意未穷，俊游真有古人风。
朱陈亲契当年少，李郭仙舟此日同。
山色远看空翠里，笑声高彻水云中。
贤关求士方虚席，得隽行闻冀北空。

帝胄英英秀本支，名驹千里众难睎。
驰声小选衣冠地，振职中台政事机。
礼乐光华持节宠，纶恩献纳赐环归。
朝廷俊杰如公少，准拟重来伴紫微。

云安古汤谿，□□□□滨。
无室不盐烟，无民不樵薪。
士子独希少，锥刀事艰辛。
我因沿檄来，暇日聊咨询。
谿山秀且清，湛碧高嶙峋。
衣冠杳不报，敢问夫何因。
盛言汉廷尉，有语诒乡邻。
三牛对马岭，有井无贵人。
斯言既笃信，诗礼不复闻。
我闻为咨嗟，此语深非仁。
儒风一旦扫，有甚遭烧焚。
因言廷尉者，其生岂不神。
既禀神灵姿，宁非贤圣伦。
安得鄙俚语，千载愚斯民。
斯民有幸氏，贵岂无足尊。
唐皇上柱国，伪蜀掌丝纶。
遗诰尚可考，苗裔亦诜诜。
后生宜可畏，况逢尧舜辰。
如何三百年，自弃甘煨尘。
前贤不知慕，俚语常书绅。
不知非格言，野老相因循。
为言听我语，蜀氏初顽嚣。
文翁为益州，化蜀与维新。
英才出王马，继世扬子云。
词章霭当世，至今耀清芬。
自尔吾蜀士，文学多彬彬。
乃知汤谿上，未必无国珍。
琢磨始成器，匪即为荆榛。
我虽非文翁，志使风俗淳。
亦非好辩者，示劝聊谆谆。
公侯宁有种，自致唯斯文。
蜀学乃孤陋，师友须隆亲。
又当听我言，既学须能勤。
不勤如不学，勤学始成身。
穷兮世巨儒，达兮国名臣。
唯恐学不至，学必无沈沦。
如不学为名，不如复煎熏。
十室有忠信，见者希能遵。
会观集岁后，俊造来訚訚。
一成诗礼乡，举充观国宾。

璧辉河彩绚宸章，鼎饪需云盛国光。
自昔祖宗崇礼遇，至今英俊入言扬。
明良旧咏回千古，槀饫新书侈万方。
神禹克艰心未已，更思忠节赞时康。

江西黄郎中，有声满天宇。
於菟老岩穴，晚出彪更怒。
三十补州掾，勇往不辞苦。
首尾庚申年，所事七府主。
不惟吏事知，竞以文学许。
飞章不停剡，礼币争罗取。
前年开科场，小试便更举。
四海张南轩，人訾公独与。
平生中庸篇，口诵心复睹。
官满贳金归，囊无一钱处。
传家有风烈，真不愧此父。
阿戎更奇俊，邂逅得佳侣。
三年下陈榻，内省愧参鲁。
出言每不忌，逆耳终无拒。
反兹号畏友，不独赦狂瞽。
乃知君子心，未易见涯浒。
若令到天阙，定合簉鹓羽。
为邦固常法，有用必超补。
人情重离别，临路各凄楚。
远客见归人，惊心念乡土。
秋风楚江岸，吾亦办归橹。
期公父子来，同看西湖雨。

正月已暖春无寒，江深水浅沙觜干。
东风日日送行客，我来踏遍江之干。
昨日送客东入浙，今日送客西入湾。
旁人但笑入湾拙，岂料此行人所难。
吾宗豪俊自天赋，已有名字登春官。
功名迫人不肯受，问官乞取三年闲。
尔来政恐未能免，俛首却入樊笼间。
挥金酾酒少时事，一笑昨梦何澜翻。
山中范蠡有孙在，老手未试人所叹。
幡然愿执弟子礼，拏舟自入长阳山。
人言此去几百里，井里萧索惟榛菅。
度君自沮君不顾，学贵就道宁求安。
闻猿莫起欲归想，见山只作为仁看。
但令此志久不堕，九万地里俱平宽。
归期已约槐花熟，努力加餐互相祝。
今年看我亦高飞，明年上林两黄鹄。

可惜经年别，都能两日留。
别来长似梦，书到暂忘忧。
老子无公事，长安足俊游。
时时论人物，江汉有轻沤。

王谢风流在，千年故不磨。
子孙奇俊甚，生长见闻多。
容易三千首，铿鍧十二和。
故家文物盛，寒士得同科。

惟天降命，造此芳醇。
以养老疾，以奉祭宾。
少壮强艾，学仕耕耘。
食焉不暇，何酒之云。
世衰道降，礼丧法沦。
以酒为膳，每食必陈。
童稚拟老，闺闼僣神。
心钳废虑，体缓妨勤。
业荒弗竟，行毁弗成。
俊才中画，毅志早惛。
勿谓有常，异于湎沉。
亵天慢性，其罪则均。
作此自谕，谕我子孙。
恐干众怒，勿示外人。

贪生莝豆不知羞，腼面重来蹑俊游。
莫向清流浣衣袂，恐君衣袂涴清流。

仙洲几千仞，下有云一谷。
道人何年来，借地结茅屋。
想应厌尘网，寄此媚幽独。
架亭俯清湍，开径玩飞瀑。
交游得名胜，还往有篇牍。
杖屦或鼎来，共此岩下宿。
夜灯照奇语，晓策散游目。
茗椀共甘寒，兰皋荐清馥。
至今壁间字，来者必三读。
再拜仰高山，{忄双}然心神肃。
我生虽已后，久此寄斋粥。
孤兴屡呻吟，群游几追逐。
十年落尘土，尚幸不远复。
新凉有佳期，几日戒征轴。
宵兴出门去，急雨遍原陆。
入谷尚轻埃，解装已银竹。
虚空一瞻望，远思翻蹙恧。
袒跣亟跻攀，冠巾如膏沐。
云泉增旧观，怒响震寒木。
深寻得新赏，一篑今再覆。
同来况才彦，行酒屡更仆。
从容出妙句，珠贝烂盈匊。
后生更亹亹，俊语非碌碌。
吾缨不复洗，已失尘万斛。
所恨老无奇，千毫真浪秃。

芳岁倏云晏，故山风雪时。
胡为在中路，复此行迟迟。
为有贤主人，爱客情依依。
昨夕西门道，终宴不能辞。
今朝复何朝，祖帐遥相追。
宾从俱俊贤，车马有光辉。
敞扉得华观，俯槛临清池。
南州淑气多，荡节佳景随。
雪树虽改色，青山正含姿。
开樽酌春醪，授简哦新诗。
但觉四坐欢，不知寸晷移。
流云暗寒空，苍烟染人衣。
相看暮色至，我去公当归。
别袖不忍分，扣扣陈苦词。
愿公崇令德，慰我渴与饥。

故家归来云树长，向来辛苦梦家乡。
行藏正尔未坚快，又见春风登俊良。

今代太史公，四海范氏门。
斯文十世泽，斑斑被诸孙。
我识叔西父，白玉比粹温。
今来见令弟，俊气百马奔。
一第溷子耳，勿愧而家尊。
临分无多言，更酌老瓦盆。

黄郎千人英，凛凛霜松姿。
邺侯三万卷，载复无遗辞。
十年居太学，辛勤厌朝虀。
词场事雄俊，傲睨深丛罴。
再拜天子前，袍笏光陆离。
朅来皖水滨，乐哉同襟期。
顾我蓬之心，友娅惭非宜。
朝来摆征衫，怅望当分携。
君家闽海陬，去作楚郢归。
大哉天宇间，会合固有时。
丈夫志八表，曲士守一涯。
锦衣行未暮，鸾桂先高枝。
清润照冰玉，唱和共埙箎。
行行得所诣，何必事町畦。
寒江清无波，爱景摇窗扉。
衮衮江上山，万象供品题。
还登古石城，往和白雪诗。
傥因西飞鸿，寄我长相思。

月旦曰朔，月圆曰望。
八字打开，有收有放。
萨怛阿竭，二千年前。
摩酰首罗，顶门正眼。
觌面提持，生铁门限。
俊底撩起便行，漆桶一任担板。

元祐不复见，太史今诸孙。
人物尚论世，典刑故犹存。
酣歌拓金戟，三年佐雄藩。
超然车马中，高韵独孤骞。
永怀白鸥盟，修竹满故园。
得句见眉睫，外慕何足言。
顾以感知己，跋马向修门。
朝开英俊途，王度待讨论。
小试翰林手，乘槎薄昆仑。
我懒卧衡麓，秋风撷兰荪。
交游叹益落，拭目看腾掀。
轩冕岂足贵，政尔名义尊。
执手念相闻，此意古所敦。

江东有贤守，好客似春申。
自构杏梁地，不生珠履尘。
乐章思季子，后俊得吴均。
寝卧在其下，知君学至人。

退之昔负天下才，扫掩众说犹除埃。
张籍卢仝鬭新怪，最称东野为奇瑰。
当时辞人固不少，漫费纸札磨松煤。
欧阳今与韩相似，海水浩浩山嵬嵬。
石君苏君比卢籍，以我拟郊嗟困摧。
公之此心实扶助，更后有力谁论哉。
禁林晚入接俊彦，一出古纸还相哀。
曼卿子美人不识，昔尝吟唱同樽罍。
因之作诗答原甫，文字𩧫稳如刀裁。
怪其有纸不寄我，如此出语亦善诙。
往年公赠两大轴，于今爱惜不辄开。
是时有诗述本末，值公再入居兰台。
崇文库书作总目，未暇缀韵酬草莱。
前者京师竞分买，罄竭旧府归邹枚。
自惭把笔粗成字，安可远与锺王陪。
文墨高妙公第一，宜用此纸传将来。

屈宋出于楚，王马出于蜀。
荀杨亦二国，自接大儒躅。
各去百数年，高下非近局。
钩陈豹尾科，登俊何炳缛。
楚蜀得曾苏，超然皆绝足。
父子兄弟间，光辉自联属。
古何相辽阔，今何相迩续。
朝廷有巨公，讲索无遗录。
正如唐虞时，元凯同启沃。
何言五百载，此论不可告。
二君从兹归，名价同惊俗。

重持使者节，北上太行行。
未注螭头笔，来赒塞下兵。
朱轓邦伯至，黄绶县官迎。
腊雪临关密，宵烽出堠明。
山川壮汾晋，戎马说幽并。
此地多才俊，其人不易轻。

岁在涒滩初别子，子适广平裨郡理。
廉颇台倾有遗址，今逢四方弓久弛。
时不用兵皆乐乡，念我贫居天子庠。
抱经临案空循行，貌垢不洗颜苍苍。
得时少壮相揄扬，独行无侣心浶浪。
肠如辘轳转井床，内饥外寒肤粟芒。
若此煎炒何心肠。
王都浩浩多球琅，怀珉安可争焜煌。
旧朋升腾皆俊良，殁不发语生括囊。
巍巍尧舜开明堂，大调金石来凤皇。
鸳鸯戟翼方在梁，福禄其宜无不臧。
已甘老死填沟隍，僵尸阖棺犹目张。
仲尼生世尚徨徨，岂能强聒争跄跄。
未由见子举以觞，北望大河衣袂攘。
牵牛横汉不服箱，欲往乘车无可当。
天驷有星名曰房，又欲乘马行幽荒。
牛虽蹄莹马眼光，既不我驾路阻长。
我怀炳炳何日忘，半夜揽琴弹履霜。
写意缄辞无雁将，低云作雪正苍茫。

当年仕宦忘其卑，朝出饮酒夜赋诗。
伊川嵩室恣游览，烂熳遍历焉有遗。
是时交朋最为盛，连值三相更保厘。
谢公主盟文变古，欧阳才大何可涯。
我于其间不量力，岂异鹏抟蒿鷃随。
见君弟兄入太学，俊誉籍籍闻一时。
而今两鬓各已白，偶因赠酬言及斯。
升沉是非休要问，百岁欢乐谁能期。

天子赐烛昏夜时，嫦娥闭月栽桂枝。
称量高下唯妍辞，相与尽心无附离。
求安去病如上池，照耀不容毫发私。
品藻一定何可移，光焰夺昼资尔为。
宣王徒美庭燎诗，魏帝自彻月殿披。
我朝好士万古垂，搜索贤俊登蒿藜。
孰不力吐肝胆脾，枉用宴饮生胫脂。
云龙将见升骙骙，燃此必欲无所遗。
收残喜气如蒸炊，蜜蜂惭愧空多知。

橘井登贤籍，槐宫并俊游。
姓名题雁塔，文字上瀛洲。
青简穷千载，朱轓但一州。
有怀终未试，眼看落山丘。

卯金穿窬雄，典午盗有道。
当时附炎人，忍耻称国老。
延之终代北，范粲车上槁。
矫矫竹林俊，麹糵岂真好。
陶公诸公右，烱若横道宝。
不就酣湎逝，亦恐自标表。

少从师友间，雅意效一得。
中年弹尘冠，欲起复回惑。
初无辅时具，吾责良易塞。
即今禹绍舜，群俊萃王国。
臣犹自知之，环省每愍默。

行李小槃薄，海西裨海东。
交情半新故，生世有遇逢。
从我二三子，草木臭味同。
业工画眉妩，饰此冰雪容。
高轩一再过，向我作春融。
陈侯犀一角，锦肠星斗胸。
章侯金百炼，学派传正宗。
杨侯较诸杨，朝墨收俊功。
王郎天地间，合侍明光宫。
我老一无可，短翼群蜚中。
樽酒剪银烛，诗锦佩奚童。
宽破十日留，文律得细穷。

儒冠几经秦，士贵始艺祖。
英俊承上意，不止工造语。
文风逮列圣，秀异弥博取。
即今再太平，比屋务稽古。
先生国元老，曩亦原夫举。
倚相能丘索，吉甫允文武。
后生藉膏馥，掉臂雄艺圃。
岂伊郐无讥，敢睨大国楚。
诸生观国光，名欲簉龙虎。
初非意敢料，顾为公所与。
蕙兰侈芳筵，肴核富雕俎。
酒行不待醉，阖坐喜欲舞。
妙句韦白前，拭目嗟未睹。
豪气倏贾余，举举陵天宇。
悬知三千牍，去作虹霓吐。
我坐广文毡，勤拙初不补。
看挥修月刃，稳送抟风羽。
传灯知道尊，食蔗记荼苦。
明年公东归，商衡傅岩雨。
附翼偕渠侬，远臣观所主。

坐窗雨萧萧，出户泥活活。
旅食向六旬，淫霖破七八。
旧新佳客断，局陋不可活。
锺郎卷衔袖，诗与人秀发。
诵之未数纸，骤觉阴氛豁。
壮如秋涛涌，清比哀玉戛。
骚人咏香草，不足供采捋。
诗人深堂奥，掉臂欲排闼。
应接殊不暇，愧耻那容刷。
正宜长聚集，慰我抱饥渴。
不见动十日，有力苦见夺。
转头二十年，梦觉几电抹。
我甘鼯五穷，子亦狼载跋。
川增得深敬，外此本毫末。
别语忽见谂，回肠隠胶葛。
乘除等寒暑，休王有回斡。
豫章出林迟，出乃千丈拔。
天居五云处，往矣侪俊杰。
当念淮山阳，有人晞短发。
噬肯回叶舟，谭妙共蔬粝。

昔年望长芦，去江逾百步。
垣宇呀已缺，浮图欹欲仆。
僧徒噬肯留，日有沉溺惧。
重来舒望眼，佛刹非故处。
安众得亢爽，定迁酬夙素。
似闻瓶锡侣，复作酰蚋聚。
居人祷蚕麦，行客乞泉布。
营者肆夸侈，施者不顾虑。
百堵焕金碧，奚翅复其故。
往往豪俊人，四壁有未具。
彼徒创寺意，取镇湍涛怒。
向来梵呗所，倏为蛟螭据。
在己不自保，诱俗说依怙。
波流置不省，此理吾未谕。

平日从俊游，寂寂坐多病。
犯床漫飞埃，瑶笙罢重请。
昔游喜复到，风物他日盛。
坡恐名燕支，楼亦诧端正。
新交间旧友，气合宫羽应。
谭麈冰霜厉，笔阵鹅鹳劲。
吏隠分乐地，与世不好径。
拔贫办一欢，挟贵轻百乘。
四豪载酒过，讲德珠璧映。
歌奏云近人，舞罢鸾顾镜。
酬酢忘主宾，笑语似纷竞。
朱楼识阿盼，白酒醉师命。
明朝耐残酲，江声醒幽听。
此乐谪仙后，同异君试订。
四豪成风手，可但只字警。
我投诗社名，拜手敢貌敬。

乌墅两冯君，风霆蔼休问。
自昔从之游，诗力借余润。
夫君凛一敌，鸿笔上群俊。
旧坛今寻盟，得句毋我靳。

梁侯藿菽芼山雌，冷坐欲试菁莪诗。
嗣圣急贤饥渴似，项背趣召君得辞。
九门方悬帝尧鼓，久旱可无傅岩雨。
几听言议得韬韫，了知它日酬所语。
人言才俊当居中，可使流落吾辈同。
邓禹旧补文学掾，萧何不书野战功。
民庸国计当惠恤，和扁之侧无废疾。
会看同沐一台春，底用更试三尺律。
生齿所戴共此天，杞国过忧吾绝怜。
八柱如亏迟君托，未应诗酒私所乐。

乱山森立围古房，重碧叠青天与长。
锺奇孕秀为隽良，有如六子争轩昂。
胸次襞积云锦章，汉之晁董唐常杨。
当日折冲阵堂堂，尺棰不折筑受降。
皇上吁俊奄帝王，士孟其晋如康庄。
即今劝驾观国光，接翼便合鸳鹭行。
后先差池似未妨，一夔自足开天荒。
五大次第趋岩廊，怀宝判阅三星霜。
一杯首饯江夏黄，一诗窃比振履商。
功名逼人未易量，坐来相映眉间黄。
谁遣大宅浮春阳，他年朝路偕翺翔。
惟南有斗耿昊苍，一字定寄渔樵乡，老子善诵君叵忘。

仪图登俊烦玉音，何人望倾英俊林。
比喜诸公挽此杰，正复宝鼎荐汾阴。
楚珩赵璧希代宝，丹地紫阁五云深。
论思调虞要无迹，安用夫人知格心。

君家种德麻苇似，两郎今日东南美。
石麟角犀互辉映，拄腹撑肠皆锦绮。
贤书联翩取如掇，文字欲贵江淮纸。
步光久匣自光芒，仆姑所指当披靡。
去去秋风鼓鹏翼，翺翔烟霄此其始。
建邺山川古雄丽，平分胜槩供笔底。
气陵锺阜峰头云，辞倾白鹭洲前水。
联璧不难先众俊，历块仍能轻万里。
平日双眼不屡青，奇穷一生端坐此。
即今意气为君倾，老子阅人盖多矣。

徐子学诗苦，砚池宁暂临。
课功初赑屃，著语遽精深。
更积岁月力，傥陪英俊林。
人生才业地，渠辈分平沈。

天阶玉作笋，此地合垂绅。
尚戒专城驭，虚逢吁俊辰。
公方阅竹马，名已荐枫宸。
政恐经纶去，诸公拱后尘。

才俊如君士论推，下交从昔最知归。
谈间八面无余敌，酒处千金不当挥。
方办西湖陪语笑，预愁南浦诉分违。
只今又捧江西檄，连夜惊魂梦打矶。

七字开缄粲陆离，元非剑气烛圜扉。
夜光信出老蚌壳，锦段遽分邻女机。
庭赋继今行北阙，市娼过眼忽南威。
蜚腾可但荣亲计，我亦他年得俊归。

羡杀君家有两方，阿戎材干更昂藏。
久知笔力能扛鼎，此去贤书定探囊。
邻近玉渊尝借润，眼中珠树看争芳。
旧陪众俊工飞动，老气因君尚激昂。

自审江湖槁项翁，浪将张邴并高风。
就闲耕钓真无说，投合侯王况不工。
策足不应诸俊后，如君宁复老夫同。
亟须秉烛欢游地，行簉英雄入彀中。

老丑只宜岩谷里，何人挈致俊贤间。
虽云章服裹叔夜，尚有笭箵随次山。

雁塔题名尽俊贤，即今十八卧重泉。
合离荣瘁何须较，强健相过是半仙。

山如豪俊略方隅，傲睨骄蹇未受拘。
为著孤亭凌缥渺，至今端委正衙趋。

少日峨冠英俊场，课余觞咏共徜徉。
孰知薄宦江湖去，频梦炉亭餠饦香。

瘦岛寒郊祇外臣，先生俊逸更清新。
劝耕小出仍寒食，賸办新诗报答春。

百嶂千峰古桂州，乡来人物固难俦。
峩冠共应贤能诏，策足谁非道艺流。
经济才猷期远器，纵横礼乐对前旒。
三君八俊俱乡秀，稳步天津最上头。

咫尺天颜祇暂违，两台联桂世诚稀。
共观鹏运垂云举，还幸鱼寒密藻依。
赋政将明仲山甫，登楼吟咏谢玄晖。
要津自足升英俊，六鹢毋令恨退飞。

材俊千里驹，学问五总龟。
前辈为青眼，多士推白眉。
属我病作祟，浊醪不同持。
山林有成约，捧盘盟此诗。

日吾来此居，时已闻子名。
堕地骥𫘧俊，破壳陵伽鸣。
过我不惮劳，琳琅照柴荆。
图史备商榷，辞章叹纵横。
夤缘托末契，岁月今峥嵘。
相望百里远，尚记十载情。
袖中河梁句，规摹汉西京。
赏子圭璧姿，愧我蜩蛩声。
城麋反见迫，欲语还自惊。
斯文煨烬余，作者夷跖并。
苦苣不耐秀，泾流自为清。
差池百年内，望子为长城。
已知蓄积富，更在淘汰精。
君看上岁田，宁可卤莽耕。
石槃久则穿，誓勿寒此盟。
床头有浊酒，会与子同倾。

黄流渺渺独浮杯，俊鹘冲天亦快哉。
玉麈谈玄他日事，不妨兼带此山来。

鼎鼎百年才一炊，人生何处是真依。
百方莫放痴蝇出，一语还惊俊鹘飞。
喜子解圆今日话，看谁能凑此翁机。
不须更说衡山事，只得渠家半芋归。

一德风云会，千秋海岳灵。
中涵天度量，外峙玉仪形。
人物如三代，文章似六经。
嘉谋调药石，伟望振雷霆。
二水盘明镜，三嵎揭秀屏。
天心开俊杰，世路化畦町。
采石交绥急，参谋揽辔停。
舟中掬晋指，屋上建秦瓴。
帝座忧回喜，邦人醉得醒。
江声鸣历历，图画俨亭亭。
蜀道驰宣诏，函关寖启扃。
希文初遇吕，平仲卒逢丁。
直北烟都歇，居东雨载零。
野随裴令绿，竹为武公青。
宇宙倾风采，朝廷迟典刑。
三边频仗节，七府遍移厅。
坚重车方轨，光新刃发硎。
事融汤里雪，物转手中瓶。
杞梓充庭茂，芝兰满甸馨。
宝奁森漆栗，乐笼富参苓。
幽士宁悲𫛳，该儒总识鼮。
输怀情缱绻，接语步竛竮。
岩壑多空帐，江湖少带笭。
姚崇资倜傥，葛亮意丁宁。
秀气横连霍，洪恩沇溢荥。
德威驯虎兕，道力化蝗螟。
烽燧寒边堠，桑麻蔽远坰。
农熙牛{角戢}{角戢}，兵劲马駉駉。
雁泽宽心驻，龙沙侧耳听。
檄囊停插羽，纶阁缓摇铃。
周廪仍多黍，尧阶再产蓂。
长杨荒御宿，茂草鞠虚囹。
忽化双林火，俄流五丈星。
更生游佛国，中卫立仙庭。
陵寝稽朝洛，王师寖度泾。
萧何虽镇蜀，韩信未逾陉。
鹤踞新华表，鲸归旧紫溟。
月明空皎皎，风远但泠泠。
蚤岁蒙推奖，多时备使令。
盘餐传舴艋，茵吐溅篁箳。
追琢参群玉，调和作五鲭。
自从悲殄瘁，谁弗念伶俜。
道路纡修阻，音尘堕杳冥。
口呿惟墨墨，头点自惺惺。
发白心随老，灯青目不瞑。
有声号井络，无路挽车𫐉。
睿意思元老，徽章播大廷。
云台先邓禹，烟阁重房龄。
未解联温赞，何劳勒固铭。
孙多骐骥骨，子悉凤凰翎。
生死虽无憾，哀荣不忍聆。
一从云隔汉，两见水漫汀。
飞梦风翻絮，浮生浪卷萍。
西尘黯沈日，双照泪荧荧。

纷纷初疑月挂树，耿耿独与参横昏。
自从东坡老子飞此英，茫茫世界总无人。
疏影横斜水清浅，暗香浮动月黄昏。
自从西湖处士扬此灵，纷纷豪俊半无神。
赠子一转语，挑子万年机。
嘬苏诗，嚅林诗，要使苏诗林诗透心脾。
槎南枝，挼北枝，直使南枝北枝伏指麾。
九州四海寻人去，不遇当人不要归。

上帝高居绛节朝，使君意气凌青霄。
君臣既与时济会，一豁明主正郁陶。
伯仲之间见伊吕，临江节士安足数。
欲倾东海洗乾坤，世人那得知其故。
诸君何以答升平，济世宜引贤俊人。
凤臆龙鬐未易识，不与八骏俱先鸣。
回鞭却走见天子，光芒六合无泥滓。
后汉今周喜再昌，丹青婉转麒麟里。
天时人事日相催，抑塞磊落之奇才。
搀抢荧惑不敢动，五云多处是三台。
春来准拟开怀久，稍待秋风凉冷后。
夜骑天驷超天河，南极一星朝北斗。

积潦卷洪落，秋容媚郊坰。
登高望长陌，念君将有行。
君生盛德后，家世多簪缨。
尚书望最重，当代推名卿。
几年卧东山，属望劳苍生。
天亦阴相之，芝兰满阶庭。
君子尤可人，少日负俊声。
曼倩聊玩世，子真岂求名。
一官姑自慰，三岁俄终更。
我从韩溪来，挽袂仍班荆。
殷勤故旧意，丁宁离别情。
圣门虽高远，心地当恢宏。
笃敬己可克，致知义方精。
造次勤钻仰，从容自规绳。
他时立朝右，风节弥坚贞。
江湖秋多风，归途眼增明。
引首看高举，毋辞事遐征。

天意欲为雨，川云出相望。
明时揽俊乂，所立固无方。
少小讽二南，美此江汉乡。
猥当兴能职，首辟较艺场。
群儒悦宽简，浩荡出文章。
方观纵壑鱼，忽作抟风翔。
此去升礼闱，旋当对殿廊。
忠言动明主，家国有辉光。

士有未就驾，郡守身劝之。
君观汉诏中，有此勤恳词。
由来贤俊人，出处每委蛇。
譬彼未嫁女，深闺秀容姿。
施衿有所适，婉娈终自持。
汉俗尚如此，前世当可知。
勉哉策名者，不但好爵縻。
君臣有明义，行矣方自兹。
惟当秉高节，长副此心期。

复此云山饮，吁嗟空自劳。
三回看杞菊，两度叹蓬蒿。
昨者唯伤李，如今更忆曹。
海阳真俊逸，一等野坟高。

未作鹏飞万里程，一时英俊已铮铮。
只应傲雪凌云气，合得惊天动地名。
明月酒杯如李白，暮年官职似阳城。
秋风癸亥古祠下，多少行人泪眼盈。

不是心，不是佛，不是物。
忍俊不禁，为诸人做个瞥脱。
流水暗销溪畔石，劝人除却是非难。

官居城一隅，屋漏如野处。
辛勤补绿萝，仅可待风雨。
移家幸亡恙，所苦多硕鼠。
啮衣费纫缝，盗肉恣含咀。
引子动成群，啾啾疑尔汝。
昼曾无腼颜，入暮谁能御。
窥灯殚膏油，惊梦鬭俦侣。
主人非昔人，为态尚如许。
饱食讵可常，潜踪岂无所。
灌穴恶尽杀，具磔难悉举。
墙东吏部家，两猫将十子。
往往感仁惠，相乳忘彼此。
花墩夜不眠，卫寝如驯虎。
愿分俊逸姿，庶以镇衡宇。
穿鱼聘衔蝉，于君谅无取。
丁宁玉板师，委曲致斯语。
妻孥仍有言，乞猫宜乞女。
他时遂生育，邻里转相予。

故人边上去，春到未还家。
奔走因王事，艰难感岁华。
诗坛推俊逸，醉帽想欹斜。
莫怪书题少，新年眼更花。

公未陪经幄，还应典奉常。
如何便沉没，不使少翺翔。
幽壤千年闭，名山万卷藏。
升堂多俊彦，筑室绕高冈。

吾家紫微翁，独守固穷节。
金銮罢直归，朝饭尚薇蕨。
峩峩李杜坛，总角便高蹑。
暮年自誓斋，铭几深刻责。
名章与俊语，扫去秋一叶。
冷淡静工夫，槁干迂事业。
有来媚学子，随叩无不竭。
辞受去就间，告戒意尤切。
典刑自耆老，护持何敢阙。
嗟予生苦晚，名在诸孙列。
拊头虽逮事，提耳未亲接。
徐侯南州秀，少也尝鼓箧。
示我百篇诗，照坐光玉雪。
因之理前话，讲绎霏谈屑。
两都弟子员，家法严城堞。
取善则未周，守旧犹有说。
同门风雨散，孤学丝桐绝。
怀哉五马桥，寒迳寻遗屧。

杨侯胸中万卷书，澜翻骚兴轧三闾。
文成素藁富柱腹，词有余锋须贾予。
俊逸进追新轨辙，温纯端拟古璠玙。
我渐不作池塘梦，徒羡清沟愧浊渠。

瑞蓂八叶开蕤宾，湘川当年生俊人。
天孙织裳云锦新，下与圣世为卿云。
妙龄材策趣金銮，从横礼乐波澜翻。
结知九重生羽翰，扬庭径许升朝班。
姓名将启金瓯黄，海沂𫏐此留王祥。
朝来椒颂传新章，青衫属吏欣观光。
方瞳玉颊歌云谣，醴泉为酒{奭阝}斗杓。
东方蟠桃三度实，安期瓜枣甘于蜜。

伊昔拜芝宇，词场话俊游。
一从分袂日，五阅鲙鲈秋。
别梦思何极，长川逝莫留。
盖棺俄隔世，空遣泪横流。

牡丹摧尽蘂初成，花谱还应压后生。
右掖昔年陪俊赏，幽兰今日助诗情。
当阶镇日翻红艳，傍砌何人玩秀英。
国色要须归第一，花王从此浪收名。

南门供帐江上亭，北门觞酒湖边榭。
两年出饯略可数，往往行人半同舍。
忆昔翠华临璧海，儒先一日争声价。
苏君舌掉巫峡水，杨君气夺幽并夜。
黄君石矻不可转，夫子居然古彜斚。
艾轩风流天下少，独奏咸韶无濩夏。
黄粱未熟事如许，白发不生心亦怕。
古来贤俊多坎轲，道与世违胡足诧。
武皇好少臣已老，孟子尊王君尚霸。
嗟乎夫子幸遭时，诸公衮衮皆流亚。
德尊不过五品薄，岁晚曾无一饭暇。
君恩岂必间湖海，家事姑惟问桑稼。
此行端可振颓俗，令我短辕今欲驾。

相望千里马牛风，联事湖湘各已翁。
造次便呼儿女见，绸缪略与弟兄同。
百年又是梅花发，万事何如荔子红。
欲附使轺嗟不及，却怜身在俊躔中。

萧然山泽一臞仙，故被声名绊俊躔。
祇为春秋同社燕，遂归风雨对床眠。
中年曾未须眉白，尽日全无车马喧。
我有寿觞谁与共，会昌湖上钓鱼船。

我来丹丘乘贰车，送客往往万里余。
盛山使君别寖久，汉中郡丞新寄书。
公指四明喜邻境，典午何知成画餠。
扬旌忽作梓潼行，去路六千抑何迥。
余杭名家多俊奇，君于辈行尤白眉。
雍容晋韵足夷旷，百家到手无停披。
向来郎曹天咫尺，引身闽山接商舶。
贾胡叹仰清节高，雾中亲见越王石。
此行叱驭不作难，手遮西日又长安。
长安日近公应住，未放使星临蜀山。
不然一行亦不恶，潼川应如锦城乐。
邓侯功名凛如在，拾遗风采今犹昨。
流马木牛诸葛公，飞挽正欲修前功。
蜀民险远日凋瘵，摩抚要令畿甸同。
况公五绝追鼻祖，隶古真有两汉风。
归来富贵固未晚，为传此学川西东。

阿连少也爽，孤立生气焰。
壮年淬词锋，倾心事铅椠。
胶庠困虀盐，世科终稳占。
再兴连桂堂，尔祖真不忝。
况将尉东白，士友尚歆艳。
惟我爱子深，老矣犹不厌。
固知为子喜，颇亦动吾念。
赠子当以言，苦口当针砭。
此邑子旧游，历历数行店。
棠阴见郎君，遗老喜窥觇。
其民最服义，情伪靡容掩。
莫恃采棒威，要使慕巾垫。
子文多立就，词采更华赡。
吾闻恃俊者，塞门差反坫。
前贤最加谨，临用更重捡。
他时可待取，天庭得锦掞。
吾家有素风，耳目久濡染。
毋庸慕豪举，助廉先以俭。
湎酒更宜戒，平地有深堑。
酣畅当有时，勿习杯潋滟。
持论毋过高，斯言却防玷。
立节毋务奇，躐等恐成僣。
外物思过分，检身但多欠。
勿嫌一尉卑，封清尚为傔。
仕途固崄巇，大要进以渐。
不须苦求知，真知奏应剡。
向来湖海豪，四十可收敛。
宁为处囊锥，莫作露刃剑。
匆匆掺祛别，鱼鲜酒方酽。
刮目待子归，罔俾吾言验。

五千买得见屏风，白鱼相逐菰蒲中。
俊尾拨剌有生意，旁人未易分雌雄。
屏后诸孙更雍容，濈濈无数迷西东。
我虽非鱼知鱼乐，乐处未必鱼知侬。

我昔生外家，半世犹相依。
至今连墙居，日日相闻知。
诸表如群从，休戚真同之。
耐翁生而秀，爱惜从儿时。
文采既俊发，吏才人共推。
低徊久选调，每每为叹咨。
兹行佐王人，未到声已蜚。
邮置屡得书，论事语益奇。
使长首推荐，婉画多所资。
近观会稽编，分析及毫厘。
益知足心计，荐书遍诸司。
正欲助才选，非敢请以私。
惜君年欲侵，正以远大期。
得书再三读，惘然增愕眙。
非所望于子，所言何背驰。
江湖两路间，弄兵分潢池。
羽檄以时至，庙堂日三思。
调度供军需，发兵匝四垂。
吾事诚可虑，彼亦安能为。
岂曰白头贼，指日当诛夷。
使子任贼冲，尚望羽扇挥。
如何隔千里，遽求奉檄归。
长沙屹巨镇，洞庭渺无涯。
鄂渚屯重兵，上游藉兵威。
当思深远谋，胡为先自萎。
此言及同寮，必为人所窥。
归以语闺门，徒惊妾与妻。
无端使禀议，在此何为辞。
望子置私忧，志立官无卑。
张巡起县令，力抗百万师。
逆徒哽喉牙，蔽遮赖涣濉。
韦宽守玉璧，臧质全盱眙。
丈夫立节义，有才尤当施。
杀身以成仁，致命须见危。
读书不念此，万卷终何裨。
但当安义命，前定无参差。
勉哉尽所职，造物不汝遗。
况复受国恩，当与相维持。
今子仕高沙，偶然脱危机。
正须加义方，岂应使同斯。
向也未得禄，遑遑不自支。
既入红莲幕，图进亦其宜。
今日宁为民，此乃无聊词。
归来事若定，又思登王畿。
胸中空扰扰，祸福不在兹。
倘能悟愚言，便可知昨非。
著枕必安寝，食淡甘如饴。
老悖非强聒，鄙见不可移。
少安当毋躁，通籍看金闺。

知君冰鉴照人寒，我相儒酸未足观。
东甬从来多俊秀，为烦着眼细寻看。

圣主承丕祚，于今岁几迁。
昭回光饰物，刚健位乘干。
善治新更化，当阳独揽权。
诛鉏及共鲧，擢任列闳颠。
曩日方谋始，宸心最急先。
未遑亲政理，首务辟经筵。
恭俭甘卑室，尊严拱细旃。
昼居勤已甚，坐侍礼无前。
讲彻诗三百，时逢运半千。
诸儒深诵说，六义极摩研。
俯阅毛公传，旁参郑氏笺。
慨寻中古意，重是素王编。
旧本三千首，终存十二篇。
虽遭煨烬厄，所赖咏歌全。
开迹因农事，安民在井田。
成功时迈酌，兴业大明绵。
东国思平赋，南山乐得贤。
艰难由后稷，劳来美周宣。
起自绍熙载，迨兹嘉定年。
关雎从肇彼，殷武遂终焉。
宠数传中旨，恩光被迩联。
神文期继踵，元祐信齐肩。
内厩颁云骑，雕鞍绚锦鞯。
茗分龙焙品，香拂御炉烟。
众俊咸宣力，孤生亦备员。
少时曾学依，老去未忘筌。
纳禄诚休矣，归耕久晏然。
锋车俄促召，梓里谓登仙。
词禁容挥翰，天官命典铨。
岂知侵莫境，重得侍甘泉。
朽质何能报，孱躯殆欲捐。
尚思求谲谏，海岳效尘涓。

象邑推三俊，灵光赖此贤。
老成俄已矣，远迩为潸然。
孝敬心何极，公平录尚传。
佳城隔风浪，忍赋薤歌篇。

好语飞来散绮霞，清新俊逸属诗家。
着人似醉菖蒲酒，有味如尝橄榄茶。

玉皇诏我自旴城，下车期年微政声。
唯得奇童颖川子，年始七岁业老成。
手挥椽笔书大字，口诵五经富强记。
君非祖德积馀庆，来裔安能具神智。
一见降羡增嗟呼，寄言昭武元正夫。
长歌大轴贻褒赞，比拟刘晏李泌徒。
近来诗思复清峻，辞赡格老实奇俊。
居尝亲试一一精，奏达帝聪彰圣运。
英庙激赏人中祥，俞旨颁降政事堂。
临轩未暇召入对，龙驾俄闻升上苍。
举世才命各有待，俊气尚幼佳名在。

玉皇诏我自旴城，下车期年微政声。
唯得奇童颖川子，年始七岁业老成。
手挥椽笔书大字，口诵五经富强记。
君非祖德积馀庆，来裔安能具神智。
一见降羡增嗟呼，寄言昭武元正夫。
长歌大轴贻褒赞，比拟刘晏李泌徒。
近来诗思复清峻，辞赡格老实奇俊。
居尝亲试一一精，奏达帝聪彰圣运。
英庙激赏人中祥，俞旨颁降政事堂。
临轩未暇召入对，龙驾俄闻升上苍。
举世才命各有待，俊气尚幼佳名在。

于维庆历，三年三月。
皇帝龙兴，徐出闱闼。
晨坐太极，昼开阊阖。
躬揽英贤，手锄奸枿。
大声沨沨，震摇六合。
如干之动，如雷之发。
昆虫蹢躅，妖怪藏灭。
同明道初，天地嘉吉。
初闻皇帝，戚然言曰。
予父予祖，付予大业。
予恐失坠，实赖辅弼。
汝得象殊，重慎徽密。
君相予久，予嘉君伐。
君仍相予，笙镛斯协。
昌朝儒者，学问该洽。
与予论政，傅以经术。
汝贰二相，庶绩咸秩。
惟汝仲淹，汝诚予察。
太后乘势，汤沸火热。
汝时小臣，危言嶪嶪。
为予司谏，正予门𫔶。
为予京兆，堲予谗说。
贼叛于夏，为予式遏。
六月酷日，大冬积雪。
汝暑汝寒，同于士卒。
予闻辛酸，汝不告乏。
予晚得弼，予心弼悦。
弼每见予，无有私谒。
以道辅予，弼言深切。
予不尧舜，弼自笞罚。
谏官一年，奏疏满箧。
侍从周岁，忠力尽竭。
契丹亡义，梼杌饕餮。
敢侮大国，其辞慢悖。
弼将予命，不畏不慑。
卒复旧好，民得食褐。
沙碛万里，死生一节。
视弼之肤，霜剥风裂。
观弼之心，炼金锻铁。
宠名大官，以酬劳渴。
弼辞不受，其志莫夺。
惟仲淹弼，一夔一契。
天实赉予，予其敢忽。
并来弼予，民无瘥札。
曰衍汝来，汝予黄发。
事予二纪，毛秃齿豁。
心如一兮，率履弗越。
遂长枢府，兵政毋蹶。
予早识琦，琦有奇骨。
其器魁櫑，岂视扂楔。
其人浑朴，不施剞劂。
可属大事，敦厚如勃。
琦汝副衍，知人予哲。
惟修惟靖，立朝𪩘𪩘。
言论磥砢，忠诚特达。
禄微身贱，其志不怯。
尝诋大臣，亟遭贬黜。
万里归来，刚气不折。
屡进直言，以补予阙。
素相之后，含忠履洁。
昔为御史，几叩予榻。
至今谏疏，在予箱匣。
襄虽小臣，名闻予彻。
亦尝献言，箴予之失。
刚守粹悫，与修俦匹。
并为谏官，正色在列。
予过汝言，无钳汝舌。
皇帝明圣，忠邪辨别。
举擢俊良，扫除妖魃。
众贤之进，如茅斯拔。
大奸之去，如距斯脱。
上倚辅弼，司予调燮。
下赖谏诤，维予纪法。
左右正人，无有邪孽。
予望太平，日不逾浃。
皇帝嗣位，二十二年。
神武不杀，其默如渊。
圣人不测，其动如天。
赏罚在予，不失其权。
恭己南面，退奸进贤。
知贤不易，非明不得。
去邪惟难，惟断乃克。
明则不贰，断则不惑。
既明且断，惟皇之德。
群下踧踖，重足屏息。
交相告语，曰惟正直。
毋作侧僻，皇帝汝殛。
诸侯危栗，坠玉失舄。
交相告语，皇帝神明。
四时朝觐，谨修臣职。
四夷走马，坠镫遗策。
交相告语，皇帝神武。
解兵修贡，永为属国。
皇帝一举，群臣慑焉。
诸侯畏焉，四夷服焉。
臣愿陛下，寿万千年。

全魏地千里，雄大视区宇。
黄河为血脉，太行为筋膂。
地灵育圣贤，土厚含文武。
堂堂柳先生，生下如猛虎。
十三断贼指，闻者皆震怖。
十七著野史，才俊凌迁固。
二十补亡书，辞深续尧禹。
六经皆自晓，不看注与疏。
述作慕仲淹，文章肩韩愈。
下唐二百年，先生固独步。
投篇动范杲，落笔惊王祜。
四方交豪杰，群公走声誉。
一上中高第，数年编士伍。
五命为御史，连出守方土。
事业过皋夔，才能堪相辅。
凤凰世不容，众鸟竞嘲诉。
狱中饥不死，特地生爪距。
貔貅十万师，盟津直北渡。
塞上诸猛将，低头若首鼠。
渴忆海为浆，饥思鳌为脯。
两手拏人肝，大床横牛肚。
一饮酒一石，贼来不怕惧。
帐下立孙吴，樽前坐伊吕。
笑谈韬钤闲，出入经纶务。
匈奴恨未灭，献策言可虏。
幽州恨未复，上书言可取。
好文有太宗，好武有太祖。
先生文武具，命兮竟不遇。
死来三十载，荒草盖坟墓。
四海无英雄，斯文失宗主。
竖子敢颠狂，黠戎敢慢侮。
我思柳先生，涕泪落如雨。
试过魏东郊，寒鸦啼老树。
丈夫肝胆丧，真儒魂魄去。
瓦石固无情，为我亦惨沮。

礼部文章渊，波浪百尺高。
进士英俊窟，蛟龙千万条。
吾子欲求济，整子棹与篙。
吾子欲求胜，操子戈与矛。
勿谓水可狎，徒行思游遨。
勿谓龙可驯，空手捋须毛。
波神忽汹涌，怖死填蟹螯。
龙角忽张怒，走同虾蟆曹。
苟利篙楫往，跳海如沟濠。
苟操戈矛行，拉蛟如猿猱。
吾言有所勉，非徒声嘈嘈。

吾门何所喜，子衿青青多。
豹常志古道，佩服卿与轲。
平淑号能赋，其气典以和。
枢从吾日久，道德能切磋。
泽也齿最少，已有亭亭柯。
彰颇通典籍，所立不幺麽。
淳乎性源浊，今亦为清波。
就初学诵诗，日记十板过。
材虽有高下，异日俱甲科。
会汝少俊异，美若玉山禾。
看汝辞林中，枝条渐婆娑。
合亦稍纯茂，知不随身矬。
其流虽涓涓，可道为江沱。
视汝器磊磊，淳沆皆蚌螺。
我有堇山锡，欲铸子太阿。
诚能来就学，颖利加铦磨。
翘翘数子间，可与肩相摩。

一循资走五千里，四遇恩超十六阶。
自顾非才已过分，谁言英俊尚沉埋。

史局郎曹得俊贤，稔闻高誉已多年。
山阳松菊抛三径，泗水衣冠戴二天。
合作商霖光祖构，犹持汉节滞英躔。
河梁欲上难轻别，亦望迟迟驻曲旃。

昼公文章清复秀，天与其能不可鬭。
僧攻文什自古有，出拔须尊昼为首。
造化虽移神不迁，昼公作诗心亦然。
上跨骚雅下沈宋，俊思纵横道自全。
禅伯修文岂徒尔，诱引人心通佛理。
搢绅先生鲁公辈，早蹑清游慕方外。
斯人已殁斯言在，护法当应垂万代。

君不见灵椿一株传义方，僖仪接武跻金堂。
又不见老苏独步为文主，轼辙联芳入琼府。
始知盛德天所亲，于门棨戟高拂云。
又知硕才世所贵，鲤庭诗礼超凡群。
司成蕴蓄何如厚，万顷渊源海波秀。
刘郎少俊首辱和，扬善推贤宜有后。
司成问学何如深，六经表里金玉音。
王氏拘挛了无取，雄文杰句由诸心。
庐陵昔岁曾分教，甲子一周梦惊觉。
贤郎赐得铜虎符，今日重游想前效。
黉堂咳唾遗明珠，翠琰刊成惠陋儒。
请为野史进青琐，要继皇朝窦与苏。

江左词章伯，朝端俊伟人。
燕居文会友，得志泽加民。
自是无心镜，俱传有脚春。
成风运斤斧，何处不参神。

秀邸多英俊，惟公最有声。
君陈兼孝友，子政极忠精。
白璧千金价，青云万里程。
皇天无老眼，名位止专城。

梧桐风细月将楼，犹得公余款俊游。
喜入芳樽凉彻夜，风生绮席气横秋。
两魁前躅高三辅，八隽飞觞照一州。
屈指吴门多盛事，眼看勋业佐宸旒。

少日峨冠英俊场，课余觞饮共徜徉。
孰知薄宦江湖去，频梦炉亭餠饦香。

长安车马声隆隆，千官朝入明光宫。
我时迹通金闺籍，猥以麋鹿参鹓鸿。
魏阙联镳竞趋走，汉殿属袂陪肃雍。
银章朱绂赤县令，一见倾盖稠人中。
搢绅交口誉盛美，政有三异如鲁恭。
不劳烹鲜抚赤子，不惮拔薤锄强宗。
二年惠泽洽百里，一日治行闻九重。
帝曰卿才当大用，乃使骥𫘧试蚁封。
毗陵今日股肱郡，往来水陆当其冲。
比年积蠹寖不治，公私赤立帑廪空。
与我共理二千石，无以逾此强项公。
割鸡焉用庖丁手，斲鼻乃见匠石工。
公初下车问疾苦，万家和气生春风。
政平讼理百废举，昔襦今袴喧儿童。
铃斋宴坐未暖席，宣室趣召还追锋。
公来邦人叹何暮，不谓公去仍匆匆。
依刘多士愿莫遂，借寇千里嗟无从。
圣朝吁俊方重内，此行自与登仙同。
高士不妨为主簿，先儒盖亦尝司农。
功名富贵傥来物，宁论小釜与大锺。
古人立朝有始末，出处进退常雍容。
君家伯氏典刑在，愿君勉力追前踪。
赠言敢窃仁者号，聊以写我磊磈胸。
方今天子尧舜上，安得稷契输诚衷。
士气委靡思苟得，民力雕弊屡告穷。
闻君欲草三千牍，宜以此语裨宸聪。

朝来衙集事还生，不觉文书几上盈。
顾我尘埃败佳思，羡君心迹得双清。
也知静色撩诗兴，无奈芜辞愧俊英。
得句已推三昧手，论交当拜十年兄。

风流人物曹刘上，俊逸诗章鲍谢间。
好似骑鲸天上去，不应着脚向尘寰。

吾友范文叔，家世岷峨州。
忠纯自性分，耿耿明月秋。
朅来声利场，况与造物侔。
汲引如不及，不进不肯休。
酸咸性难齐，委曲能调柔。
一朝善类合，人亦多君谋。
或者以己量，谓君相比周。
在我亦何感，太空云自浮。
俄然动归兴，瞥去轻于鸥。
始知进退间，君子得自由。
圣主罗众俊，岩穴穷冥搜。
何以斗大州，着我第一流。
无人子思侧，殷勤为王留。
谬当豹尾间，对此诚包羞。
五马岂不贵，吾非为君筹。
君傥知我心，毋忘天下忧。

昭回云汉揭天章，忽到人间足宠光。
必有飏言兴率作，不须击筑叹飞扬。
湛恩汪濊倾多士，密意绸缪际万方。
何幸小臣陪俊造，一如丰草在成康。

灶煤不忌远，胶汁宁伤清。
永言李廷珪，墨法能尔精。
滴沥甚点漆，锱铢轻连城。
胡陈梁蒲张，俊出声铮铮。
敢与相颉颃，江西老潘衡。
李家飒以颓，中兴有云礽。
未空天下伎，已擅湖南声。
公重与物交，所厚墨客卿。
摩顶相许意，垂髫久要情。
信手暗摸索，心已权重轻。
乃言济妙处，而有祖典型。
端如坡借力，独为衡主盟。
笑捐数寸玉，增我双眼明。
呼童诏罗文，折简延陶泓。
来陪客卿游，欣然两相迎。
涓涓井花落，叆叆江烟生。
始坚苦莫揉，俄熟恬无争。
更请毛锥子，三益相友朋。
丙吉魏弱翁，姚崇宋广平。
刚柔各自禀，勋业交相成。
我无换鹅手，初不工草行。
仅能蚯蚓势，强学蝌蚪形。
暗投谩费璧，误点难成蝇。
不若旧主人，八法俱纵横。
敢持以回旋，笔头贮南溟。
题诗答公隙，草疏排奸萌。
闻健赋归田，投闲注遗经。
己重人诧之，济价日已增。
况不为济者，何当经品评。

清望醉翁族，俊声童子科。
三千新奏牍，百二旧山河。
孰是披沙者，其如抱璞何。
世终无弃剑，越砥可重磨。

稚年曾未睹风标，瀚海初闻拔俊髦。
国子先生曾并席，蓬莱学士看挥毫。
量涵万顷沧溟阔，气吐千寻太华高。
述性妙思穷孔孟，指南余藻屈雄褒。
谈经落落鉴遒铎，飞步仙仙踏海鳌。
忠力敢前轻履尾，刚肠一决快吹毛。
归来有意成陶赋，谪去无言吊楚骚。
志不下人宁碌碌，时非知我但嚣嚣。
吴江春水寻幽寺，越岭秋风听怒涛。
宣室鬼神灵语断，长安钟鼓梦思劳。
广陵南隔迷桑梓，泗水东来照节旄。
威憺四隅消警吠，惠流比屋乐耕缫。
真仙应祝通时泽，朽骨平冤息夜号。
潇洒幅巾忘梦觉，清凉丈室笑熏膏。
淮阳大节孤尤峻，吏部雄材晚更豪。
滥使执经称弟子，虚烦解榻下功曹。
曾迷马祖山前鹿，顿悟华亭水底篙。
细札忽闻更屏翰，高牙俄见列弓刀。
照回天子今方晤，怒拂龙颜昔未遭。
屈指陪京非久驻，太平功业待伊皋。

曾谓东风意向偏，也从僻处放春妍。
山山长草青无间，树树成阴绿不专。
黠兽幽居疑辟地，俊禽高举欲登天。
物情不一吾何择，出处升沉任自然。

昭代培英俊，皇天独不仁。
儒林埋鸑鷟，翰苑失麒麟。
青史空遗字，黄麻半掩尘。
惟余忠荩语，分付义方人。

来归仅兼旬，来过已云屡。
共耽林刹深，同赏溪亭露。
浊清一再行，俊逸今古句。
或哦山更幽，或咏舟横渡。
竟日为之留，曛黑始能去。
昔人物外游，隐遁亦数路。
于今区中缘，向背岂同趣。
我非韩伯休，君殆黄叔度。
莫嗟声气卑，但恐岁月遽。
解嘲乃文嬉，宾戏盖言谕。
陶写固不恶，沈溺斯可惧。
人虽或我宽，我则难自恕。
望望独行忧，瘽瘽良友助。

邂逅成深识，殷勤不作遥。
鹅湖书后约，汭口骑能招。
奔逸君诚俊，衰摧我不聊。
嗜书甘寂寞，破敌看嫖姚。

蚤日已俊茂，高交仍老成。
贯通虽七略，陶冶异长城。
圣世患才少，忠言繇主明。
平生捩眼看，得隽每知名。

连朝枉诗句，俊逸且清新。
叹我徒劳思，知公固绝人。
林园能数驾，风雨未妨辰。
作底周夫子，关门懒似真。

道山群玉府，密迩日月光。
夐与尘世隔，恍如白云乡。
李侯好古士，来自天一方。
峩冠英俊林，掉鞅翰墨场。
著庭秉直笔，省户推望郎。
高情遽勇退，远业真难量。
黎庶多困穷，抚摩仗循良。
鹰鹯岂不鸷，凤鸟乃嘉祥。
生财固有道，视民当如伤。
宁乏强敏称，毋令本根戕。
仁圣子万姓，迩遐如一堂。
贤牧着声绩，玺书随褒扬。
我归伏茅荆，翘首观高翔。

忆昔议和日，权门机阱深。
平居自好者，亦或丧其心。
伟哉人中杰，独立山万寻。
佐时岂不欲，枉己非所钦。
蔚然岁寒姿，肯受霜雪侵。
愿言继前作，冠冕英俊林。

林深路转山，岩虚云触石。
是中立数椽，仅足安一室。
断罅开碧落，当昼悬白日。
虬蘗挂乳窦，飞鼠傅石脊。
山中古老人，对我诵记忆。
昔为鬼仙家，乃藉巨人力。
划地剖疆界，印泥遗指迹。
至今百年余，住世三度易。
吾非梅子真，身是江南客。
詹子武夷俊，邂逅愿已适。
扶携一登览，相与有俦匹。
林逋叶静能，俱来一同席。
二子善鼓琴，无弦徒挂壁。
日暮云已归，今夕竟何夕。
徘徊卧白云，华胥何处觅。

暗訚诸生，振鹭来翔。
诗书礼乐，游息修藏。
勉尔行业，为时俊良。
毋毁于随，毋嬉于荒。
三岁大比，用宾于王。

释越来妖艳，穷吴事俊游。
笑谈遗庙社，绘罽及山丘。
鹓宿离宫瓦，龙移别浦舟。
楯陈金制巧，床莹玉光浮。
破雨惊枫落，驰烟入虎流。
莼羹摘千里，荷盖拥长洲。
缓缓花开陌，弯弯月照州。
轻风香迳暖，微步屧廊幽。
红喜鲈堪切，黄嗔蟹不收。
池痕测朝夕，乡思属温柔。
祇顾山衔日，何知饵带钩。
味于重处减，心记捧时谋。
鲸鬣翻溟渤，金星犯斗牛。
六千君子锐，二八国人忧。
泰伯三称让，姑苏一战休。
共沉那有井，独坠苦无楼。
人去扁舟远，僧来野寺修。
宫乌今骇散，台鹿任鸣呦。
月为朱栏暗，山含翠黛愁。
烛残新别泪，泉咽旧歌喉。
一代仇人事，千年壮士羞。
东门抉眼在，怒气溢潮头。

志气周瑜俊，谋谟贾谊嘉。
早先天下士，共服骥中骅。
瞬息桑田改，倾摧岳柱斜。
伤心大手笔，零落紫薇花。

归来白鹿岩边屋，清得门庭冷似冰。
公事中原双短鬓，帝乡孤梦一青灯。
带烟鉏菊闲教仆，和月折梅时寄僧。
见说道山应咫尺，同时俊彦尽先登。

吾友赵景明，材绝世不近。
疏通无流连，豪俊有细谨。
尤精人间事，照见肝膈隠。
忽然奋须髯，万事供指准。
汉士兴伐胡，唐军业诛镇。
久已受褒封，谁能困嘲摈。
四十七年前，时节忧患尽。
去作江陵公，风雨结愁愠。
昔称长官贵，今叹服劳窘。
夜光傥无因，早晦行自引。
田园多遁夫，未必抱奇蕴。
勉发千钧机，一射强虏殒。

群航弭安流，未脱孤帆厄。
独板乱横溃，始负众舟责。
蛰雷正须时，春雨宜满泽。
勇夫攻坚退，智士倒戈获。
去年北关路，永叹出处隔。
俄掀凤仪雅，缓彼枭搏磔。
发覆洗涂糊，召和开褊迫。
一日期万年，倏眒展长策。
居然西州道，千仞敛归翮。
鬓发何用青，肝胆元自白。
古圣岂不劳，筑此英俊宅。
谁令闭榛莽，回曲用蛮貊。
天门昳荡荡，瑶实连蔓摘。
种玉如有方，从今空椟索。

祖后昔尊御，忠邪初混茫。
诐行扬于庭，直词招自旁。
尽鉏新法秽，还拯疲民康。
白头失路者，冠服𪸩以煌。
尤工抑外家，减官卑轮箱。
累然两孤侄，赋禄上团防。
赐书课熟读，敛衽常敬庄。
盘筵化蒲苋，歌舞讳姬姜。
堂开瞰远野，惟见条山苍。
不知天何意，反掌异存亡。
何人致颠覆，使我同披猖。
胡云半点黑，汴水千里黄。
飘萧离宫殿，零落趁伧荒。
三吴通苇岸，中禁隔龙光。
曾孙更寂寞，泥里弄耕桑。
风掀炊馌灶，雨烂晒禾场。
稍复卓墟墅，渐能满囷仓。
旧居重回首，欲诣川无梁。
哀哉血腥涴，狐兔久埋藏。
想其屡易主，指说故侯王。
时运从代谢，形神终惨伤。
翁今垂八十，健悍嗔扶将。
句中青玉案，壁上乌丝行。
细抄四檐动，绕看三伏凉。
渚清莲叶晓，露浄菊枝芳。
鹤笼翅羽阔，渔艓波浪长。
凛怀南狩日，骇溃非一方。
当由后请命，所以再隆昌。
吁俊虽草莽，象贤本虞唐。
不应女尧舜，早已坠簪裳。
劝翁善眠食，神道分否臧。
会须诏飞下，洗沐朝建章。

庭松雪外青，槛梅冰里白。
正堪频把玩，何忍骤离拆。
我老如蜕蝉，随叶飘重泉。
欣君整佩出，直上穹穹天。
卓茂冠天下，王祥歌海沂。
奉璋承大糦，吁俊迪深知。
情胡万难齐，理或一未贯。
中道不及伸，偏质徒受乱。
同人当同群，不止同其门。
众金𬬻鞴合，一匠杗桶分。
惜民当惜农，不止惜其佣。
客主两无怨，政刑会时雍。
三年心所亲，临别语甚的。
已去宁再逢，怀哉展其力。

恨取一官晚，公人未展衙。
空传读书苦，留与后生夸。
有子联三俊，成名王两家。
会须酬贵骨，野燎报宣麻。

君在临安落第时，我从融水寄君诗。
君归莆阳为荐首，我到渔溪饯君酒。
龙飞唱第才俊多，健笔如君非甲科。
终然学问有知己，姓名不记今卑矣。
人灵世上如豺虎，我行厄运遭其侮。
白头胶膝变须臾，一面那知深肺腑。
书报青山七月还，开书已觉开愁颜。
何时七月听君话，话我年来路转囏。

我本三山城下居，谁人共读艾轩书。
固无田宅堪归老，纵有文章适见疏。
黄石出门多俊逸，白头似子去乡闾。
六经正说终茫昧，不遣吾侪意气舒。

倾壶岂徒彊君饮，解带且欲留君谈。
洛阳旧友一时散，十年会合无二三。
京师旱久尘土热，忽值晚雨凉纤纤。
滑公井泉酿最美，赤泥印酒新开缄。
更吟君句胜啖炙，杏花妍媚春酣酣。
吾交豪俊天下选，谁得众美如君兼。
诗工镵刻露天骨，将论纵横轻玉钤。
遗编最爱孙武说，往往曹杜遭夷芟。
关西幕府不能辟，陇山败将死可惭。
嗟余身贱不敢荐，四十白发犹青衫。
吴兴太守诗亦好，往奏玉琯和英咸。
杯行到手莫辞醉，明日举棹天东南。

污池以其下，众流之所钟。
尺水无长澜，蛟龙岂其容。
顾予诚鄙薄，群俊枉高踪。
得一不为少，虽多肯辞丰。
譬如登圆坛，罗列璧与琮。
又若飨钧天，左右间笙镛。
文章烂照耀，应和相撞舂。
而予处其间，眩晁不知从。
退之亦尝云，青蒿倚长松。
新阳发群枯，生意渐丰茸。
暮雪浩方积，醁醅寒更浓。
毋言轻此乐，此乐难屡逢。

百姓病已久，一言难遽陈。
良医将治之，必究病所因。
天下久无事，人情贵因循。
优游以为高，宽纵以为仁。
今日废其小，皆谓不足论。
明日坏其大，又云力难振。
旁窥各阴拱，当职自逡巡。
岁月寖隳颓，纪纲遂纷纭。
坦坦万里疆，蚩蚩九州民。
昔而安且富，今也迫以贫。
疾小不加理，浸淫将遍身。
汤剂乃常药，未能去深根。
针艾有奇功，暂痛勿吟呻。
痛定支体胖，乃知针艾神。
猛宽相济理，古语六经存。
蠹弊革侥幸，滥官绝贪昏。
牧羊而去狼，未为不仁人。
俊乂沉下位，恶去善乃伸。
贤愚各得职，不治未之闻。
此说乃其要，易知行每艰。
迟疑与果决，利害反掌间。
舍此欲有为，吾知力徒烦。
家至与户到，饱饥而衣寒。
三王所不能，岂特今所难。
我昔忝谏列，日常趋紫宸。
圣君尧舜心，闵闵极忧勤。
子华当来时，玉音耳尝亲。
上副明主意，下宽斯人屯。
江南彼一方，巨细到可询。
谕以上恩德，当冬反阳春。
吾言乃其槩，岂止一方云。

凌晨有客至自西，为问诗老来何稽。
京师车马曜朝日，何用扰扰随轮蹄。
面颜憔悴暗尘土，文字光彩垂虹霓。
空肠时如秋蚓叫，苦调或作寒蝉嘶。
语言虽巧身事拙，捷径耻蹈行非迷。
我今俸禄饱余賸，念子朝夕勤盐齑。
舟行每欲载米送，汴水六月干无泥。
乃知此事尚难必，何况仕路如天梯。
朝廷乐善得贤众，台阁俊彦联簪犀。
朝阳鸣凤为时出，一枝岂惜容其栖。
古来磊落材与知，穷达有命理莫齐。
悠悠百年一瞬息，俯仰天地身醯鸡。
其间得失何足校，况与凫鹜争稗稊。
忆在洛阳年各少，对花把酒倾玻璃。
二十年间几人在，在者忧患多乖睽。
我今三载病不饮，眼眵不辨䯄与骊。
壮心销尽忆闲处，生计易足才蔬畦。
优游琴酒逐渔钓，上下林壑相攀跻。
及身彊健始为乐，莫待衰病须扶携。
行当买田清颍上，与子相伴把锄犁。

河南地望雄西京，相公好贤天下称。
吹嘘死灰生气焰，谈笑暖律回严凝。
曾陪樽俎被顾盻，罗列台阁皆名卿。
徐生南国后来秀，得官古县依崤陵。
脚靴手板实卑贱，贤俊未可吏事绳。
携文百篇赴知己，西望未到气已增。
我昔初官便伊洛，当时意气尤骄矜。
主人乐士喜文学，幕府最盛多交朋。
园林相映花百种，都邑四顾山千层。
朝行绿槐听流水，夜饮翠幕张红灯。
尔来飘流二十载，鬓发萧索垂霜冰。
同时并游在者几，旧事欲说无人应。
文章无用等画虎，名誉过耳如飞绳。
荣华万事不入眼，忧患百虑来填膺。
羡子年少正得路，有如扶桑初日升。
名高场屋已得俊，世有龙门今复登。
出门相送亲与友，何异篱鷃瞻云鹏。
嗟吾笔砚久已格，感激短章因子兴。

河南地望雄西京，相公好贤天下称。
吹嘘死灰生气焰，谈笑暖律回严凝。
曾陪樽俎被顾盻，罗列台阁皆名卿。
徐生南国后来秀，得官古县依崤陵。
脚靴手板实卑贱，贤俊未可吏事绳。
携文百篇赴知己，西望未到气已增。
我昔初官便伊洛，当时意气尤骄矜。
主人乐士喜文学，幕府最盛多交朋。
园林相映花百种，都邑四顾山千层。
朝行绿槐听流水，夜饮翠幕张红灯。
尔来飘流二十载，鬓发萧索垂霜冰。
同时并游在者几，旧事欲说无人应。
文章无用等画虎，名誉过耳如飞绳。
荣华万事不入眼，忧患百虑来填膺。
羡子年少正得路，有如扶桑初日升。
名高场屋已得俊，世有龙门今复登。
出门相送亲与友，何异篱鷃瞻云鹏。
嗟吾笔砚久已格，感激短章因子兴。

古堤老柳藏春烟，桃花水下清明前。
江南太守见之笑，击鼓插旗催解船。
侍中令德宜有后，学士清才方少年。
文章秀粹得家法，笔画点缀多余妍。
藏书万卷复强记，故事累朝能口传。
来居侍从乃其职，远置州郡谁谓然。
交游一时尽英俊，车马两岸来联翩。
船头朝转暮千里，有酒胡不为留连。

京师轻薄儿，意气多豪侠。
争夸朱颜事年少，肯慰白发将花插。
尚书好事与俗殊，怜我霜毛苦萧飒。
赠以洛阳花满盘，鬭丽争奇红紫杂。
两京相去五百里，几日驰来足何捷。
紫檀金粉香未吐，绿萼红苞露犹浥。
谓我尝为各阳客，颇向此花曾涉猎。
忆昔进士初登科，始事相公沿吏牒。
河南官属尽贤俊，洛城池籞相连接。
我时年才二十余，每到花开如蛱蝶。
姚黄魏红腰带鞓，泼墨齐头藏绿叶。
鹤翎添色又其次，此外虽妍犹婢妾。
尔来不觉三十年，岁月才如熟羊胛。
无情草木不改色，多难人生摧拉。
见花了了虽旧识，感物依依几抆睫。
念昔逢花必沽酒，起坐驩呼屡倾榼。
而今得酒复何为，爱花绕之空百匝。
心衰力懒难勉彊，与昔一何殊勇怯。
感公意厚不知报，墨笔淋漓口徒嗫。

今日胡不乐，众宾会高堂。
坐中瀛洲客，新佩太守章。
岂无芳樽酒，笑语共一觞。
亦有嘉菊丛，新苞弄微黄。
所嗟时易晚，节物已凄凉。
群鹭方盛集，离鸿独高翔。
山川正摇落，行李怯风霜。
君子乐为政，朝廷须俊良。
归来紫微阁，遗爱在甘棠。

黄河一千年一清，岐山鸣凤不再鸣。
自从苏梅二子死，天地寂默收雷声。
百虫坏户不启蛰，万木逢春不发萌。
岂无百鸟解言语，喧啾终日无人听。
二子精思极搜抉，天地鬼神无遁情。
及其放笔骋豪俊，笔下万物生光荣。
古人谓此觑天巧，命短疑为天公憎。
昔时李杜争横行，麒麟凤凰世所惊。
二物非能致太平，须时太平然后生。
开元天宝物盛极，自此中原疲战争。
英雄白骨化黄土，富贵何止浮云轻。
唯有文章烂日星，气凌山岳常峥嵘。
贤愚自古皆共尽，突兀空留后世名。

吾生本寒儒，老尚把书卷。
眼力虽已疲，心意殊未倦。
正经首唐虞，伪说起秦汉。
篇章异句读，解诂及笺传。
是非自相攻，去取在勇断。
初如两军交，乘胜方酣战。
当其旗鼓催，不觉人马汗。
至哉天下乐，终日在几案。
念昔始从师，力学希仕宦。
岂敢取声名，惟期脱贫贱。
忘食日已晡，燃薪夜侵旦。
谓言得志后，便可焚笔砚。
少偿辛苦时，惟事寝与饭。
岁月不我留，一生今过半。
中间尝忝窃，内外职文翰。
官荣日清近，廪给亦丰羡。
人情慎所习，鸩毒比安宴。
渐追时俗流，稍稍学营办。
杯盘穷水陆，宾客罗俊彦。
自从中年来，人事攻百箭。
非惟职有忧，亦自老可叹。
形骸苦衰病，心志迹退懦。
前时可喜事，闭眼不欲见。
惟寻旧读书，简编多朽断。
古人重温故，官事幸有间。
乃知读书勤，其乐固无限。
少而干禄利，老用忘忧患。
又知物贵久，至宝见百炼。
纷华暂时好，俯仰浮云散。
淡泊味愈长，始终殊不变。
何时乞残骸，万一免罪谴。
买书载舟归，筑室颍水岸。
平生颇论述，铨次加点窜。
庶几垂后世，不默死刍豢。
信哉蠹书鱼，韩子语非讪。

俊域当年仰下风，天涯今日一樽同。
高文落笔妙天下，清论挥犀服坐中。
江上挂帆明月峡，云间谒帝紫微宫。
山城寂寞少嘉客，喜见琼枝慰病翁。

解榻方欣待俊英，挂帆千里忽南征。
锦衣白日还家乐，鹤发高堂献寿荣。
残雪楚天寒料峭，春风淮水浪峥嵘。
知君归意先飞鸟，莫惜停舟酒屡倾。

南宫官舍苦萧条，常忆群居接俊寮。
古屋醉吟灯艳艳，画廓愁听雨萧萧。
残春共约无虚掷，一岁那知忽复销。
顾我心情又非昨，祗思相伴老渔樵。

师鲁天下才，神锋凛豪俊。
逸骥卧秋枥，意在骙骙迅。
平居弄翰墨，挥酒不停瞬。
谈笑帝王略，驱驰古今论。
良工正求玉，片石胡为韫。

余本漫浪者，兹亦漫为官。
胡然类鸱夷，托载随车辕。
时士不俛眉，默默谁与言。
赖有洛中俊，日许相跻攀。
饮德醉醇酎，袭馨佩春兰。
平时罢军檄，文酒聊相欢。

并辔登北原，分首昭陵道。
秋风吹行衣，落日下霜草。
昔日憩巩县，信马行苦早。
行行过任村，遂历黄河隩。
登高望河流，汹汹若怒闹。
予生平居南，但闻河浩渺。
停鞍暂游目，茫洋肆惊眺。
并河行数曲，山坡亦萦绕。
罂子与山口，呀险乃天灶。
秤钩真如钩，上下欲颠倒。
虎牢吏当关，讥问名已告。
荥阳夜闻雨，故人留我笑。
明朝已高尘，輤车引旌纛。
传云送主丧，窀穸诣坟兆。
后乘皆辎𫐌，轮毂相辉照。
辟易未及避，庐儿已呵噭。
午出郑东门，下马仆射庙。
中牟去郑远，记里十余堠。
抵牟日已暮，仆马困米槀。
渐望阊阖门，崛若中天表。
趋门争道入，羁鞅不及掉。
浪墥游九衢，风埃叹何浩。
京师天下聚，奔走纷扰扰。
但闻街鼓喧，忽忽夜复晓。
追怀洛中俊，已动思归操。
为别未期月，音尘一何杳。
因书写行役，聊以为君导。

寒日照深巷，柴门朝尚闭。
有客自江来，尺书千里至。
启书复何云，但言南北异。
南方地常暖，风物称佳丽。
梅花入新年，兰皋动芳气。
乐哉登临兴，岂厌江湖滞。
伊予方寂寞，刻苦穷文字。
万国会王州，群英驰俊轨。
方朔常苦饿，子云非官意。
岁暮惨风尘，官闲倦朝市。
出处一云别，所思宁可冀。
春江有归雁，但使音书继。

圣人作神兵，以定天下厄。
蚩尤发灵机，干将构雄绩。
橐籥天地开，𬬻冶阴阳辟。
南帝输火精，西皇降金液。
炎炎昆冈荧，汹汹洪河擘。
雷霆助意气，日月沦精魄。
神气不在大，错落就三尺。
直淬灵溪泉，横磨太行石。
雄雌威并立，昼夜光相射。
提携风云生，指顾烟霞寂。
坚刚正人心，耿介志士迹。
初疑成夏鼎，魑魅世所适。
又若引吴刀，犀象谓无隔。
截波虬尾滑，脱浪鲸牙直。
顽冰挂阴霤，皎月乘孤隙。
河角起彗气，云樽露秋碧。
晓镡星斗烂，夜匣飞龙宅。
舞酣霰雪回，弹俊球琳击。
鲜摇霅水光，腻刮湘山色。
青蛟渴雨瘦，素虺蟠霜瘠。
清音锵以鸣，寒姿坚且泽。
鬼类丧影响，佞党摧肝膈。
一旦会神武，四海屠凶逆。
周王奉天讨，商郊千里赤。
楚子扬军声，秦师万首白。
祥辉冠吴楚，杀气横燕易。
与君斩鳌足，八极停震虩。
与君刜鹏翼，三辰增焕赫。
莫使化猿翁，辱我为幻惑。
莫使暴虎人，屈我执仇敌。
尊严俟冠冕，左右舞干戚。
功成不可留，延平空霹雳。

闲居寂寞面重城，过我时欣倒屣迎。
入洛机云推俊誉，游梁枚马得英声。
风晴秀野春光变，梅发家林鸟哢轻。
祗待登高成丽赋，汉庭推毂有公卿。

禁籞皇居接，香畦镂槛边。
分渠自灵沼，种稻满滮田。
六谷名居首，三农政所先。
擢茎蒙德茂，养实以时坚。
晓谒龙墀罢，行瞻凤盖翩。
粹容知喜色，嘉瑞奏丰年。
衰病惭经学，陪游与俊贤。
安知帝力及，但乐岁功全。
拜赐秋风里，分行黼座前。
自怜台笠叟，来缀侍臣篇。

长安城中豪俊林，锦鞯玉勒驰骎骎。
入门朱粉夸妙丽，出门青紫争浮沈。
东有问医西问相，君独燕坐钩其深。
冰眸一睨穷达判，刀剂不许寒暑侵。
长安城外天阴阴，行人驻马为悲吟。
高坟崔嵬葬白骨，安得不死腰黄金。
世间万事何足恃，祸福倚伏常相寻。
渠侬自愚君自强，谁肯一笑忘华簪。
蜀人卖卜严君平，垂帘闭肆穷古今。
逢人但说忠与孝，自有达者能知音。
察形察色君所解，直须洞烛贤愚心。
屈伸寿夭亦命尔，公平正直神所钦。

勇义千钧力，虚怀万物容。
材名称远大，俊杰霭游从。
许可皆诸老，升闻到九重。
惜哉言与位，大厦折乔松。

几年静镇绝喧嚣，百吏承风服教条。
惠养疲羸深保障，搜延英俊盛旌招。
忧先储粟千仓满，威詟边烽万里消。
已揭成规在藩屏，政须人望押班朝。

失学老无成，宁不心自慊。
子卿生吾后，逸俊眼未见。
委身入罏锤，顾此金百炼。
有如顽钝质，岂可便磨刬。
看君说经旨，不异瓴水建。
小诗虽有技，风味亦不浅。
我途未易穷，本自安眠饭。
俯仰道德光，耳目自濡染。
凉风忽秋思，一夜窗纸飐。
平生湖海梦，高兴动淮沔。
追思狂踪迹，失处不可掩。
醉捶黄鹤楼，一掷赌百万。
只今觉衰甚，四海游已倦。
所余习气在，未了一第欠。
师友贵隆亲，古学当自反。
小夫事机械，心甚山川险。
半生客吴粤，生死交情见。
谁知尘土中，得君初识面。
何时束装来，草草衾裘办。
密迩恋轩诚，功名期岁晚。

公子飘然有俊才，此台翻觉在尘埃。
江淮浩渺洲渚没，凤鸟寂寥鸿雁来。
时事不言惟拄笏，书生无用且衔杯。
生平自厌胸中窄，万里霜天一日开。

久客无人问所须，小窗翻得逐痴愚。
黄昏以后酒三盏，白日之间饭两盂。
谷雨笋茶俱俊美，条风杞菊竞甘腴。
先贤且谓可行乐，况是平生山泽癯。

契丹家住云沙中，耆车如水马若龙。
春来草色一万里，芍药牡丹相间红。
大胡牵车小胡舞，弹胡琵琶调胡女。
一春浪宕不归家，自有穹庐障风雨。
平沙软草天鹅肥，胡儿千骑晓打围。
皂旗低昂围渐急，惊作羊角凌空飞。
海东健鹘健如许，韝上风生看一举。
万里追奔未可知，划见纷纷落毛羽。
平章俊味天下无，年年海上驱群胡。
一鹅先得金百两，天使走送贤王庐。
天鹅之飞铁为翼，射生小儿空看得。
腹中惊怪有新姜，元是江南经宿食。

豁开户牖，直出直入。
鲇鱼上竹竿，俊鹘趁不及。

脱白同辛丑，苍黄共丙寅。
京华夸俊逸，鄂渚话酸辛。
谓上樵川最，还登要路津。
邻墙摧一柱，岁晚倍伤神。

绕城流水碧潺潺，好是芳菲一月间。
诗阵不收疑破竹，谈围未解递连环。
健如俊鹘秋翻野，壮似惊龙夜擘山。
传后化今当有待，百年距几可今闲。

嘉定四年日在房，赵侯来守南清漳。
下车百事所未遑，先务化原修泮宫。
发帑市材鸠众工，改偏易陋规模洪。
大门复旧正当阳，直挹名第真仙峰。
泮渠下疏清波溶，时与潮汐相流通。
两廊轩轩如翚飞，朱栏翼之森卫防。
讲堂岩岩峙中央，高明洞豁无暧曚。
东西两舍夹其旁，扉楹新厂标祠堂。
诸祠畴昔乱无章，从今一正峣相望。
东祀无极濂溪翁，浑沦再辟如羲皇。
二程从而大发扬，千载绝学始有光。
文公继之撷精刚，发挥大学明中庸。
善集诸儒粲朝纲，金声玉振真玲珑。
此邦况又旧游乡，流风遗泽尤洋洋。
合为四座俨颙颙，卓示师表开群蒙。
女令圣门知所从，无徒自弃甘面墙。
西祀唐人相国常，首变蛮俗趋文风。
配以周欧二俊良，破荒桂籍先传芳。
端明蔡公著清忠，始自莲幕起腾骧。
东溪高公拔上庠，劲节凛凛凌秋霜。
力摧秦桧锐锋铓，濒死奋不顾厥躬。
列为五像竦昂昂，论世尚友激懦慵。
要令片善有磨砻，无往不切进修功。
越惟明年神祝融，群工告备襡器藏。
侯曰轮奂美而彰，落成合与诸宾同。
释菜之礼久已亡，在泮饮酒仪亦荒。
今其举之始自邛，不宜草略宜周详。
时惟月琯中林锺，旬有三日方曈眬。
阖郡文武诸曹郎，下及生员隶学供。
庙廷叙立严班行，银青错间绯紫裳。
主人升自阼阶东，束茅灌献文宣王。
韭芹蔬笋罗芬芗，配食兖邹二国封。
跪伏拜起仪从容，精神昭格孚冥茫。
恭惟道德万世隆，参天配地相始终。
再诣东祠诸儒宗，荐以时器陈时饔。
粢盛醴齐烹羔羊，尊师一意照无穷。
三诣西祠诸贤踪，馈荐一视东祠丰。
岂应故事诚有将，示人友善何日忘。
祀事既毕登堂堭，峨冠列坐咸肃恭。
广文巍榻歌鲁颂，讲扬经义发童蒙。
卷经群趋跻而跄，旧堂序列环而重。
老少团拜敬而雍，申明孝弟消强梁。
更衣紫袖巾缩缝，旋复故坐举馂觞。
羞桃华瓜仍蕉黄，左殽右胾羹及粱。
五行大白益静庄，威仪秩秩无忀徉。
三劝和乐恩意浓，酬酢指逊交更相。
主人载笑色而康，方今太平无征攘。
幸与诸宾相庆逢，愿均饮醉文字中。
众宾欣谢且惭惶，此会旷典昔未尝。
今幸亲与沾霈霶，报之愧无圭与璋。
文班进请输肺肠，泮仪民则诗言飏。
风教基本今既崇，礼逊兴行道义充。
观听感德还降衷，自达闾巷无奸凶。
异时刺史入三公，又推此道柔万邦。
移风易俗归醇酿，均令天下跻虞唐。
武班进请披心胸，侯饮于泮为道长。
可屈群丑服淮羌，献囚献馘不告讻。
坐格飞鸮食我桑，赂金贡齿皆来降。
异时锡命侯弓彤，又相君德成安强。
樽俎自折万里冲，会同四海来氐羌。
诸生继进吐卑悰，惟申文武无异方。
加之俾尔炽而昌，加之俾尔寿而臧。
降尔遐福如陵冈，嗣续与国同无疆。
北溪野人狷且狂，躬陪盛仪喜莫量。
直述诗史为铺张，昭示来世惊盲聋。

寻僧坐清昼，会友践佳境。
兴寄徒自深，游观转便静。
荷翻一水香，柳散满阶影。
相从解巾屦，爱此夏日永。
熏罏鼻观通，汲井齿颊冷。
劳公具酒炙，饷我作汤餠。
同时得二士，俊发锥露颖。
高步不可攀，奇语尚堪省。
徐郎招不来，怅望终耿耿。
生平厌尘烦，老去合幽屏。
岂无亲朋乐，所虑乏规警。
长歌及黄农，妙处亦深领。

国家翰墨场，用是得多士。
公卿才大夫，大抵每借此。
其如老伏波，非但一第尔。
众俊路方辟，天地亦清美。
洋洋乃大对，闻者为兴起。
冠冕鸣佩玉，锋镝櫜弓矢。
成康庶几及，武宣不必拟。
目今有舆言，万古有载史。
我来见君行，荣名可以喜。
阔步随春风，东华软红里。

人物本如云，八俊更三君。
山风吹夏箨，苍雪落纷纷。
专壑紫苔古，掩关青竹深。
据高梧而瞑，新蝉助长吟。
𣃁土烧萌茁，惩羹且一餐。
竹新明眼句，持答愧琅玕。
千岁支床龟，团蒲纸帐为。
发梳晨粥后，梅有隔窗枝。
未腊灵山白，溪南只独看。
章泉两峰雪，应更地炉寒。

才俊毋轻敌，精神急护持。
寓乡能取友，官路必修为。
胄监秋高日，礼闱春盛时。
龙蛇飞健步，好好对丹墀。

闲得琴尊胜，寻诗约俊游。
欲穷山下寺，旋买水边舟。
谁悟牵黄犬，自应盟白鸥。
野晴秋意思，浑付碧云休。

一自西风散芰荷，殷勤风雪更婆娑。
经年谁谓酒边少，此日我云林下多。
才俊荣亲当折桂，时清禄仕且嘉禾。
论交论契无余语，收入离筵入短歌。

玉陛传胪晓，身居第一功。
绝班知礼异，专局信儒崇。
贤俊科名上，邦家事业中。
规模垂广远，鼎鼐蓄含洪。
更化方今务，经时志已通。
莅人惟简直，修己在谦冲。
日旦清风发，江晴野雾空。
奉亲游宦喜，初向水晶宫。

苍官百夫雄，盘错千仞冈。
铁干紫尤劲，铜柯青更刚。
屡吞霜雪敌，弗受斤斧戕。
支厦不为柱，跨壑犹飞梁。
胡为在泥滓，断岸繄关防。
岂伊坚贞姿，泥滓永相望。
中分枵其中，吻合相抵当。
彼巧事穿凿，我方信行藏。
惟其司出内，秉彝德之常。
谨口饱涵畜，与时相抑扬。
持满岂无道，损余端有方。
尾闾小溟渤，砥柱回污潢。
瞥尔手翻覆，枯涸随汪洋。
叔度万顷陂，未足与较量。
匠氏弗遇郢，才不登俊良。
藐然用其小，约水不得洚。
有若古豪隽，落落吞湖江。
遭时发所蕴，利泽何其厖。
时哉倘不逢，蕙帐云雾窗。
独善与兼善，一辙元非双。
任大岂遗小，养浩惟能降。
对此一感慨，勿谓吾言哤。

法座临轩策俊髦，同君陛见预旌招。
疲驽十驾始千里，孤鹗一飞先九霄。
兰棹秋风行逦迤，觚棱旭日势岧峣。
石渠为谢诸时彦，行迈同趋便殿朝。

初辟明堂见帝轩，此时宁得恋丘园。
程文懒谒春官氏，决策思干法扆尊。
千古声名传鹗表，四方豪俊望龙门。
若趋丹陛承清问，何以酬知或敢言。

家自唐来世大儒，惟君不肯读家书。
春游烂漫少曾醒，俊气飘扬频得卢。
早讲猿公飞劔术，更通风后握机图。
何时羽猎长围合，请看云中一鹗孤。

尝谓君才似武侯，草庐牢落卧龙愁。
天公不念苍生故，元叔堪怜郡吏休。
蒿野已埋经国策，岩廓谁是富民侯。
朝廷今始思英俊，不见庖丁刃一投。

踈慵余本性，放旷涵天真。
自疑姑射来，藐然太古淳。
思与老彭游，坐阅冥灵春。
世家守儒业，此志成越秦。
蹭蹬湛世伪，遂与英俊群。
阔步处清禁，迎班趋紫宸。
高议预时事，客气矜要津。
薪火不停焰，风波浩亡垠。
释筈前无的，将车后多尘。
履地弗敢蹐，仰屋徒含颦。
兼济悼迟暮，独善惭隐沦。
沥恳得嘉命，闲曹容病身。
性以浄为体，慵乃德之纯。
融师善知识，中散诚仁邻。
首慵废冠弁，腰慵捐佩绅。
手慵如槁枝，足慵若奇轮。
耳目遗声色，鼻舌忘馨辛。
内乐极委顺，中扃收精神。
大观齐诸物，万化同一均。
祸兮福所倚，名与身孰亲。
何须人林壑，自是逍遥人。

扁舟迎春色，东下淮楚乡。
侧身风波地，回首英俊场。
顾我本俗材，百事无一长。
滥迹入册府，举动初不皇。
乍脱泥滓底，稍见日月光。
峻阁郁前起，隐嶙天中央。
春风花竹明，晓雨宫殿凉。
溢目尽图史，接翼皆鸾凰。
明窗置刀笔，大案罗缣缃。
文字虽幼学，钝庸今废忘。
不能温旧习，考古评兴亡。
腼颜于其间，汗下如流浆。
徒然日饱食，出入随群行。
朝廷比多事，亦合强激昂。
况有诏书在，烂然贴北墙。
奋舌说利害，以救民膏肓。
不然弃砚席，挺身赴边疆。
喋血鏖羌戎，胸胆森开张。
弯弓射搀枪，跃马埽大荒。
功勋入丹青，名迹万世香。
是亦丈夫事，不为鼠子量。
数事皆不能，徒只饱腹肠。
有如凫雁儿，唼喋守稻粱。
岁月今逝矣，齿摇发已苍。
于时既无益，自合早退藏。
诸君天下选，才业吁异常。
顾当发策虑，坐使中国强。
蛮夷不敢欺，四海无灾殃。
莫效不肖者，所向皆荒唐。
又不耐羞耻，但欲归沧浪。
濡毫备歌咏，仰首看翱翔。
舟中稍无事，思念益以详。
恨无一棱田，可以足糟糠。
出处皆未决，语默两弗臧。
莽不知所为，大叫欲发狂。
作诗寄诸君，鄙怀实所望。

风雨夜寒新，空斋感慨频。
诗书穷不放，灯火静相亲。
眺听时怀土，低摧动畏人。
漫书成咄咄，远吠厌狺狺。
念昔罹忧患，唯君共苦辛。
漂流数千里，会合十余旬。
各闵伤弓翼，聊同煦沫鳞。
谁知公冶罪，众笑伯龙贫。
隔绝今一水，暌离将再春。
喜篇数为贶，尺牍亦相珍。
倚伏时难定，屯亨理亦循。
剑埋犹有气，蠖屈尚能伸。
邦国方登俊，江湖且放神。
不忧知在命，任重莫如身。
白首襟期远，青云志业均。
陶然任元化，慎勿损天真。

公之德业天下重，四海万物思坏罏。
太平之策未全发，先朝请老叩帝居。
天子只欲励薄俗，不惜一夔从二疏。
公持俭节出天性，下建万世清风孤。
归卜睢阳旋营第，栋宇仅足容妻孥。
自此闲燕何所乐，非丝非竹非歌壶。
经史日与圣贤遇，参以吟咏为自娱。
兴来弄翰尤得意，真楷之外精草书。
因书乞得字数幅，伯英筋肉羲之肤。
字体真浑远到古，神马初见八卦图。
精神熠熠欲飞动，鸾凤鼓舞龙蛇摅。
天姿瘦硬斥俗软，狂藤束缠岩松枯。
中含婉媚更可爱，十葩万萼争春敷。
开合向背一皆好，造化欲衒天工夫。
张旭虽颠怀素逸，较以年力非公徒。
公今眉寿俯八十，老笔劲健自古无。
固知大贤不世出，百福来萃相所扶。
公之佳婿苏子美，得公一二名已沽。
矜奇恃俊颇自放，质之公法惭豪麤。
乘欢捧以示僚属，一坐耸骇叹且呼。
便欲刻石传不朽，荒边匠拙无人模。
归来一一戒儿侄，秘重世与家谍俱。
重巾密橐置吾室，宝护直比骊颔珠。
神物孰敢容易探，电雹霹雳来须臾。

庇身名邑得嘉禾，铜墨犹嗟滞俊科。
前席未期宣室召，闻弦还继武城歌。
酒旗穿柳春堤迥，鱼艇藏花夕唱和。
对此不劳披县谱，且求新句解诗魔。

吁嗟草木之擅场，政和御焙登俊良。
双龙小凤取巧制，断璧零圭夸袭藏。
晴窗团玉手自碾，旋熁铁坏玄兔盏。
瓦瓶只候蚯蚓泣，不复浪惊浮俗眼。
卯金之子我所识，户外青藜扶太一。
十袭携来访赏音，清白犹能胜黄白。
君家阿伶两眼花，以德颂酒不颂茶。
遂令手阅三百片，风味尽在山人家。
潮从委羽山前涨，少得清涟入瓶盎。
瓢瀹天浆睡足时，香縯丝纶九天上。

龊龊复龊龊，未死如未生。
公去月明在，留得青山茔。
青山倚公高，屹立千载英。
翠𪩘拓吟垒，飞瀑按酒兵。
行客一仰止，折几鄙吝萌。
狂歌长短吟，迈古日月明。
俊逸兼鲍谢，丽则侪云卿。
骅骝博艳姬，土苴群方兄。
节峻玄霜严，义重紫禁轻。
酹土土长燥，雷魁何由平。
生男禁多才，此话闻阿庚。
真才弃如土，大厦谁支倾。
不用谢安石，大雅空垂名。

圣学家传自有师，更罗英俊侍经帷。
治功尚论唐虞际，政体宁甘汉晋卑。
猥向梁园陪末坐，敢凭尧历记佳期。
羞囊已办诗千首，准拟年年荐寿卮。

微生叹数奇，衰疾久见面。
遥闻乡大夫，今日潘怀县。
列宿罗胸中，可但书万卷。
抚字究衷曲，诛求无俗见。
已多锺子知，且上北海荐。
顾以疾自歉，往见身如绊。
缅想沧浪台，吏退足清燕。
诗坛建旗鼓，来往纷俊彦。
未修维梓敬，徒起临渊羡。
邂逅得披承，英风起衰懦。
腼颜谢不敏，多言几诞谩。
归来饬泓颖，秋暑尚严惮。
居然得新诗，大篇惊趣办。
瑟缩缀苦语，缄题寄回便。
何当重扣门，一奏白石粲。

闻道王明府，仁声已四传。
催科能不扰，赋入自争先。
理到顽民服，仁渐黠吏悛。
俊良搜士类，疾苦访氓编。
义役颁成制，巫风变昔年。
已闻销珥笔，直欲弛蒲鞭。
未可徒宽治，还疑执德偏。
碧云江外合，爱助正拳拳。

汉使东南来，幕府皆异产。
英英江左家，浩浩富编简。
几年翔学海，屡荐升士版。
大焉合訏谟，小亦堪论撰。
横身借前箸，逸气薄云栈。
向虽稔声名，曾未陪笑莞。
邂逅解白眉，轩豁蒙青眼。
俊游得从容，微辞略往返。
扁舟赋归程，骏马驰平坂。
上策今安在，时髦贵谨柬。
中规傥前定，外患岂足刬。
善保千金躯，欲语意无限。

皇家科目周家同，三岁大比罗英雄。
六龙渡江念幽远，赐之贡额令选充。
载戢干戈讲经艺，诗书比屋陶儒风。
堂堂卫公千人杰，振鬣长鸣万马空。
一时诸老皆敛避，束带廊庙熙群工。
地灵育秀殊未已，有伟男子如卫公。
龙门逸步已突兀，凤穴神彩尤昭融。
襟怀洒落志慷慨，风格俊爽材疏通。
源泉混混回倒海，力量恢恢扶颓嵩。
几年名震动旒冕，一日诏下来旌弓。
天之降材要有用，士之用世良无穷。
萧曹事业皆土苴，尧舜规摹宜磨礲。
支持大厦要梁栋，努力自爱毋匆匆。

三王垂世何煌煌，诗书所称周尤长。
虽云积累日源远，其实本支由宗彊。
内环旦奭扶九陆，外列毛原镇四方。
宣王中兴恢大业，复有虎臣如鹰扬。
卜年过历前未有，邈哉夏商矧汉唐。
皇家揖逊古舜禹，建宗作屏周成康。
巍乎神庙有遗训，作而新之进厥良。
振振信厚皆麟趾，翙翙羽仪多凤凰。
扶持天日岂易事，往岁一段尤辉光。
无何谗口乱白黑，至欲疏远空藩墙。
天相宗社迄感悟，重惟孤立当惩创。
有伟丈夫在远外，是尝拒贼贼莫伤。
渊洪胸次自磊磊，慷慨颜貌真堂堂。
吾君想象日已久，急下诏书来取将。
旁招俊乂第一义，理乱之机戒履霜。
名世之卿夫岂少，贵戚之卿人所望。
有怀器业得施用，感激为赋维城章。

天家积庆如江河，千枝万叶鲁卫毛。
声名赫赫照今古，骨相飘飘多俊髦。
惟安懿王迈种德，当时庙社遗勋劳。
本支百世端未艾，绵绵瓜瓞更崇高。
只今中兴得旦奭，夹辅日月参夔皋。
自余材德踵相望，磊落抱负皆英豪。
或持皮帛登台省，或奉符竹分旌旄。
金川丈人最后出，平生力学勤持操。
高谈奥论不可到，一洒万字无停毫。
聊将圭撮试当世，已被天语加崇褒。
从此公道更开泰，未必奔走悬三刀。
念昔南宫陪俊翮，偶附骥尾辞蓬蒿。
因蒙顾盼被收录，得拜门下恩则叨。
自怜薄命薄如叶，十年再尔吟离骚。
世间情态已百转，每叹慈爱终坚牢。
今逢佳节揆初度，欲荐眉寿酬甄陶。
丈人丈人听我语，我语憔悴空啾嘈。
白圭三复古亦少，缁衣改为今可遭。
人言恺悌必富贵，恺悌富贵何由逃。
不愿归来一尊酒，但愿努力登三鳌。
我欲执鞭追壶中之日月，荐海上之蟠桃。

天家积庆如江河，千枝万叶鲁卫毛。
声名赫赫照今古，骨相飘飘多俊髦。
惟安懿王迈种德，当时庙社遗勋劳。
本支百世端未艾，绵绵瓜瓞更崇高。
只今中兴得旦奭，夹辅日月参夔皋。
自余材德踵相望，磊落抱负皆英豪。
或持皮帛登台省，或奉符竹分旌旄。
金川丈人最后出，平生力学勤持操。
高谈奥论不可到，一洒万字无停毫。
聊将圭撮试当世，已被天语加崇褒。
从此公道更开泰，未必奔走悬三刀。
念昔南宫陪俊翮，偶附骥尾辞蓬蒿。
因蒙顾盼被收录，得拜门下恩则叨。
自怜薄命薄如叶，十年再尔吟离骚。
世间情态已百转，每叹慈爱终坚牢。
今逢佳节揆初度，欲荐眉寿酬甄陶。
丈人丈人听我语，我语憔悴空啾嘈。
白圭三复古亦少，缁衣改为今可遭。
人言恺悌必富贵，恺悌富贵何由逃。
不愿归来一尊酒，但愿努力登三鳌。
我欲执鞭追壶中之日月，荐海上之蟠桃。

外省风雷亦壮哉，曾将科目放颜回。
因寻俊秀传衣钵，笑指凌云得得来。

徽学诸孙亦俊游，舌端造化挽洪流。
慨然投笔从裘马，要学班超万里侯。

喜陪盛集桂丛间，拟赋新诗未敢先。
忽拜清篇真寡和，难将拙语更争妍。
枝头烂漫黄金粟，席上风流紫府仙。
凡骨岂容攀俊轨，也沾賸馥醉花前。

好事不出门，恶事行千里。
好恶不到处，总不在这里。
不是俊流，徒劳侧耳。

未晬俄孤子，垂髫便俊声。
深知表独立，敢谓竟无成。
嗜好惟经史，情亲到友生。
回看真梦幻，未必泯神明。

晴雨烟云态，高深会见闻。
乱山依越定，一水向吴分。
元白诸侯表，杨王俊士群。
春风到红绿，花草总能文。

平生英俊邢刍父，酷爱闽中一卷诗。
落笔文章有如此，因何不到秣陵嬉。

自是群公气未平，黠羌何虑不休兵。
欲成江左收贤俊，叹息无人致二生。

众流成海，众毛成球。
一棚俊鹘，儒雅风流。
石田无一事，坐地看杨州。

佛法二字，不怕烂却。
俊快衲僧，隔墙见角。
临济德山，蹉过一著。

溪东溪西水牯，四海五湖皇化。
俱胝指头禅，一生受用不尽，赵州无拣择，五年分疏不下。
南山忍俊不禁，今日轻酬重价。

君赴莲池戍，离愁正值秋。
持觞送南浦，鸣橹下东瓯。
才俊推乌幕，风流访谢楼。
欲穷奇绝处，须上雁山头。

亭围花木阁临池，移席行杯处处宜。
藻里漾春鱼放子，竹间寻路鹤将儿。
登山少俊夸先到，扶杖衰残愧独迟。
所恨隔关归去急，不容结果着残棋。

山肴野蔌且随宜，约定同来最怕迟。
朋友每思相聚乐，尘埃难得有闲时。
春回画笔丹青轴，雹落文楸黑白棋。
醉客坐间夸俊逸，掀髯连写数篇诗。

石友抱奇璞，朅来掾吾邦。
昂然凌霄姿，莒鼎独力扛。
入幕有此士，诸人亮难双。
决事风赴谷，哦诗雨翻江。
青衫裹妍骨，黑发今眉庞。
世无九方皋，谁识骊与駹。
一朝解绶去，船鼓催逢逢。
阖府少颜色，我心若为降。
倦游方闭门，寄傲但一窗。
惜别不得饯，况能缀羊腔。
明廷急才俊，召驿南逾泷。
森森邓林枝，剪拔穷株桩。
岂其饭牛戚，未作展骥庞。
早晚对北阙，叶钟发鲸撞。

鳌山万仞峙璇霄，上有高真道寂寥。
拔足壮能轩物表，洗心清不浑尘嚣。
洞天别有风光异，人世那知宇宙遥。
云覆醮坛闲悄悄，烟凝仙室静萧萧。
步虚韵稳听晨礼，环珮声迟识晚朝。
饭啖青精颜色好，词歌白鹤利名消。
囊空阿堵缘辞宠，匣蓄干将为斩妖。
折角巾多裁氎布，隠居衣尽屏鲛绡。
神游汗漫趋蓬岛，禹步回旋指斗杓。
九转丹砂盈日月，三千功行继松乔。
密渠细石通泉窦，斜插疏篱护药苗。
瓮里香醪斟琥珀，壁间修扇阁芭蕉。
蟠桃欲熟人争窃，野菜初生手自挑。
花卉得时舒锦绣，瓶汤娱客奏笙箫。
长松夭矫龙千尺，嫩竹琳琅玉万条。
凤翅乱峰森洞口，羊肠微径绕山腰。
床眠瘿木肱常曲，兀坐文藤足屡翘。
衮衮骞河倾俊辩，温温和璞琢孤标。
我惭未跃三春浪，君去行看八月潮。
好把阴功拯存没，西归宜早买吴舠。

吾乡伯坚真丈夫，气刚色强言词疏。
胸中一物不使有，日储月敛唯诗书。
布裘落魄韦带缓，权门不肯低眉趋。
朋游累百谁尔汝，人皆不与争揶揄。
掩关啜菽苦意气，粪壤玉璧泥沙珠。
宣慈中山我孤处，昨日走介贻我书。
书云诏下吁俊乂，父兄命颕之京都。
古人求养志择禄，今而岂得逃驰驱。
肩书手剑出门去，哜咨肯复儿女如。
我闻此语涕交下，人皆欲养繄我无。
羡子之为与道合，劝子亟往无踟蹰。
明年得志拜堂上，岂非人子荣亲欤。

阆州之景天下奇，尝见老杜城南诗。
嘉陵江湍清且洁，锦屏山叠雄复巇。
醉翁生钟大峩秀，收拾气象为文词。
自从屏星副郡治，讼平事简奚设施。
幽潜穹大极所有，搜罗咏赋一不遗。
州僚俊集嘉酬和，海涛汹涌洪波随。
顾余不鄙可语者，联编累轴缄以贻。
寸珠盈掬破冥晦，尺璧入手无瑕疵。
穷搜囊箧暴侈富，开窥秘啬心惊嬉。
竟微一毫报佳况，临纸复辍惭久之。

少列吾姑子，怀能负俊良。
歌诗追李杜，笔札出钟王。
道指三千远，年逾六十亡。
嗟哉长已矣，冠剑失威光。

世绪传英德，时才播令名。
锦裀终袭庆，桂籍旧升荣。
仕路登优绩，朝闺服俊声。
风猷著台阁，操尚冠簪缨。
坟衍方谋学，冰霜未底清。
分忧膺阃寄，颁教洽舆情。
会府资谋计，中闱念笃诚。
汉庭当继好，戎帐去修盟。
通币旋君节，飞刍拥使旌。
舟车勤转漕，仓廪庆丰盈。
廉士祈甄用，贪官愧窜惊。
凤书来辇毂，熊轼镇荆衡。
压境无喧讼，连畴近力耕。
腾谣闻五袴，行乐护千兵。
道路纤尘绝，人家协气生。
涣恩飞睿诏，华序拜名卿。
更直群书府，于宣百粤城。
祖筵徒恋恋，仙舸重行行。
预想歌来暮，前期报政成。
上心方简注，元鼎伫和羹。

东南杭与越，形势夹长川。
地占一方秀，天生万象全。
两城俱卓尔，列郡岂加焉。
异世称无间，同时较有偏。
厥民如贵简，彼国实居先。
大海收淮渎，群山冠幅员。
古人踪欲见，游客目先穿。
况自醇风俗，从来省朴鞭。
有年人既庶，乐教志弥坚。
每得前朝事，尝由众口传。
土疆归阙下，州宇辟湖边。
未苦秦来幸，先经霸擅权。
有贤思避世，择地效高眠。
盘屈稽山势，嵯峨玉笥巅。
茂林侵碧汉，修竹挂青烟。
东浙潮声近，西陵草色鲜。
四明登陆显，五泄夹溪沿。
渔浦从舟楫，仙居远市廛。
山青难入画，花灼正如燃。
石伞阴遮径，松潭韵写弦。
千峰云叆叇，双涧水潺湲。
灵迹曾游处，清风可坐延。
龟浮山出浪，龙去井迷年。
泉涌寻源出，萝繁附木缠。
屏危开石上，星摘射岩前。
仙髻传今古，峰形露丑妍。
法华初赐号，释子已超禅。
一感因人异，群言可理诠。
遍随高下赏，潜解利名牵。
民室常盈目，城闉异及肩。
通幽云底路，朝接洞中天。
必有千年隐，都忘万事煎。
严园烟水乱，樊榭柳花颠。
圣阁迎仙母，湖楼望彩船。
越台凌缥缈，溪女鬭婵娟。
野景诚无限，游人岂独专。
清虚宫刹古，恍惚岁时迁。
宝相灵犹验，云门瑞复还。
尘埃笼古壁，章句列前贤。
醮礼因勤甚，龙宫尚俨然。
鱼池乖本意，僧罟触轻涟。
凿石成金像，营庵对玉莲。
瑰奇天桂室，潇洒宝林篇。
历历森豪俊，昭昭著简编。
兰亭真翰笔，桃谷旧神仙。
想像人堪慕，凄凉物足怜。
公卿夸道路，父子遁林泉。
废宅仙宫立，还乡世事捐。
嗟时徒役役，味道益乾乾。
种墓藏山穴，耸祠阚水壖。
方干栖逸地，祖贯起英躔。
相隐今遗迹，侯封昔见旜。
锦衣渐我得，车帐为民褰。
臣力难堪矣，君仁未舍旃。
挺身徒尽瘁，报德乏微涓。
所向知师古，干时愧学圆。
玑衡中切冒，条教外颁宣。
每慕黄居颍，曾卑隗相燕。
有为怀黾勉，无术可收甄。
得请乡邦便，躬祠祖垅虔。
耕桑初劝谕，饥疫偶成连。
赈发无深惠，疲劳获少痊。
阖封方富稔，载路息迍邅。
近幸同年代，前符昔日缘。
一麾来镇抚，千骑为盘旋。
弊政因民革，烦文到日蠲。
恩随和气浃，令比置邮遄。
美誉皆腾实，清香已胜膻。
善良陶静化，奸猾洗前愆。
吏畏输心鉴，民深入善渊。
课书人第一，轺召里逾千。
身起侯藩政，班趋秘殿联。
谋猷光帝座，议论溢经筵。
道合风云会，功高玉石镌。
正宜裨日月，未可问园田。
士论逾时望，人心曷月湔。
声名加显显，歌颂转翾翾。
预喜明贤遇，须知直道便。
中宸深有眷，外补实难铨。
行为山阴老，聊收一大钱。

郡国秋闱吁俊辰，行修经治以名闻。
芳筵缥缈开三岛，大乐喧哗彻五云。
高桂折香期月窟，祥星垂彩应天文。
集英唱第麻衣脱，得志无忘贤使君。

求贤在昔常推毂，访道当年亦顾庐。
圣旦光华今吁俊，长卿无苦叹贫居。

棘闱曾辟大江东，唤起秦淮两蛰龙。
况是此邦饶俊彦，何愁盛事不重重。

平生为人谋，必以正学进。
必以直道行，闻者或相靳。
子以正教我，而子坐排摈。
跕鸢伴羁酸，再见渠阳闰。
吾心固晓然，其柰无以训。
绍定二年夏，临轩策群俊。
似闻甲乙选，参错吐忠荩。
其间亲与友，斯得及叔运。
俱负康时略，耻为谐俗韵。
后先来过我，双璧堕清峻。
从容扣所言，何以承大问。
听之不尽篇，胠口复缩颈。
予方以是黜，子乃以是奋。
靳者姑勿道，而予益自信。
人能位天地，人可为尧舜。
气合如涂涂，道同如印印。
勿忧人不知，长恐己难尽。
春情撩客梦，归思不可忍。
各趋青油幕，新发苍梧轫。
正学予所知，申言以为賮。

十年谁遣不宁侯，麕奔鸟散十七州。
余州蹙蹙能几许，史君今作载酒游。
诸公饮俊已濡首，眼前百事不挂口。
震风凌雨揭却屋，左蟹右杯犹在手。
史君千骑行清秋，岂为杯酒馋涎流。
绸缪牖户既云晚，梦魂不到花绕楼。
乖逢聚散古来有，而我此时持此酒。
河梁𥩟立不知还，插颔青丝半成叟。

时事雕壮心，词华误双鬓。
昨梦忽儆予，觉来起孤愤。
五官予所司，此梦乃予训。
是心协蓍龟，是气通祲𪸩。
形骸且不察，理性抑难尽。
晓筇度云壑，疏林露鹰隼。
暮归踏江声，寒流烛蛟蜃。
惕思怀襄日，气势如项陈。
天根忽晨见，卷去不盈瞬。
犹然玩文采，吾果不知分。
饮俊习未忘，依前赋分韵。

并游英俊半归泉，何事夫君又弱焉。
廉退风标留万口，勤劳心事入尘编。
团团故步八千石，落落浮名四十年。
除却江东肤使在，一时旧话向谁传。

荆州三度别，此别犹酸冷。
蒹葭逐岸靡，烟雨隔林迥。
去棹行且留，离觞醉还醒。
缅怀荆州士，鹄立霜毛整。
爽信何由人，班班纷脱颖。
况是清俊流，魁然挈裘领。
相逢名教乐，殊忘旧机境。
草木臭味同，何庸绝畦町。
虎豹识避就，宁忍覆陷阱。
人情不尽远，颇谅心耿耿。
眼底绝荆榛，夙生独何幸。
时恨多旷违，赧容多面颈。
分袂复自兹，深渊惜断绠。
断绠无续期，分袂有时并。
但愿各自珍，时当动深省。
一篑会成山，九仞犹弃井。
要令百炼金，清莹无留矿。
大哉乾坤内，吾道相与命。

人统开璿历，台符焕紫躔。
数如环复始，天与寿无边。
麟阁精神异，龙舆宠数专。
先朝称旧弼，潞国最长年。
辽币犹增遣，河流未肯旋。
争如今日盛，独致太平全。
青社归传檄，阴山息控弦。
堤成江势却，疆辟稻畦连。
燮理功何钜，勤劳意自便。
寒分编户粟，雪赐羽林钱。
吉日登符宝，中天敞栋梴。
九重申骏命，一德共蝉联。
吾道今隆矣，人文益粲然。
来归褒衍圣，访后续伊川。
美绩随时现，神谋应物圆。
基扶周鼎晏，色补舜衣妍。
独立观昭旷，中持斡化权。
通融文共武，销压党兼偏。
位乃昭文右，功惟尚父先。
福流寰海遍，谦守此心坚。
卦象黄裳繇，诗家绿竹篇。
流传皆琬琰，赓颂几歌弦。
峻极千龄际，中和二日前。
沙堤春骀荡，凤沼晓澄鲜。
绮席纷才俊，瑶台映列仙。
一经韦继汉，百两姞归燕。
贱子叨卑钥，清晨染贺笺。
所惭恩似海，安得笔如椽。
举目看霖润，褆身拟化甄。
愿同松与石，洁操在平泉。

所性常存存，危者惟人心。
子才秀吾宗，一歕凡马喑。
俊快恐易蹶，谨勿轻千金。
贤关集多士，辔策方骎骎。
功名亦漫尔，培护在资深。
我尝评京华，真是秽浊林。
绳约稍自宽，一纵不可寻。
蚤夜念倚门，翼翼如有临。
亟归慰慈抱，毋浪花边吟。

秋云黄，日月忙，登选才俊收词章。
操觚搦翰换钟鼎，往往冰炭交中肠。
柯山多士称海内，勇气洗尽古战场。
笑挥笔阵示整暇，洒洒胸中书传香。
此邦昔日龙头客，前后相辉九霄翮。
山川孕秀不乏人，想已津津动颜色。
题舆左岳得儒英，行整速步趋天庭。
金薤琳琅耀光彩，不学砌下寒蛩鸣。
盖世功名人共许，赤手欲搏南山虎。
𫏐来秋院镇文场，坐使千袍同鼓舞。
我昔贫困如匡衡，邻灯夜照心峥嵘。
区区薄宦亦谩尔，役役尘埃愧此生。
浅学幽深虽未烛，到耳独能辨丝竹。
从今着意听文鸣，会使嘤嘤出幽谷。

野人漫学事王侯，宦牒相从得俊游。
着眼丹铅常午夜，转头萸菊已深秋。
几多陈迹成今古，莫对清尊话去留。
自幸趋隅陪玉麈，如今何止识荆州。

式赐十一种，分驰数百程。
虎符多俊杰，貂帽比恩荣。
老矣何能役，居然忝此名。
圣情天样阔，美报誓余生。

我生淳熙间，今复见淳祐。
粤从发覆额，及此已衰耇。
恭惟孝皇圣，是时方在宥。
两宫俱万年，薄海同一候。
四时无札疠，仍岁称大有。
布政具方策，诒谋谨封守。
中更继代三，更阅改年九。
帝心思止当，休命侈诞受。
夫何迩年来，谴告颇辐凑。
灾流雨雹行，星以妖彗奏。
乌旸烁天地，蝗害遍田亩。
饥氓腹□□，遗穗莽如帚。
莫量天降疵，但见证书咎。
嗟予斗升□，滥此符竹剖。
眼看人阱崖，心愧吴父母。
忽传一札下，取法四宗旧。
既叶天人助，复期风俗厚。
熙陵道化盛，仁祖历年久。
华旦盛太平，中天开永阜。
愿言缉熙袭，还见泰和又。
三春霈雷雨，一洗遍宇宙。
桁杨空滞冤，缗庾释逋负。
无文祀咸秩，有颣网皆漏。
果闻精祲合，悔祸屈伸肘。
先清塞壖尘，猩鼯尽惊走。
次反沙碛庐，鸿雁悉驯揉。
三白在腊前，一雨见春后。
星躔顺宣夜，潢池息白昼。
人心本易孚，天道常善救。
是知天爱君，岂不公所覆。
刍荛志报上，一言发白兽。
愿惟实德心，对此岁事首。
帝临心肯贰，俊吁贤必右。
体兹生物心，持此经济手。
仁民始及物，育稼须去莠。
一念端弗忘，九关真可扣。
补裳傥因线，纳约当自牖。
不量疏远姿，尚可感通否。
葵倾久未降，芹献幸匪陋。
輶轩应转闻，聊当小人缶。

以公姓之麟定，执登坛之牛耳。
即信厚以为俊奇，盖一家之自为体。
以道对时，居夷何愧。
此鉴堂之所以处己，而予察之于此。

永祐当临御，重熙极泰亨。
物穷隍土复，地大蘗牙萌。
蕞尔瀛懦国，违吾海上盟。
烽烟昏九土，氛雾塞三精。
于赫中兴主，初专九伯征。
赤符观炳炳，嘉兆得庚庚。
四七膺休运，三千协一诚。
乾坤恢辟阖，日月洗明清。
天授睢坛䇲，风兴渭水英。
维时臣大父，摇迹圣廛氓。
宝匣鸣长剑，雄冠彯曼缨。
衣裘供羿射，灯火近韩檠。
圣世方求骏，明神岂舍骍。
始从鱼钥守，小{木片}羽林兵。
尝敌无车乘，麾军不鼓钲。
熏门摧彦政，汜水从闾勍。
驲召班龙节，犀军下雀桁。
王师俱蓄缩，游骑愈纵横。
马渡朝迎敌，锺山夜驻营。
狂澜身砥柱，大厦手支撑。
敌焰犹繁炽，吴都忽震惊。
东巡传警跸，右袒半公卿。
愤起宜兴旅，追收建业城。
大江谁饮马，五岳更刑牲。
一荡西江李，重歼固石彭。
利兵驱虎豹，杰观筑鲵鲸。
玉帐旋平广，铜符遂帅荆。
皇灵期濯濯，王事分傍傍。
沙漠惊风鹤，山林息聚虻。
神州宜亟复，六郡乃先争。
桀犬徒冯垒，苗民敢抗衡。
锐师掀狡窟，高堞覆坚棚。
鼎道兵方进，湖湘寇辄平。
几年凶祸结，八日骏功成。
叛将因资用，降人岂畏坑。
开疆下商虢，结约到磁洺。
谋帅难张俊，还兵虑郦琼。
但虞遗后患，初匪厌纷更。
沔鄂重归镇，齐刘尚据京。
且羞离楚馔，未用渡河罂。
细柳千屯灶，柔桑万瓦甍。
流民俱授亩，战士亦从耕。
夫浍萦如带，原田画若枰。
连云登美稼，淅玉饭香秔。
刍挽从今省，兵储亦顿赢。
吏贪无鼠硕，民佚异鲂頳。
姑定鸿沟约，交驰绝域伻。
邻欢新玉帛，宴衎乐簧笙。
未几边摇草，恶知野食苹。
礼容方济济，革乘忽𫐌𫐌。
睿断昭雄赳，天威震隠谹。
六师纷雾集，万灶盛雷轰。
戎驾爰方启，神锋莫敢撄。
童髫欣再见，父老喜前迎。
义气通诸夏，讴声沸八纮。
官兵飏隼鸷，废垒泣鼯猩。
跬步归京阙，朝衣诣寝楹。
晋军传鹤唳，楚幕听乌鸣。
机会乘今日，雌雄决此行。
幸成十载绩，归捧万年觥。
何事东来诏，遄追北指旌。
抚膺皆壮士，牵袂有啼婴。
嶪岌登枢极，雍容俨珮珩。
身虽处廊庙，志则在幽并。
岂意中原略，深违时相情。
和亲徒效敬，投几不闻䓨。
正尔先鞭著，居然谤箧盈。
凶威摇吏牍，风旨动台抨。
枭虺饥吞噬，鹰獒乐使令。
众髽常忌冠，同浴不讥裎。
远虑为徼福，先驱谓缓程。
一言鸣仗马，千丈下乔鶑。
盍考谢赦表，兼觌赐札评。
许身无少愧，忧国甚于酲。
彼潜宜投虎，能言不离鹦。
鸟翾身蚤箙，兔健足先烹。
有客悲周道，何人恤鲁祊。
同时惟切齿，来者但惩羹。
长夜何时旦，沉阴几日晴。
是非从久定，祸否待终倾。
先帝资神武，深仇怆父兄。
每怀得颇牧，胡忍弃韩黥。
哲监何尝惑，孤忠果渐明。
岳阳还旧号，岭表返诸惸。
故垒营新祀，畿封辟赐茔。
用心传舜子，述事广文声。
甘雨兴余槁，青天豁久盲。
先臣死不朽，圣德浩难名。
陛下今汤禹，王臣昔散闳。
令图天广大，盛烈日铿鍧。
心术参尧运，规模绍汉宏。
遗形高阁绘，良股盛朝赓。
故将欣非远，微臣矧敢轻。
传讹稽史谬，败俗订言詝。
日系无虚笔，云章有满籯。
竹书皆历历，玉训尚铿铿。
愿辍清朝暇，叨承乙夜呈。
作诗哀寺孟，览奏念缇萦。
恩锡茅封宠，光昭衮字荣。
誓怀如皦日，忠报毕余生。

国家全盛时，幅员万里长。
委币到空谷，靡才不周行。
岂其贵自珍，而病匿弗彰。
南渡今百年，蜀远天一方。
彝典仅岁贡，几人与庭扬。
况复多沮挠，谁不甘摧藏。
戎轩起耆哲，礼罗极精详。
颖脱者家父，玉质而金相。
邂逅志念同，恻怛根本伤。
拔尤首推毂，有诏催严装。
吾党一吐气，汇征类破荒。
慨昔升璧水，沥血吁紫皇。
百壬眩缩颈，斯文弥耿光。
伦魁合骞飞，吏选何回翔。
孰知五色丝，未尽一皂囊。
杀气昏宇宙，洚流渺津梁。
何以却外侮，盍先正皇纲。
翕合贤德聚，更须股肱良。
寿脉庶可续，客邪不难防。
癙思耿宵寤，倾耳鸣朝阳。
名节勉自立，官职那得忙。
大难我同榜，诸老竞剡章。
渠岂州县材，籍甚英俊场。
相期上连璧，少待同飞航。
我自分敛退，为君喜激昂。
流目大江满，执手薰风凉。
岂无佩缤纷，奋起相颉颃。
世味竟落寞，暇日聊相羊。
友谊古所重，心知远难忘。
岁晚有良约，岷山瑶草芳。

临邛自昔多仙才，鹤鸣神丹夜昭回。
唐鸿都客尤奇俊，飞神碧落超蓬莱。
宋采石战强敌摧，少微褒封自公台。
玄风寥寥閟寒灰，那知轩髯张，心印今复传云来。
儒释老氏鼎立如三才，凡囿形数由剸裁。
授非其人委烟埃，如碧云张亦异哉。
几年愿见心渴梅，吾徒笑我老尚孩。
三生髣髴同侍劫刃台，羊肠百折何独行虺隤。
赤城醮盟三月斋，青云有梯攀崔嵬，星冠禹步旋斗魁。
天门荡荡金碧堆，章函历上九虎开。
津梁爽灵帝所哀，瞬息命令传风雷。
帝宸留侍非不佳，眷此浊海多劫灾。
力扶道法授沉埋，三千功行之积仙可阶。
世人汩没井底蛙，各主其教相抵排。
吾师思以一理该，与我心契无复猜。
何当岁晚弃置尘累，栖岩一龛烟云相与侪。
芝术可庖露可杯，商略道蕴生死裁。
左携羡门安期右洪崖，超尘沙劫驭气凌九垓。

金华仙人紫绮裘，朝戏三山暮十洲。
偶经剑浦弭节留，浪花喷雪跃两虬。
海若禠气冯夷愁，精英为公一日收。
义理之窟探鲁邹，词章之工迫韩欧。
荣途砥平不停辀，盛名何自彻冕旒。
粉省赐香馥衣裯，万里持节宽顾忧。
更烦幕府开碧油，文书堆案如陵丘。
焦心靡惮勤咨诹，宾朋遝进奚所求。
否臧吾岂无阳秋，吏奸胆破民病瘳。
肯綮可见才刃优，孰知学富用力周，取之不穷茧丝抽。
宝书移监交置邮，斗水那能局吞舟。
事机鼎来宁易投，紫清侧席渴告犹。
东风破冷初和柔，皇览揆度当孟陬。
矞云我亦分余庥，无阶称寿{奭斗}玉瓯。
眼明西南百尺楼，绣天锦地十六州。
雅拜何以祈宠休，早征环召飞鹄头。
颍川归趣鼎铉调，伟业定自追前修。
承家有子文炳彪，灯灯之传天与谋。
殿前峩冠进鸿畴，杏园亦复联俊游。
斯文寿脉江汉流，何羡韦平世通侯。

濯锦波光绕百遭，夜寒秉烛更须高。
恨无丽藻供摛翰，聊复重裘索俊羔。
长笑董仙痴守杏，可怜曼倩坐偷桃。
若教入侍红云殿，应悔从前俗虑饕。

儒习平生祇自酸，可能学古到商盘。
风尘世路知难拗，潢潦词源恐易干。
已愧登瀛联俊彦，那堪上水费嘲弹。
饕荣愧乏经时策，安得军中有范韩。

新诗俊敌鲍参军，结字欧虞瞠后尘。
我亦平生违俗嗜，与君交似醉阳春。

交情郁穆两监州，采藻依莲总俊游。
冰洁霜明相并照，渭清泾浊岂同流。
虢堂拟把新题和，锦里还思故事修。
荷荡花溪总幽绝，賸须栽竹柰霜秋。

我居南麓下，颇利君子遁。
如何溽暑初，涉此复岭峻。
瘦藤代笋舆，路熟不待问。
拂石小盘跚，心爱木阴润。
清风解人意，陆续松杉韵。
掬泉咽茗芽，窃赏此味俊。
我坐亦良久，我仆行何钝。
平生性麋鹿，合有幽闲分。
举足履世途，退尺进仅寸。
曾此小迟速，而足置喜愠。
继今出处同，冥心法天运。
斯游悟穷通，持与达者论。

谁作艳歌曲，律清语不尘。
杂之古乐府，意态甚迫真。
谓余欠妩媚，宜为众女嗔。
方怜长门闭，渐喜汤沐新。
此曲岂不俊，所儗非吾伦。
生为奇男子，先辨许国身。
有手要折槛，不炙许史门。
有头要叩墀，不拜五侯尘。
昵昵儿女语，煦煦妇人仁。
夕泣缘失宠，朝欣为承恩。
此非奴事张，定是妾效秦。
是为赤有臭，何止黄不纯。
因君词婉美，感我意酸辛。
正恐漆园女，嗤点我辈人。

吾郡称多士，君家总俊游。
仲方在闲散，伯又袭编修。
道与时升降，宾随主去留。
邮亭还祖饯，别意爽于秋。

庄敏与文献，诸孙总俊髦。
此郎如玉树，初筮即珠曹。
官小人能大，心清名自高。
公余须力学，流俗易滔滔。

痴儿才五岁，器局稍精明。
弄笔夸郎罢，窥鸾效女兄。
顾瞻眸子俊，酬答舌头轻。
但愿身长健，看渠骨骼成。

太学修名立，甘泉晚节香。
岿然周大老，好在鲁灵光。
馀庆沧浪水，清规寿俊坊。
典刑今可挹，通德合名乡。

吾爱清源陈顺夫，妙龄足迹半江湖。
三湘舟里诗成束，百尺楼前酒满壶。
科目岂淹真俊杰，世间谁数饱侏儒。
长安贵宦门如市，还有樽前此客无。

闽州长者旧家声，德厚流光产俊英。
火玉精神充户牖，国兰誉谞播炉亭。
临轩初试董晁策，抗对专寻濂洛盟。
胪句一传喑万马，祥云五色捧魁星。

投闲久矣息心兵，台上饥乌又一声。
湖海正须招隠士，朝廷终不赦狂生。
剖开胸腹犹余赤，削尽头衔越样清。
坐看吾宗后来俊，西风再举上鹏程。

頖宫轮奂一鲜明，多谢贤侯主夏盟。
鸡白碑成惭浅识，鹅黄酒满认深情。
回头二十三年梦，接武千英万俊名。
来事可为待卿等，狂生老去合归耕。

薛侯俊健如生猱，不识中原生土豪。
蛇矛丈八常在手，骆马蕃鞍云锦袍。
往属嫖姚探虎穴，狐鸣萧萧风立发。
短鞯淋血斩将归，夜斲坚冰濡马渴。
中都久住武城坊，屋头养骆如养羊。
枯萁不饱篱壁尽，狭巷怒蹄盆盎伤。
只今栖栖守环堵，五月樵风吹宿莽。
千金夜出酬市儿，客帐昼眠听戏鼓。
边人视死亦寻常，笑里辞家登战场。
铨劳定次屈壮士，两眼荧荧收泪光。
齿坚食肉何曾老，骑马身轻飞一鸟。
焉知不将万人行，横槊秋风贺兰道。

春风吹花次第芳，桃红李白蔷薇黄。
榆钱柳絮飞欲狂，酴醾引蔓草木香。
老人燕坐窥虞唐，目览千载游八荒。
群儿奔趋如群羊，走过东阡复西厢。
归来汗喘无可将，何如明窗治墨庄。
读诵经史声琅琅，音节闲美非笙簧。
有如农夫勤理秧，秋来乃有千斯仓。
先生既至心不忙，背念衮衮倾三湘。
一语蹇吃涕泗滂，老大空腹徒悲伤。
圣明天子坐未央，收拾俊杰罗文章。
褎然举首充贤良，仲舒轼辙俱轩昂。
吾家有子雏凤凰，声价一日驰帝乡。
随群逐队恣颉颃，终抱粪壤如蜣螂。

老不死，心未灰。
触著恶发，青天怒雷。
引得虎头燕颔，竞起丛林祸胎。
点着便领，何其俊哉。

洛阳牡丹隔万里，棘荒姚魏扶不起。
马堘近在杭州陌，野人只向诗中识。
匀朱傅粉初窥墙，海棠为屋辛夷房。
千林春色已呈露，一株国艳犹閟藏。
多情荀令香透袖，俊游恐落都人后。
摇鞭深入红云乡，解衣旋贳黄縢酒。
淮南芍药初过兵，人生何必塞上行。
坠裀委壤各有命，肯学冻士鸣不平。
移家欲傍园翁住，手开芜地通蘋渚。
寻芳栩栩趁蝶飞，逐臭纷纷怜蚋聚。
君不见玄都吟笔妙燕许，诗人却遣世人怒。
君若拏舟独往时，我亦荷锄相随去。

蚤日称雄翰墨林，暮年里巷且浮沉。
诸公自负遗贤愧，此士元无谤国心。
子佩子衿输少俊，某丘某水拣幽深。
明时莫作逃尧计，忽有弓旌底处寻。

樱笋登盘节物新，一筇踏遍九州春。
似曾山阴访修竹，不记水边观丽人。
豪饮自怜非少日，俊游亦恐是前身。
暮归尚有清狂态，乱插山花满角巾。

当馈而今渴将材，岂无枭俊尚沉埋。
不曾荐得云中守，也道身从省户来。

自昔番禺统府雄，君恩暂许领元戎。
不羞短发垂肩白，且爱前旌照眼红。
笔久不灵妨草檄，臂新无力怯开弓。
即今超距多枭俊，安用辎车载此翁。

少日父兄夸俊声，后来场屋擅文名。
锦囊久矣憎长吉，玉枕几于杀阿平。
怪底鸥群及鱼队，化为虎落与蛇坑。
可怜彩翠矜毛羽，顾影无言只自惊。

俊物终当腾踏去，钝桹犹欲溯洄从。
邻家东岂无□子，小屋西堪住士龙。
掷笔不求佳传作，署门怕与恶宾逢。
山歌亦自谐音节，莫管人嘲似哑钟。

榾柮通红未辟寒，病身无异著囚山。
俊游与众聊同乐，欢事于侬了不关。
一霎莲华开陆地，十分桂影洗瀛寰。
朝家若访玄真子，知在清溪第几湾。

飘零踪迹尚堪悲，唯向三贤最受知。
少俊有名输贾谊，宦游多难比张仪。
诗中老格何人爱，酒后佯狂识者嗤。
北省郎官应见诮，明时犹尚进身迟。

春宵已阑更点急，烟柳蒙蒙露花湿。
画堂深邃楼阁寒，碧纱窗中月华入。
早鶑百啭催朝阳，簧言绮语何铿锵。
云飞雨敬梦初破，闻时满枕梨花香。
声宛转，十三弦高指拨软。
宫喉征舌多改变，圆于珠，细于线。
韵玲珑，湘妃调瑟烟霭中。
珠缨宝玦遽相触，江风细响修篁丛。
或纤柔兮同彩缕，绣得轻烟纤微雨。
或轻丽兮如彩毫，画成晓景描春朝。
间关历落意不尽，花中似索鸾皇饶。
逡巡曙色浮林际，菊花毛衣金作袂。
一片苏张俊辩心，长与春皇巧游说。

宠深仙署降新牌，御笔亲题重俊才。
四字千龄悬日月，两篇三体琢琼环。
登科郄桂皆同树，入室丘门尽仰回。
寓直静封芝检去，密宣荣对玉泉来。
职清望峻人稀见，地贵扃严画罕开。
多幸谬持黄阁柄，烟霄时得遂游陪。

为郡同卧理，民情识我情。
三秋得公事，一月遶山行。
砥柱全抛险，黄河日接平。
周遭到垣曲，尊大近神京。
借助林盐润，增饶国计成。
虞州访遗迹，吴坂念长鸣。
董泽蒲侵绿，巫咸水傍清。
人怀绛县老，地叹夏台倾。
下马听泉发，登原待月生。
盘桓读碑版，扶持立刀兵。
晚霭闻钟断，微阳喜雨晴。
峭空崖背落，斗截岭西横。
仙恐临王屋，高疑见析城。
去车知轨辙，连亩有农耕。
彩错翻朝旆，铮𫓩击夜钲。
凿开青石壁，填贮白云坑。
旧幕怜才俊，嘉言许道亨。
何当议险阻，始信说分明。
不倦共廉使，常存济物诚。
计时聊就笔，千古愧题名。

月华潇洒始徘徊，时起平津雅宴开。
照座玉山皆俊彩，惊人绮句尽仙才。
秋风未泛鸱夷檝，浮世皆登郢隗台。
的被邻翁深鄙诮，尚迷繁盛不归来。

从来迂僻寡朋俦，今日优恩岂自酬。
抱病也容居粉署，好吟仍使在蓬丘。
利名场里心尤拙，少俊丛中鬓独秋。
早晚东山拂衣去，愿携鸠杖从公游。

太岁在辛卯，九月万木落。
是时太阴亏，占云臣道剥。
王生出紫微，谴逐走商洛。
扶亲又抱子，迤逦过京索。
弊车载书史，病马悬囊橐。
西都不敢住，空负香山约。
阌乡正南路，秦岭峭如削。
肩舆碍巨石，十步三四却。
妻孥亦徒步，碛砾不容脚。
山店盖木皮，烟火浑熏灼。
夜深闻贙虎，全家屡惊戄。
山泉何萦回，切冽无桥彴。
卸鞍引羸蹄，解袜事芒𪨗。
晨澜发可鉴，朝涉胫如斮。
商山六百里，天设皆岩崿。
上洛在其中，狴牢曾未若。
逐臣自可死，何必在远恶。
刺史不我顾，古寺聊淹泊。
卜居杂民甿，致养无精糳。
知道由自宽，有亲强为乐。
侧闻种先生，终南卧云壑。
长沮既躬耕，元礼仍开学。
王绩妇未娶，介洁翘孤鹤。
之推母偕隠，教诲修天爵。
诗情亦嗜酒，道气不服药。
田衣剪荷芰，野饭烹茝蒻。
雾豹泽文彩，冥鸿避矰缴。
肯从羔雁聘，唯恐簪裾缚。
如何宋右史，斥鷃议雕鹗。
玄𫄸与丹诏，恩礼诚非薄。
仍敕京兆府，敦谕辞恭恪。
先生恋板舆，纯孝心坚确。
散发走烟峦，拜章谢恩渥。
巨材犹在涧，大玉不出璞。
使者遂空回，软轮何寂寞。
贤母召征君，庭责词嗃嗃。
胡为事章句，漏名入街郭。
府县污我山，胥徒噪吾幄。
以兹近声利，安得成高邈。
誓将徙穷谷，庶可逃喧浊。
先生拜引过，为寿开樽杓。
陶陶又熙熙，何啻闻竽籥。
人传到迁客，面目敦惭怍。
器小识不远，当年事头角。
遭时得一第，游宦何龌龊。
逐膻甚蚍蜉，鬭耀同{虫习}{虫龠}。
宰邑乏弦歌，谏垣无謇谔。
便蕃朱紫绶，僭忝丝纶阁。
方号骙骙龙，已困狺狺{犭足}。
待罪始知非，咄哉昧先觉。
一聆高世行，罪发庸可擢。
忍耻赋三章，尘埃寄寥廓。
明年会恩宥，量移井蛙跃。
靡暇谒南山，征途望西岳。
黄河波汹涌，白迳苔班驳。
中条围解县，五老烟龊龊。
此焉为郡副，乌敢事陨获。
笼禽幸未死，尚且谋饮啄。
米呼村婢舂，樵雇山僮斫。
喂马捽寒芜，看书𦶟秋箨。
信口亦吟哦，放心无适莫。
君恩已绝望，人事终难度。
相府一张纸，唤起久屈蠖。
诚知有梁栋，未忍弃榱桷。
五城天上开，三殿云间卓。
重取故衣冠，笼裹山猱玃。
病翼得风云，坏墙劳赭垩。
谏官与史氏，旧职聊羁络。
举袖拂石螭，凝眸睨金雀。
冥心想前事，一梦何挥矐。
长恐先生闻，倚松成大噱。
关中朋友来，遗我神仙作。
繁华远客骑，铮𫓩美人错。
古澹啜铏羹，文雅铿木铎。
千言距百韵，旨趣何绰绰。
孰念气如虹，翻然轻抵鹊。
俊甚麻姑抓，快比屠门嚼。
浑金岂在镕，尺璧宁施琢。
愈风齐捧檄，忘味同闻乐。
致之向怀袖，日夕芬兰若。
褒我尘俗韵，铅刀化干镆。
同声必有应，过实还疑谑。
盛夸山中事，云屋张霞幕。
兰芽含露采，石髓和烟酌。
巢由泉涤耳，园绮芝盈握。
有时上绝顶，星斗近可摸。
下视尘世人，营营似螶{隙阝=虫}。
男儿既束发，出处岐路各。
苟非秉陶钧，即去持矛槊。
致主比唐虞，安边如卫霍。
不尔为逸人，深居返吾朴。
胡然自碌碌，名节日销铄。
行年过半世，功业欠圭勺。
无术铸五兵，使民兴钱镈。
无材统六师，逐寇开沙漠。
空言说王道，肆眼看人瘼。
多惭指佞草，虚效倾心藿。
一览大雅文，起予亦何博。
况兹山野性，谟画昧方略。
搔首谢朝簪，行将返耕凿。

钜贤如木铎，一振声盖代。
丈人文曲星，谴谪落下界。
辞源发昆仑，意尽若到海。
昔在神德朝，少秀负文彩。
擢第应制举，召试拂华盖。
醉挥拔萃判，一字不复改。
传写遍都下，纸贵无可买。
一命佐著作，芸阁垂缨珮。
歌诗数千首，人口炙与鲙。
志大轻俸钱，痛饮负酒债。
庸蜀既即叙，出命玉津宰。
题柱薄长卿，铭阁笑张载。
锦水清见发，峨嵋绿于黛。
物华曾不负，诗酒聊自待。
旨甘岂择禄，印绶久不解。
陶潜腰任折，莱子衣有彩。
蹉跎历四邑，尘土不可摆。
吾皇在藩邸，闻名四聪骇。
即位未浃旬，独许延英对。
相见恨已晚，欣然契嘉会。
谏官聊假道，紫微遽真拜。
制诰复西汉，碑板揭东岱。
金銮赴夜召，顾问及远大。
白麻几千纸，意出元白外。
荐贤恐不及，诱善曾无怠。
当朝自独步，晚节亦泛爱。
有别乐闻韶，无讥诗自郐。
贱子在广场，知见殊流辈。
进士数且千，驰鹜称俊迈。
人人握灵蛇，许我珠无颣。
超拔冠多士，权贵不得碍。
御前中科第，阁下备寮采。
讵惟师硕德，常许接佳话。
国朝大手笔，日夕期鼎鼐。
胸中泰山云，舒卷何霮{雨/对}。
言下傅岩雨，蓄缩未霶霈。
吾道遂难行，一旦同得罪。
典午信冗散，贰车更狼狈。
商于甚僻陋，鄜畤近山塞。
共月逾千里，便风无一介。
何当遂乘桴，侍坐浮渤澥。
大笑引淳风，樽前一长噫。
今兹当委顺，自昔无芥虿。
投诗助醉吟，入室生徒在。

吾生非不辰，吾志复不卑。
致君望尧舜，学业根孔姬。
自为志得行，功业如皋夔。
既登俊秀科，又在清切司。
谏纸无直言，纶诰多愧辞。
黾勉为何事，亲老与妻儿。
一旦命执法，嫉恶寄所施。
丹笔方肆直，皇情已见疑。
斥逐深山中，穷辱何羸羸。
于张及不得，安用此生为。

琅琊名父子，少孤起徒步。
贽谒桑魏公，藻鉴非易与。
抚顶久叹惜，王杨许为伍。
诸侯取为官，佐幕大名府。
主帅杜重威，功大心跋扈。
天骥被絷维，神龟罹网罟。
六师薄孤垒，三面开生路。
主人既释放，宾筵因诖误。
逼胁本非辜，贬谪寻不赴。
折腰纡墨绶，拓翼久未举。
梁竦耻州县，长卿有辞赋。
里行旌邑政，柱史登朝序。
抨弹志不乐，润色才有素。
锦窠应列宿，星垣吟药树。
丹青生帝典，金玉铿王度。
东观秉直笔，南宫司贡部。
时英萃门下，蔼蔼腾嘉誉。
鹏掀六月风，豹蔚七日雾。
多才同列忌，嫉恶奸人怒。
排斥屡专城，织罗仍典午。
名宦颇流离，衣食常贫窭。
文明起代邸，振拔非不遇。
紫微虽正拜，白发已迟暮。
史鱼直有遗，枨也刚不吐。
非才占清列，志欲投兕虎。
英俊在草莱，力能生翅羽。
毁誉两无私，华衮间萧斧。
掌选循故实，尹京耻钩距。
名位仅三事，疾瘵婴二竖。
告满拜贰卿，君恩慰沉痼。
终见哲人萎，萧萧空垅墓。
鲤庭有令嗣，凤阁登仙署。
两制列门生，九原应自许。
苍苍犹足信，吾道似有诉。
馀庆在子孙，明明深可据。

少壮事已远，旧交良可怀。
百年能几何，十载不得偕。
念昔居乡里，游处了无猜。
饮食不相舍，谈笑久所陪。
拜君以为兄，分蜜谁能开。
齿发俱未老，未至衰与颓。
我子在襁褓，君犹无婴孩。
君后独舍去，为吏天一涯。
我又厌奔走，远引不复来。
岁月杳难恃，区区老吾侪。
况从与君别，多事岁若排。
心力不能救，衰病侵骨骸。
二子皆已冠，如吾苦无才。
君亦已有嗣，骨目秀且佳。
人事知几变，会合终不谐。
昨者本不出，豪杰苦自咍。
郁郁自不乐，谁为子悲哀。
翻然感其说，东走陵巅崖。
不意君在此，得春笑与诙。
君颜蔚如故，大噱飞尘灰。
我老应可怪，白髭生两腮。
新句辱先赠，古诗许见推。
贤俊非独步，故旧每所乖。
作诗报嘉贶，亦聊以相催。

舟行道里日夜殊，佳士恨不久与俱。
峡山行尽见平楚，舍舡登岸身无虞。
念君治所自有处，不复放纵如吾徒。
忆昨相见巴子国，谒我江上颜何娱。
求文得卷读不已，有似骏马行且且。
自言好学老未厌，方册几许鲁作鱼。
古书今文遍天下，架上未有耿不愉。
示我近所集，漫如游通衢。
通衢众所入，癃残诡怪杂沓不辨可叹吁。
文人大约可数者，不过皆在众所誉。
此外何足爱，刓破无四隅。
况予固鲁钝，老苍处群雏。
入赵抱五弦，客齐不吹竽。
山林自窜久不出，回视众俊惊锟铻。
岂意误见取，骐骥参羸驽。
将观驰骋鬭雄健，无乃独不堪长途。
凄风腊月客荆楚，千里适魏劳奔趋。
将行纷乱苦无思，强说鄙意惭区区。

吏隠宜春郡，同僚得俊髦。
纯音等疏越，余刃剧豪曹。
器识青云远，歌词白雪高。
遂令迁客意，不复赋离骚。

泽宫选新俊，鼓箧者云从。
此士堪穿札，同人学避锋。
朝家方教胄，天子必临雍。
去去飞潜异，云山隔几重。

二刘三孔萧条久，直至君家擅俊声。
挥麈旧曾参宿老，吹箎蚤合和诸兄。
怪来度度观诗好，闻说人人有集行。
欲荐子虚无气力，津亭折柳若为情。

盛名岂敢侪三俊，痛饮犹堪入八仙。
屈指淳熙遗老少，到头元祐几人全。
松为明误夭千岁，薰与莸并臭十年。
立传臣僚宜自爱，追怀此语一凄然。

陌上传宣学士声，旋施席帽拂华缨。
催誊制草依时进，多点宫莲彻夜明。
五相一翁真薄命，三君八俊总虚名。
世间妙物无过酒，浇得胸中磊块平。

相维辟公，耆俊布列。
珩璜锵鸣，笾豆丰洁。

去年射策古杭州，来到梅关岁已秋。
德薄岂堪仪众俊，贫躯聊复客诸侯。
一窗灯火味清苦，四座风流酒拍浮。
弟子无非梁栋用，先生未必副先收。

寒儒家世派南州，天遣芹宫并俊游。
剑水章江千里月，天孙河鼓一番秋。
晒书旧事聊同郝，联句新声恐类侯。
隔岁槐黄频入梦，曾知山角已生不。

世界恁么热，今日何似昨日。
庭柯一叶落，前秋不觉后秋。
通方达士未举先知，不是俊流徒劳啖啄。

嗣圣中天日，遗氓忆汉时。
一王新盛礼，万国贺重熙。
官爵霑寰宇，光明冠本支。
穷冬辞老母，吉日赴京师。
祖席明斜照，寒江结暮澌。
停杯愁把袂，立马语临期。
草动春前色，梅繁雪后枝。
湖山饶逸兴，士友重游嬉。
菱唱工迷客，荷舟稳放维。
土风珍缟带，吴馔熟莼丝。
塔寺开金碧，楼台漾淼弥。
云连句践国，江动伍员祠。
阊阖春朝早，觚棱霁景迟。
柳迎仙仗软，花簇御楼欹。
苜蓿来宛马，樱桃荐寝帷。
周家千岁历，汉殿万年卮。
驻跸山川远，櫜弓岁月移。
天俄忧杞国，日再仰咸池。
弓剑群臣泪，园陵故国悲。
乾坤开帝统，雨露豁宸私。
蜂虿何为尔，豺狼欲问谁。
箭流元帅幕，城立叛营旗。
国体存矜恤，皇猷务远绥。
且从鹰一饱，自待虎双疲。
复说京西乱，愁连蜀道危。
仓皇分队伍，指点护藩篱。
狙诈终劳驭，游魂不足羁。
几年腥战血，今日痛疮痍。
宗社神灵在，邦家德泽遗。
会闻淝水捷，可复雁门踦。
草诏词头切，蒲轮礼意卑。
贤良多选拔，社稷在扶持。
举动新群目，经纶伫一夔。
长沙何遽往，郑卜竟堪疑。
莫以朝廷重，翻令盗窃窥。
稍惩鹰隼击，庶使凤凰仪。
薪胆方无倦，舆图正入披。
王孙思报国，天府待忠词。
世道多为忌，波流幸勿随。
从容陈古昔，感慨论边陲。
仕进虽云始，平生见在兹。
青毡今可复，彩服更相宜。
漂泊微躯老，蹉跎困翮垂。
黻材元自逸，正论竟焉裨。
误赏骚人作，深惭国士知。
叫阍时已晚，鸣剑志空驰。
郁郁驱流俗，悠悠叹乱离。
羊裘终隠去，渔钓复何之。
出处从今隔，飞腾不可追。
济时须俊杰，愿睹中兴期。

赖得人间念已灰，省身克己问参回。
事随缘法安排去，病向根源点检来。
布袜青鞋资懒散，笔床茶灶恣徘徊。
偷忙不住提撕着，猛可投机亦俊哉。

种花城里谈经席，三载何曾有束修。
别换头衔聊佐邑，重拈手板向邻州。
松厅莫笑无公事，蕖幕时能致俊流。
握手溪干留饮去，相思那肯靳书邮。

永邑从前盛俊英，谁家再世擅时名。
乃翁障水流归巽，此士笺天拔去丁。
标美于嵇如鹤在，文工似愈以虫鸣。
同时六士多翔翥，事业轩轩洗耳听。

已分黄冠老，犹为白发卿。
登朝耆寿俊，圣学缉光明。
盛德兼和介，高怀了死生。
柯山仙窟宅，笙鹤定相迎。

前有一樽酒，主人奉客客称寿。
君不见麟不能飞，凤不能走。
龟灵于人，龙死于鬭。
山有时兮崩，河有时兮决。
秦皇求仙竟不成，梁皇佞佛何曾彻。
我今为君拂青萍，履明月，奏云和，歌白雪。
洗涤尘埃九折肠，澡瀹风雷三寸舌。
上愿天子圣，下愿宰相贤。
字民之官不爱钱，四夷妥帖无狼烟。
有田负郭安里{厘/灬/土}，秋堂夏屋临平川。
左手黄卷右青编，糟糠功名一百年。
坐上日日延俊秀，子孙孙子相绵绵。

黄纸新除郡，欣君得晋陵。
几年淹俊轨，今日慰亲朋。
地近家殊便，民淳治易兴。
何时把麾去，莫废遣书縢。

月不破五，岁不满百。
窄处放教宽，宽处捻教窄。
如冲天之俊鹞，如当路之白额。
敢有近傍者么，骼。

北磵磵边才缓步，石溪溪畔又移身。
俊哉龙凤亲生子，何必南阳令斩新。

昨日与今日，同中却不同。
狞龙搅沧海，俊鹘摩青空。
宗眼明如日，机轮疾似风。
丹霞回首处，遍界觅无踪。

曩岁巍冠接俊髦，玄都又种几番桃。
山中供奉犹遭谤，泽畔灵均盍赋骚。
世事万端常倚仗，丈夫百挫见雄豪。
旁人妄指笼中翮，不识冥鸿天宇高。

时贤明鉴裁，鉴裁信奇欤。
识此希世宝，谓其曾区区。
未冠已溢声，贤书上宸庭。
不一而止足，竟压四海英。
直入九华招隠遁，化工尤物殊不吝。
文章光焰胜燃犀，远至牛渚{火属}无尽。
归来纪事满缣帛，却屑米盐繁密讯。
天公终不屈大器，称表直上几昼晋。
倚伏之机真叵测，庖丁全牛有余刃。
先生道大何所容，颜渊今用退为进。
一以涵养使莫折，一以淑我邦之俊。
然而鉴裁还合明，孔席未暖五鹗并。
此时庙谟正陶郁，驱屏尘翳须升平。
驱屏尘翳须升平，要当迅召文武卿。
时来时来乌可御，譬如南海云鹏程。
他年功业就，缣册传永久。
劣哉魏无知，仅此遮拙丑。
皇家褒举者，旷典华衮右。

汉家循吏传，表表是龚黄。
奏最承恩宠，高才躐庙堂。
身随名不朽，功与赏相当。
汗简时逾久，攀辕事莫详。
何如身际幸，合有颂揄扬。
维古萧州上，腾精斗度旁。
国初新画壤，饷目旧如冈。
昨岁干仍潦，频年俭且霜。
几成炊易子，那恃黍登场。
饥馑连千屋，焦劳自一王。
深仁推恻隠，遴选及慈祥。
捐廪虽蒙泽，安贫亦振纲。
肠空朝息怒，骨立暮生光。
尽反三农业，交腾五袴章。
诚通俄顷刻，雩应不寻常。
原表犹多获，人间亟小康。
何门无囷积，有土尽金穰。
薄试为霖手，聊施活国方。
一丰能造次，再稔更芬芳。
将见红囷粟，全登白粲樯。
饬儒殚富教，考课冠循良。
出入操修并，渊源学问长。
躬修香寝旨，驩奉彩衣觞。
坐啸庭多暇，行轩乐未央。
孝心常翼翼，和气两洋洋。
帝扆畴三俊，民庸格九阊。
爰班少府节，属护左江乡。
风力先轺驷，光华袭镂钖。
衔余资煮摘，陈腐足仓箱。
使指星迟御，仙山剑削铓。
清诗真度越，胜地不凄凉。
更上然犀渚，还寻怨鹤坊。
练江殊泚泚，蠡汇特汪汪。
赐履驰驹隙，飞环振鹭行。
唐虞优广厦，皋稷佐垂裳。
北汉栖裘罽，西昆贡栗肪。
谋图心既远，经济术方彰。
此去真期运，于思谩感藏。
遥知均燕雀，何况在门墙。
并合时难再，趋承德叵量。
永言追雅颂，博采逮康庄。
笔墨嗟孱弱，辞华乏激昂。
勤拳频寘念，展转屡回肠。
乐古联羲禊，遗恩比召棠。
祇疑灵雨至，复作应龙骧。
涨浪连芳草，轻烟护绿杨。
迁鶑偏𪾢睆，归雁远翺翔。
物色随时转，风光触处忙。
诏条春婉娩，祖帐酒淋浪。
阁皂非尘境，低眉似送将。

桂籍青年压俊英，桥门卒业已成名。
九章列秀铜章美，百里春风墨绶荣。
德及桑麻犹有颂，梦遗琴鹤已无声。
故乡归去长眠夜，芳草斜阳伴墓铭。

客从东方来，喜甚屐折齿。
鼎烹石乳精，谈笑秋月里。
中有八十翁，宴坐维摩椅。
遁泽瑚琏器，玉瓒间罍洗。
立斋持修绠，汲汲古井水。
参也鲁依然，商声从曳屣。
翘首诸俊游，霹雳烧蛇尾。
双鸾辉九苞，翩翩夺栖枳。
桐阳有卧龙，共蹋风云起。
翁当沽美酒，炰鳖脍锦鲤。

天地之气秋惟清，清之极者为圣人。
惟皇降衷本均平，贤愚美恶气质成。
有伟易岩万人英，圣涯涵泳心即经。
人心道心惟一精，怡然融液万理明。
矩度迥出风尘表，视履元吉祥素考。
义利两关路分晓，富贵功名何足道。
一枝绿玉畅幽声，殷勤拜捧寿吾兄。
明朝西现长庚星，芒寒色正占千龄。
老而有子希世珍，一念种出无边春。
它年头角昂俊声，安车迎养双朱轮。

众人之所乐，所乐唯嚣尘。
吾友之所乐，所乐唯清芬。
清芬无鼓吹，直与太古邻。
太古者靡佗，和气常絪纭。
里闬旧情好，有才复有文。
过从一日乐，十月生阳春。
洛阳古神州，周公尝缕陈。
四时寒暑正，四方道里均。
代不乏英俊，号为多缙绅。
至于花与木，天下莫敢伦。
而逢此之景，而当此之辰。
而能开口笑，而世有几人。
清衷贯金石，剧变惊鬼神。
天地为一指，富贵如浮云。
明时缓康济，白昼闲经纶。
莫如陪欢伯，又复对此君。
商于六百里，黄金四万斤。
不能买兹乐，自余恶足论。
接{罒离}倒戴时，蟾蜍生海垠。
小车倒载时，山翁归天津。

闲居须是洛中居，天下闲居皆莫如。
文物四主贤俊地，山川千古帝王都。
绝奇花畔持芳醑，最软草间移小车。
只有尧夫负亲旧，交亲殊不负尧夫。

俊快伤灭裂，厚重伤滞泥。
趋造随所尚，不免有同异。
异己必为非，同己必为是。
是非战异同，终身不知义。

上有悬石崖，下有滑石道。
中有观空人，容颜半枯槁。
坐息穷年岁，抱此希世宝。
虽然欠奇俊，尘翳已一扫。
或云大道初，不剩亦不少。
用力勤修为，苦辛坐中老。
新州有樵人，此意极了了。

鹰窠里懵鸱，鸠巢中俊鹞。
称尊未必尊，做小未必小。
只么泥里洗泥，到了全没分晓。
有分晓，海水不禁杓子舀。

芙蓉幻出画难成，文藻由来属俊英。
五采曾遗当日梦，百年犹有故山名。
岁寒寥落松筠秀，月夜悲凉猿鹤惊。
惆怅江淹人去远，载瞻南浦暮云横。

言之者失其真，知之者反其愚。
有之者乖其性，无之者伤其躯。
俊鹰摩霄，岂重云能碍。
六马奔腾，岂朽索能系。
如其不然，转身吐气。
久雨不晴，云门道札。

王庭陟俊茂，三年虱其间。
愚忠竟何补，积咎成丘山。
愧彼海上沤，临机𫛣其翻。
昭□□□□，嗟嗟亦胡颜。
汝今尚无觉，复倚荣辱关。
晨门独何人，永。

西湖招提三百六，佳处如春有眉目。
一番雨过吞青空，万顷无波鸭头绿。
望湖楼阁独自登，烟霏向背攒寒玉。
想见襄阳孟浩然，此中有句不容续。
道人长坐西山河，骨清气明韵出俗。
久居京阙厌尘土，一夕归心俊如鹄。
明窗为君研破砚，落笔转头风雨速。
龙山深处如定居，就彼结邻容我卜。

海濒老同年，五载依宇下。
春风舞蓑笠，爱日曝田舍。
喜无撞搪吏，追逐款段马。
剧谈许绦褐，得趁公余暇。
达官来三迳，小队邻翁诧。
明公杰俊人，麟族称大雅。
典刑样诸老，胸次郁酝藉。
西派溯其源，境物入陶写。
才高事无难，只手擘太华。
乘轺始逾岭，风采贤使者。
堂堂开大阃，部属肃𫖇帕。
台端有老蜮，闯影含沙射。
孤忠冕旒知，还许河内借。
铃斋安独处，冷淡闲僧夏。
例钱推不受，金贝视土苴。
首祠酌泉翁，坐使饕俗化。
葭萌细摩拊，生意被原野。
循良渤海遂，平理颍川霸。
威风戢偷窃，德意销诡诈。
能令飓母伏，默祷雨师洒。
开仓散穷闾，俭岁低粒价。
贡场宏敞拓，芘士千间厦。
历观古贤牧，美政公其亚。
谗夫真枉了，有识共唾骂。
君子竟何伤，徽誉愈脍炙。
诏还九棘班，明发不俟驾。
倾城送津亭，牵缆不忍舍。
老夫前致辞，再拜进离斝。
立朝要敢言，切勿效喑哑。
此行众所望，磐石巩宗社。

座上多俊人，奇掘角拔犀。
追风飙馆游，鼍鸣玉龙嘶。
夕阳催归鞭，更酌樽重携。
怀开钩钩帘，语合印印泥。
似与花神期，拈出糕字题。
壮哉千尺台，虎踞谯之西。
枰中十万家，一目城市低。
乘风巾可桥，取月箸可梯。
豪气压崆峒，双月照虹溪。
响山慨怀古，妙句吾家鸡。
邦人趁遨头，壶榼山之蹊。
最喜秋事成，千亩黄云齐。

霞州守吏庆筵开，喜为朝家得俊材。
九曲山川增气槩，八元人物照樽罍。
谶佳将报淮沙合，文焕新迎御扁来。
不朽荣华轩冕外，君看云谷胜云台。

不羡丛菊并二螯，羡君出语真俊豪。
崛奇退之石鼓句，清逸永叔庐山高。
壮怀倾倒涌泉寺，健笔嘘吸沧海涛。
后期进步登大顶，上续风雅卑庄骚。

华峰早日得追随，议论词章颇俊奇。
五羖固应羞自鬻，一夔惜不佐来仪。
东嘉把盏论文日，婺女停舟问易时。
黄壤竟埋斯士骨，推贤不早叹珠遗。

百花丛里跃鞭过，俊逸风流有许多。
未第儒生偷眼觑，满怀无柰旧愁何。

才智当于缓急观，孤忠岂愿效逢干。
几多长技当施错，千万和谋莫主韩。
便好多方收俊杰，忍教左衽溷衣冠。
直须扫穴犁庭后，放马山阳脚始酸。

秋光杪暮，霜吹凄肃。
无位真人，草眠露宿。
慈云忍俊不禁，试为临风招之，式微式微胡不归。
胡不归，一堂和气春熙熙。
三条椽下堪自怡，东挨西倚终奚为。

为喜逢春亦自怜，新晴风物此花前。
蝶狂有意如耽色，树老无枝莫记年。
锺虡尘深唐九庙，金铜泪尽汉中天。
二三豪俊今何在，愁绝孤臣雪满天。

肆予临御九宾兴，蔼蔼盈庭俊乂升。
喜赖谠言调八事，欲垂景运进三登。
摅忠社稷惟名节，济用邦家必器能。
丰芑涵濡盛今日，勉思德意共钦承。

门外门内，一时分付。
若是俊流，何必重举。

泼天声价陈睦州，咬人火急瞌睡虎。
行不到处行一步，道不到处道一句。
德山临济眼{目荅}{嗤口+目}，棒喝交驰无所措。
兴化忍俊不禁，随例赫日光中飞白雨，照顾湿却袈裟角。

矫矫雪霜心，孤贞受命独。
留滞染缁尘，垢面不𫖃沐。
背城借一战，填堑输前渎。
葵心向朝阳，晞光不能燠。
徒嚣终无赢，驱驰惟仆仆。
岂无丰水滋，永嗟非佳谷。
呼尔授刍秣，羁绁系驹犊。
堪羡我良朋，林桂賸芳馥。
博览绎故书，胸中三万轴。
悠然西河上，日与英俊逐。
振铎扬儒风，函丈纷冠服。
师友递响答，循诱教匪扑。
精进日千里，目骇地脉缩。
顾我阙党徒，无成坐欲速。
披襟莫奋飞，随群被私淑。
枵然藜苋肠，殊未饱公𫗧。
弹铗何时归，涎沫流肌肉。
遥想烹太牢，殷勤羹采菽。
更当春暮时，浴沂衿佩肃。
心赏弄篇章，绝唱清风穆。
流水谐朱弦，押强破万竹。
孝先谩耐嘲，横榻便空腹。
安识物外游，幽赏机缘熟。
矧复有良俦，坚久渝晚菊。
依然苍筤丛，檀栾旁淇澳。
一缄荷起予，明珠得盈掬。
大雅久不作，疏越鼓凡目。
迎风挹囘澜，浄洗尘翳麹。
披阅不停手，岂复惮谆复。
自笑诗思悭，企山才抵麓。
正望使南印，象马来天竺。
竞病安能赓，振纸空瑟簌。
绝影天边鸿，坐困家池鹜。
搜索纵成篇，无异虫蠹木。
所幸情不违，合并在旦夙。
愿言戒逝粮，出昼勿三宿。

玄黓执徐岁，月律终无射。
京师连雨雹，小者如弹，大者如拳。
林柯叶乱下，乌鸢折飞翮。
屋瓦砉划遭击扑，居人颠沛，行道错愕。
初疑巨飓掀卷冯夷宫，渊珍散堕光闪烁。
复疑清霄万里驱长蛟，泣泪盈盈骤飘薄。
棱层水精碎，喷噀珠琲滑。
有识觑天巧，一何景象恶。
尝闻圣人在上冬夏无愆伏，亭毒二气不相剥。
破块封条已无异，祉羽无劳验风角。
今天子握极衡，运斗枢，景化豫顺，群慝萧灼。
精祲胡未孚，冰雨堕霄幕。
其欲霈广泽，胡不为甘霖，沾丐枯焦重甲拆。
其欲膏土脉，胡不为晞薤，厌浥瀼瀼普渐洽。
其欲表诛伐，胡不为皑{雨执}，驷见而𫕥，草木黄落。
其欲弭蛰虫、滋生植，胡不为嘉平之三白，驱蝗入地千百尺。
或云水汽专一不解散，胡不为长河玉岸之寒冰，可纳凌室助颁刷。
或云阴气胁阳不相入，胡不为氤氲五色之卿霭，叶应丰穰昭帝德。
此雹舒不如雨露，惨不如霜雪，结不如冰澌之严沍，散不如云雾之葱郁。
天非欲示惩，讵用作戏剧。
汉儒说证应，纷纷太不一。
或贤邪易位，或赋敛苛刻，或妻妾失伦，或大臣擅法。
玄道幽且渺，牵附多穿凿。
仲尼百世师，麟经戒侵逼。
此变凡在书，公室寖衰削。
自下凌上曰僭，以柔变刚曰剥。
沸汤湛冷泉，凝寒胜燠热。
温雨受阴氛，凌沍自然结。
时当秋气杪，是理尤彰灼。
风起庚，庚作令。
日行西，西主杀。
数至九变，金乃从革。
大则为兵小刑罚，内外靡不以时决。
天地方会藏，沴候生京洛。
得非少皡执矩未洁齐，得非蓐收为正有颠错，得非箕伯吞声不扫除，青女护奸不除灭。
穹旻赫然奋严威，重阴胶固纷零落。
我愿圣王睹此揽乾纲，用夬决，登俊良，屏邪慝。
阴尘静扫单于庭，阳和遍龡邹子律。
大明威威照九州，寒燠时序百谷熟。
天若雨珠真可噱，请以缀衮冕之十二旒，龙旗和鸾之缨络。

好士不论亲与疏，绝甘分少宁求余。
孔程一见便倾盖，懽如故旧其非欤。
世多奇俊无南北，平昔可曾致佳客。
吾乡良友无出君，二仲之交犹欠一。
青溪人瑞名闻扬，剑气上射牛斗光。
淋漓笔下走风雨，其势浩浩声浪浪。
双鹄俱堪侪野鹤，宜与翺翔天地廓。
一为羁羽一仝巢，羁者飞来慰寥寞。
人生遇合天实为，远方朋来从尔思。
但亲益友非损友，何间新知与旧知。
吾侪气臭在投合，有来馆粲须延纳。
不妨北海常开樽，岂但休源乃施榻。
我家有竹门可款，植此不徒悦俗眼。
批风抹月待嘉宾，绝胜肉食供朝晚。
嵇吕交情虽似漆，千里相遇难再得。
何如耆俊里社仝，时得亲薰才学识。

好士不论亲与疏，绝甘分少宁求余。
孔程一见便倾盖，懽如故旧其非欤。
世多奇俊无南北，平昔可曾致佳客。
吾乡良友无出君，二仲之交犹欠一。
青溪人瑞名闻扬，剑气上射牛斗光。
淋漓笔下走风雨，其势浩浩声浪浪。
双鹄俱堪侪野鹤，宜与翺翔天地廓。
一为羁羽一仝巢，羁者飞来慰寥寞。
人生遇合天实为，远方朋来从尔思。
但亲益友非损友，何间新知与旧知。
吾侪气臭在投合，有来馆粲须延纳。
不妨北海常开樽，岂但休源乃施榻。
我家有竹门可款，植此不徒悦俗眼。
批风抹月待嘉宾，绝胜肉食供朝晚。
嵇吕交情虽似漆，千里相遇难再得。
何如耆俊里社仝，时得亲薰才学识。

二俊书堂历几秋，风云壮志浩难收。
傥知莼美过羊酪，应返故山寻胜游。

桐君圃外州，树石最清幽。
水截三吴秀，山当百粤秋。
岩坰无俗土，宅舍有高楼。
画隼真才望，题舆雅唱酬。
滩声环醉枕，鹭影入茶瓯。
蚤晚陪清躅，梯云奉俊游。

越绝开华国，姚虞启后昆。
昔闻句允霸，今作帝王藩。
地得东南重，山侔岳渎尊。
平湖来万壑，翠袖列千门。
市井鱼盐合，居人组绣繁。
牙旗开物表，州宅倚云根。
六郡趋麟节，三峰出雉垣。
秦游前事废，禹画旧书存。
雁鹜来还去，鲸波吐复吞。
菱歌秋溆远，江信暮潮浑。
石古寒松偃，楼危昼霭昏。
冷光浓可截，秀色净无痕。
露袅还堤柳，风飞列寺旛。
深林藏杞梓，芳径杂兰荪。
巧笑花争艳，嬉游玉鬭温。
画船雕鹢迅，绛袖绮霞翻。
有意皆行乐，无忧可莳萱。
乡惟知俎豆，土亦贲丘樊。
巨舶联艘至，交衢百贷蕃。
敲冰呈巧手，织素竞交鸳。
丽圃红柑亚，通畦紫芋蹲。
茶先春入焙，笋带雪黏盆。
异萼随时坼，清香触处歕。
吴趋惭种蠡，楚些陋湘沅。
往事图难尽，前修孰可援。
风流王与谢，唱和白兼元。
顾我栖儒窦，胡为属使鞬。
迂疏非吏法，蹇浅是辞源。
谬览先生策，谁调伯氏埙。
翦裁迷幅尺，追琢昧玙璠。
学术何曾取，名场辄屡奔。
技甘同鼫鼠，化敢望溟鲲。
将幕闲留滞，乌台误选抡。
埋轮惭避俗，折槛畏当轩。
坎𡒄人奚顾，羁孤舌但扪。
爱书疑有癖，怕事欲无言。
薪米支离叟，蹄盂炙毂髠。
一为华省吏，三驾使君轓。
蹭蹬慵成性，龙钟病愈惛。
因怀邸中绂，来访道山园。
税鞅红尘外，班条碧海垠。
披襟澄沆瀣，缓带涤潺湲。
乐岁欢康洽，高黉礼让敦。
南宫罗俊彦，东箭蔼瑶琨。
退食求凋弊，吹毛析滞冤。
庖刀怯余刃，櫑剑喜平反。
重禄容虚受，期民肯惮烦。
问贤思水薤，教俗养鸡豚。
{禾罢}{禾亚}西成稻，逍遥北海樽。
吏符多鹤立，僚友尽鸿骞。
讵听棠阴颂，聊袪缿讼諠。
行歌齐系壤，坐啸比啼猿。
洞邃宜招隠，时清耻叫阍。
嗫嚅挥醉笔，伛偻曝晴暾。
蹑险赍长屐，寻幽叱短辕。
穷通方自适，语默且休论。
厌把诗筒发，欣逢酒帟掀。
桔槹肥果茹，竹马戏儿孙。
以此为官业，何由报主恩。
冰霜徒励操，渊谷可惊魂。
蕙帐羞逋客，庭貆鄙素餐。
行当解簪绂，归老白云邨。

天畀元统，赤运开祉。
圣祖神宗，海域平砥。
思皇真考，岳封汾祀。
饵系戎胡，包束戈矢。
丕显灵德，光被万里。
民寿而康，恩及萧苇。
恭惟皇帝，继文之始。
兢兢日慎，夙夜勤只。
哀怜困穷，有如在己。
惟刑是恤，弗繇怒喜。
躬服俭约，黜弃浮侈。
罔有逸欲，日惟三纪。
大中则经，兴亡则史。
阴阳时序，日纬躔轨。
乐律本原，礼法根柢。
兵韬术数，万微精旨。
该通变贯，咸烛厥理。
岁舍壬午，盗发南鄙。
帝日汝青，治辨行李。
毋大诛割，定患则已。
猎猎灵旗，启道径指。
凶渠踣仆，俘徒授耳。
岭服既平，勋赏周被。
封殁录孥，门户晔暐。
粤兹明年，农家丰美。
廛庐积腐，庾漕储峙。
帝咨相臣，匪台德尔。
穹吴眷赉，祖考佑俾。
何施不报，将祀郊畤。
号令四下，若建瓴水。
荒服述职，奔走输委。
仲冬丙寅，斋寝以俟。
先时霾晦，飚籁号起。
真意益庄，降鉴伊迩。
夜漏适中，星露云靡。
大辂既驭，清阳出晷。
休光无垠，令容有伟。
爰翊殊庭，奠享仙机。
高灵委蛇，元气旭卉。
阴施自远，大功续似。
拥格纯禧，益厚丕址。
入宿庙下，月魄初朏。
龙章采藻，瓒爵擎跪。
拜于祢宫，慈颜仅咫。
至诚馨香，甘荐涤瀡。
哀念劬劳，譬瞻岵屺。
濯泪霑珪，将逡复止。
京都之南，崇丘迤逦。
飞螭蹑尘，法乘徐柅。
地环帟幄，霄揭隅雉。
警角飘萧，彀骑连累。
言降言陟，实惟告已。
烛错宵明，坛圪空紫。
交佩陆离，庶旄飒𫄥。
乐变神格，列周甲癸。
三后咸在，上苍临视。
皇皇富媪，从执笾簋。
七精闪忽，五镇瑰玮。
星官下翔，涛祗腾跱。
等级卑高，食饮嘘哆。
欣歆告言，奏福来底。
更御步辇，夹途军垒。
钲鼓惊轰，跳呼牛鬼。
异域穷陬，黄发稚齿。
动荡成波，讙喧成市。
端闱停午，玉色尚扆。
赦泽春行，幽加蛰蚁。
废滞振拔，垢瑕刷洗。
宽贷赋取，削减逋诡。
皇帝慈孝，下民胥拟。
皇帝恩仁，四国倾倚。
皇帝日咨，群公卿士。
舜隆联夔，商圮朋嚭。
孰忠予是，孰谗予匪。
入官多门，孰予窒弭。
蓄兵过制，孰予究揣。
百姓窘穷，其患孰弛。
外夷狃骄，其强孰棰。
驱人以法，曾莫如耻。
化民成俗，曾莫如礼。
百官敕业，相予表里。
登任俊良，刬斥奸宄。
天锡帝年，万有亿秭。
天锡圣嗣，诜诜众子。
乾刚不息，章明度揆。
无疆惟民，惟帝其侍。
臣襄咏歌，直道是履。

中朝鸾鹤何仪仪，慷慨大体能者谁。
之人起家用儒业，驰骋古今无所遗。
当年得从谏官列，天庭一露胸中奇。
矢身受责甘如荠，沃然华实相葳蕤。
汉文不见买生久，诏书晓落东南涯。
归来俯首文石陛，尹以京兆天子毘。
名都翼翼郡国首，里区百万多占辞。
豪宗贵幸矜意气，半言主者承其颐。
昂昂孤立中不倚，传经决讼无牵羁。
老奸黠吏束其手，众口和附歌且怡。
日朝黄幄迩天问，帝前大画当今宜。
文陈疏举时密启，此语多秘世莫知。
传者籍籍十得一，一者已足为良医。
一麾出地番君国，惜此智虑无所施。
吾君睿明广视听，四招邦俊隆邦基。
廷臣谏列复钳口，安得长喙号丹墀。
昼歌夕寝心如疚，咄哉汝忧非汝为。

秘书昔共官临漳，时呼三子侍侧傍。
修瞳阔颡善应对，举措不类群儿行。
遥知成就在他日，尔时迄今十载强。
闽州太守无伎术，乞持符竹还故乡。
近观诏书下郡国，选访行实登俊良。
嶷然三子复过我，衣裾飘洒凝秋霜。
各携编轴几百幅，互以理要充词章。
久之潜思叩幽眇，角牙腾触声礌硠。
言归温陵入场屋，争奋笔舌论短长。
海鹰上云出瓜翼，天马历地无羁缰。
秘书多才晚未遇，有如此子传义方。
吾徒沉升不须议，且看少者腾声光。

志节虽落落，不能无谤毁。
壮年自雄豪，末路遽颠委。
众口方丛嘈，即欲置之死。
公尝为大臣，沈冤不辨理。
恭惟仁宗圣，散地而后已。
新治甬上居，闲逸安暮齿。
恭惟今天子，继照明鉴是。
问公何处在，勉哉为予起。
使者临其门，将驾不容俟。
滔滔汴流急，行舟姑少止。
长堤榆柳深，夜凉襟带褫。
语终求其要，兹事殊可喜。
朝廷英俊林，岂无人器使。
谓公先帝臣，擢任刷前耻。
惟公体上意，毕力荷恩纪。
富贵安足论，清心寂如水。
古人老益壮，忠义在所指。
况复千载遇，功名迈良史。

日暖溪平冰渐销，水声才下内前桥。
山川满眼闲宫殿，草树迷入旧市朝。
每向寻春偏有意，却成怀古更无聊。
洛阳平昔多豪俊，惆怅埋魂不可招。

年来古道不堪行，尽避君厨俊杰名。
莫枉锥刀鞭算手，且调金石击撞声。

忆昨中原全盛时，五方贡茶走京师。
建溪头纲最先到，天子特命开经闱。
儒臣讲毕上命坐，瀹茗初试琼瓯甆。
云章昭回耀几席，群公进谢因进规。
我生也后不及见，耳闻盛事长嗟咨。
十年流落古瀛下，谁谓荼苦甘如饴。
蓬山伟人国俊彦，哀此下土南冠羁。
肯分锡赍贲衰朽，定知眷奖超凡私。
公才雅在严徐右，公学独出河汾师。
穹班近闻长秘府，奎壁分野生光辉。
儒臣见用天下福，讲席宏开太平期。
苍崖赤子望苏息，霖雨八荒舍公而其谁。

此心无所著，闲散似神仙。
每日三餐饭，谁家一熟田。
健吟输少俊，起思忆衰年。
安得同携手，倘徉泉石边。

雁寒景落三山月，骑俊神通万里城。

当年赤手战南宫，道眼收归造化中。
欲把一陶成异日，已教两度受春风。
登门英俊知何限，着意孤寒却最丰。
但愿身如秋后菊，橘州深处寄霜丛。

笠峰秀甲东南郊，面势雄特根基牢。
上与日月星辰交，下走海脉通六鳌。
蕴蓄玉金贲山毛，喷泄云雨苏焦熬。
之子生于其间擅英豪，重不轻试厚自韬。
中岁一跨鹏风翱，道之行也兹其遭。
越庠素号多俊髦，博士一饭久为妄者饕。
芹藻泛泛随波涛，茅苇弥望谁其薅。
拜舞异渥开新陶，长身古眼空滔滔。
正如矢初脱箙弓离弢，又如砥敛水淬出匣刀。
朝讲暮说音奏谐肆骜，日渐月渍学子饱隽诗书膏。
意欲国为邹鲁家稷皋，斥其余忍百废鏖。
百年功绩三年劳，台府交牍争荐褒。
虽欲顿辔将焉逃，小春布暖风未号。
陆可鞍马水可艘，齑根鲙鲈蟹霜螯。
一饮百榼新𥬠醪，梅花驿路万里重游遨。
大则径上玉堂挥健毫，不亦小驻粉省班郎曹。
我欲饯送乏酒羔，赠言一纸忘忉忉。
峻坂立马严提镳，急流放船稳著篙。
他日清望拂星旄，衣锦归时当与笠峰相为高。

云气峥嵘众俊林，圣朝事事合天心。
梅根依傍蒙嘉泽，竹力低垂愧重任。
有美江山祗如旧，无尘宇宙幸逢今。
坐令清昼闲铃索，白战工夫效汝阴。

晚唐吟派续于谁，一脉才昌复已而。
对月难招青冢魄，见梅如揖紫芝眉。
四灵人物嗟寥落，千古风骚忆俊奇。
公去遥遥谁可法，少陵终始是吾师。

闲味西征录，霜橙嚼鲙虀。
俊声压湖北，诗派接江西。
镇日心相忆，何时手重携。
相期一樽酒，重与叩云溪。

千里携书谒帝阍，如君忠义出天根。
筳篿已卜回渊听，寸草还思报厚恩。
且共渔樵谈帝霸，岂无豪俊整乾坤。
细吟窗下庐山句，亦欲乡人访道原。

灵源聚英气，融作云霞精。
霆伯挹其秀，胸府怀光晶。
诵书过万卷，落笔超群英。
文章有余力，赋诗吟性情。
短章或大篇，点翰长风生。
或吐健丽句，气象高峥嵘。
云涛汹万里，出没蛟龙惊。
或写闲逸句，句法如天成。
微泉溜石壁，清吹调松声。
或句和且婉，纯如奏英茎。
晴风舞雪絮，晓日歌春鶑。
或句端且严，凛凛不可轻。
星辰列云汉，营垒森甲兵。
变化千万状，发越无定名。
清标镇浮态，沈谢隳文成。
劲气拟古作，甫白焚诗泓。
不负飘逸姿，孰争前辈衡。
学海不汗漫，安见酌复盈。
文章用无尽，盖以天才宏。
宏才戏翰墨，笔势宜如倾。
譬之一轮月，皎皎当天明。
晴辉照春夜，花柳皆敷荣。
高秋爽气盛，桂影翻凄清。
又如百川水，滔滔地中行。
江湖风雨霁，碧色连天平。
奔流出三峡，谹吼雷霆争。
诗歌具众体，古人所难并。
子诗得神助，逸思随纵横。
失手堕之地，声作金石铿。
俊才有如此，九万飞鹏程。
卑哉沟渎中，安可容鳣鲸。
子以见吾家，人才世登瀛。
勉哉复祖业，谨勿寒宗盟。
某也习箕裘，生涯风露檠。
家徒四壁立，独以道为耕。
文章厌卑薾，壮志思轩轰。
纷纷笑余子，藐视如孩婴。
诗书自娱悦，终日关柴荆。
欣然得子至，倒屣来相迎。
佳篇出见遗，未读颜先頳。
迁乔不择木，求通乃于盲。
视我如土鷃，视子如鹪鹏。
英风当远避，况敢事酬赓。
新𥬠日初熟，我姑酌彼觥。
晚风入帘幕，窗外斜阳晴。
红炉坐相对，檐马声𫓩铮。
试将今古诗，与子细共评。
幽怀味此乐，鼓瑟仍吹笙。
胡为不留处，驾言欲西征。
清饮不可再，使我摇心旌。
努力各自爱，共濯江湖缨。

东风飒飒吹行李，荣送双龙璧池水。
璧池浪阔高化龙，直透银河三万里。
君家兄弟真雁行，季方学行如元方。
中眉不是弓刀软，个般人物宜胶庠。
只今胶庠多俊杰，正是功名到时节。
陈家原有两状元，释褐传胪未应别。
顾余亦问京华春，苍蝇愿附骥尾尘。
干将先去抉云雨，太阿行亦龙延平。

梅花先腊开香雪，魁信已随春漏泄。
送君联骑入天京，不作人间儿女别。
锦江俊秀皆朋俦，其间偏善胡与刘。
胸襟巧蟠锦绣段，文采互照珊瑚钩。
采芹宫里群游戏，文字颉颃春燕翅。
西湖万柳娇春风，相期同缓看花辔。
棘闱风动桂香秋，一驽那输双骅骝。
我悲日色谩迷眼，君喜朱衣皆点头。
青天一界蟾宫路，只要朋侪先著步。
祝君猛去化为龙，行继延平跃云雾。
君不见苏易简，不事探花与榜眼，明番状元未为晚。

玉衡杓建天之纲，枕参魁耀森寒芒。
总提众星环侍傍，仰望熠熠开神光。
有美俊容分天章，收入翰墨何淋浪。
一笔三丈超寻常，字势直作蛟龙骧。
锦装玉轴垂高堂，标灵发异呈嘉祥。
即吐奇策先众芳，巍峨姓字压四方。
魁下三台炳煌煌，上拱紫极天中央。
作第一流谨勿忘，冠冕今古万世香。

徐字不晋帖，楚诗无国风。
天边长剑倚，花外小车通。
不肯吏文叔，谁能书子公。
二三豪俊骨，数万甲兵胸。
柳暗琴三叠，梅残酒一中。
羡君屠龙技，笑我祝鸡翁。
击瓮浮儿志，编桥度蚁忠。
行春奉宽诏，佩犊弭兵讧。
天阔吟边远，月明诗檐丰。
秋光宦情薄，鸾鹤啸声同。
清涧耳堪洗，深山目更穷。

东都党锢祸，机阱深九渊。
标榜起俊厨，接踵沈黄泉。
西园久握爵，龙门昧几先。
忠魂招不返，炎祚孰以绵。
谅矣文君痴，犹觊冷烬然。
吁嗟万钧压，一线那能牵。

髫年闻俊发，两岁喜相过。
薄俗交游少，清谈警处多。
巷深留虎迹，树老集禽窠。
无计买邻住，青铜谁共磨。

黉舍临溪静最安，朋来俊少共窥斑。
能知格物如星秤，即是程门第一关。

上下三指，彼此七马。
眼见如盲，口说如哑。
拄杖子忍俊不禁，等闲捉败。
休休，尽法恐无民，且放天寒赦。

铁团栾，无缝罅。
上下三指，彼此七马。
德山临济，眼见如盲，云门赵州，口说如哑。
拄杖子，忍俊不禁，等闲捉败。
休休，尽法恐无民，且放天寒赦。

沧溟深，未必深。
须弥险，未必险。
衲僧家险崖机不可挨，深密心不可察。
拄杖子忍俊不禁，试与探测看。
深无半寸，平如镜面。
浩大雷声，全无雨点。
只好深云龟六藏，佛眼迷踪寻不见。
寻得见，瑞岩点一杯茶，徐徐向伊道，日暮穷途，家乡尚远。

云鬓慵梳劣性多，逢人专要逞岝崿。
门前落节归夸俊，不柰爷爷咬齿何。

苍鹰俊翼倦摩霄，岩下深云稳寄巢。
且放愁胡双眼闭，恐惊群鹭宿寒梢。

笔头俊逸眼头亲，邈得疏山矮子真。
落雁图边轻展看，谁云不是道州人。

道人观方知彼去，入门要验宾中主。
吃一杯茶即转身，谁能掉舌论今古。
危机俊逸旱雷轰，苍鹰折翅猎狗烹。
老明觉举手加额，韩大伯敢搀先行。
秋深拨草天台路，灵骨要寻亲父母。
破镢头边掘窖埋，断猿哭月风号树。

一雨千红尽，春风奈老何。
暝云含楚思，新涨动吴波。
天地端倪出，朝廷俊杰多。
马蹄江上路，吾意独蹉跎。

钻刺逢迎状似奴，是非羞恶一毫无。
盖间老犬曾共嗾，韝上新鹰正待呼。
递趱庸回联鼎食，长排耆俊在泥途。
一朝政事渠何算，可惜倾人好国都。

好诗无音律，至文难言说。
学之无他术，先要心路绝。
兀坐送清昼，万事付一拙。
如是三十年，大巧自发越。
万象赴陶冶，百怪乞提挈。
兴来忽运笔，妙处无前哲。
古来翰墨士，外此别无诀。
明也江南来，俊气方烈烈。
乘潮观海门，入越探禹穴。
须从言外参，莫向纸上窃。
此方吾必秘，为子轻漏泄。
慎勿语俗子，只可自怡悦。

金华道人少而壮，学道苦心知趣向。
俊如秋鹰方振扬，快似马驹绝超放。
无准软顽痴绝痴，领过不消渠一状。
前年相别五峰巅，今年相见松江上。
无影枝头拾得春，要去北山呈伎俩。
北山老人眼{月荅}痴，毒手恶拳难近傍。
跨门一机我识渠，脚跟定与三十棒。

熙朝道化聿求成，龙衮天临策俊英。
清问详延敷廼听，嘉犹入告底于行。
尧章焜燿欣承渥，汤训丁宁戒近名。
圣主得贤功烈盛，小臣稽首愿升平。

老病吾今业已衰，已还魏笏尚支颐。
祝儿指日传金榜，怀我当年别玉墀。
殿陛详延方吁俊，江湖空旷剧忧时。
此行蹇谔论邦国，莫为区区杏苑诗。

越冠齐瑟事皆非，疏拙惟甘与世违。
客路鶑花愁里看，故山烟雨梦中归。
采薇有备淮南静，移粟无谋浙右饥。
纳纳乾坤须俊杰，湘翁祇合制荷衣。

洗耳泉头漱晚凉，西风衣袂水花香。
酒边豪气横荆楚，灯下清谈杂晋唐。
天地每穷真俊杰，山林偏有好文章。
试拈茹草同君舞，后夜闻鸡月满床。

池馆春光欲禁烟，芳辰修禊集群贤。
茂林深处森冠剑，清籁鸣时当管弦。
召伯甘棠分陕地，羊公风景岘山前。
诗成莫讶天机俊，潜握人间造化权。

孤忠自许众不与，独立敢言人所难。
去国一身轻似叶，高名千古重于山。
并游英俊颜何厚，未死奸谀骨已寒。
天为吾君扶社稷，肯教夫子不生还。

元精生俊臣，其器疏以博。
浑玉谢雕镌，古乐镇浮薄。
文章发粹蕴，云汉相纷搏。
轩昂仕路间，独立群鸡鹤。
朝端耸风采，众听嘉蹇谔。
缘饰吏事余，中有名教乐。
按狱袪烦苛，馈粮得丰约。
邛蜀号险艰，静制犹扃钥。
归来奏成绩，高议凌霄鹗。
往厘东南计，讵足烦精略。
中道发诏书，飞荣上天阁。
抗旌出五岭，广府开巨幕。
提封犬牙制，被海珠贝错。
况当蛮獠冲，尚苦蜂虿蠚。
日望公之来，坐见起民瘼。
先声百粤外，猾寇千里却。
行当静海隅，天步清且廓。
栖栖外台吏，正困缰鏁缚。
忻闻大旆过，一见如刮膜。
下坐听语言，渴引醇酎酌。
退嗟蝇虫痴，敢议骥尾托。
愿公南辕还，四海霖雨作。
嘻嘘和气行，瞬息群动跃。
及此分寸苗，庶几秋有获。

名臣临俊域，和气□芳春。
禊饮传佳节，时贤冠上宾。
绿波浮画舸，芳草染朱轮。
行乐有仁政，欢声沸水滨。

一出春连夏，新诗几首成。
多因书土俗，稍亦记途程。
删削犹无暇，传抄未可轻。
近来多少俊，何敢与争名。

里巷有穷叟，颓屋仅四壁。
晨出暮乃归，升合赖筋力。
何能致大嚼，所具但粝食。
上以饫老妻，下以毓子息。
每饭焉得饱，酰醤或弗给。
懽然咀啖间，相对无戚色。
谁家粗禄仕，粱肉颇丰殖。
至亲本不多，辛苦养奴客。
雕盘割玉脂，香甑淅珠粒。
精腶及美糗，俊味岂易得。
大姬挟怨怒，不举至日昃。
小婢亦仰面，屏置若弃掷。
政尔万金重，不作一钱直。
主人敢兴问，翠眉愈烦啧。
乃知钟鼎门，庖宰刀机赤。
不如□□底，破铛煮荞稷。

奕品深参古烂柯，笔踪傍出旧临河。
诗成不觉千篇易，书读曾逾万卷多。
壮士玉关汗血马，美人南国采莲歌。
俊游奇观平生事，将相其如此老何。

北方有奇蚌，产珠红晶荧。
天鹅腹中物，万仞翔冥冥。
此贪孰能致，俊鹰海东青。
钩戟为爪喙，利刀以为翎。
采之肃慎氏，扶桑隔沧溟。
无厌耶律家，苛取不暂停。
中夏得此珠，艳饰生芳馨。
辽人贸此珠，易宝衔□𫐌。
东夷此为恨，耻罍嗟罄瓶。
渡兵鸭绿水，犁扫黄龙庭。
夹山一以灭，河朔无锁扃。
幽燕及淮江，赤地战血腥。
徒以一珠故，百亿殃生灵。
两国失宗社，万乘栖囚囹。
旅獒戒异物，圣人存为经。
徒以一珠故，天地生虫螟。
此事有本原，獾郎柄熙宁。
力行商君法，诡勒燕然铭。
延致众奸鬼，坏败先朝廷。
焉得致渠魁，轘裂具五刑。
锺山有遗瘗，漾之江中泠。
我作北珠怨，哀歌谁忍听。

陶渔起畎亩，在野贤无遗。
世岂有贫士，贫民且无之。
鳏寡不敢侮，俊乂斯可知。
末季尚贪欲，高位多穷奇。
有如元恺者，岂不寒与饥。
寒饥士之常，苍生良足悲。

赁舟归亦易，犹欠赁舟钱。
残阙书难售，空宽宅尽捐。
俊□吾所惯，幼稚自堪怜。
生世都能几，严州十二年。

姓字喧吟社，吟须亦未生。
更能十年读，讵止一时名。
政尔推英俊，终然要老成。
闻韶问遗俗，肯学饭牛声。

先君俊誉早飚驰，晚落蛮陬祸事奇。
六十年前生子日，三千里外忆亲时。
霍光擅汉人皆恐，侯景归梁国欲危。
埋骨瘴烟抱冤愤，蓬莱水浅定前知。

忆昔繁华侣俊游，宁知后死挂闲愁。
无人复唱鱼儿曲，何处重寻燕子楼。
张敞空思前汉尹，邵平谁识故秦侯。
定应冥漠犹遗恨，蔗节瓜犀启夜丘。

松江太守今贤侯，喜有螃蟹无监州。
左手持螯右杯酒，文章政事第一流。
吴田今年十分秋，各执稻穗朝厥酋。
初生琐细类蟛{虫越}，既长魁巨肩蝤蛑。
渔父横江竹为断，照夜纷纭灯火乱。
取之一蟹胜一蟹，尖美于团十月半。
怒目横行敢抗虎，宜尔就擒堕烹爨。
黄堂不忍专俊味，遣饷不减锦绣段。
老夫菜肠久雷鸣，忽四十辈来峥嵘。
得公宰相三斗鼻吸之醋，锉我坡仙一年好景之橙。
金脐雪脆手自擘，何必牛炙兼羊羹。
馋拏涎攫快一醉，焉待将糖而弥躁，带糟而微生。
一诗往谢张夫子，莫怪无厌犹未已。
内黄侯承津致矣，但欠青州从事耳。

细玩包瓜以杞爻，俊人肯与秃翁交。
公侯复始须廊庙，尔汝忘形未草茅。
各诵新诗针遇芥，相期古道漆投胶。
一樽百尺楼头酒，玄白无心赋解嘲。

累朝科第总名臣，四世能诗才二人。
参透雄深兼雅健，锻成俊逸更清新。
马班翁季羞前躅，王谢云仍踵后尘。
颇恨昔叨桐濑守，未能绣梓励儒绅。

百岁十分过七分，侥幸古来所希有。
寻壑经丘讵得知，揣谓偷闲问花柳。
未暇扶杖支疲癃，每羞照镜现老丑。
商洛隠遁似辈行，幽并游侠岂朋耦。
朝哦雅什讽骚些，夜玩易爻测玄首。
焚膏空余冰檗心，补衮不到犁锄手。
惊思此生如掣电，昨日黄童今白叟。
炙眉折肱了不悔，爱评文字判是否。
包藏彼且城府深，鲠直我乃肺肝呕。
尔来何止师左次，三十六策上策走。
况如韩子生之辰，牛奋其角箕张口。
梯冲百道公输攻，一默不答坚墨守。
城西俊游小不忍，焉能轩左复轾右。
兰亭梓泽座有人，足与德功参不朽。
是日已尝谷雨茶，是岁木星守南斗。
是集举杯各见釂，浅量可能一敌九。
坐视喧哗醉愈恭，不记俎奇忘豆偶。
麦熟在即麹糵富，更愿所至可赊酒。
情怀坦荡尚真率，滋味淡薄保长久。
宁从散人盟狎鸥，勿作功臣烹走狗。

四世东南保太平，有君无相庙堂轻。
具知人眼识朱子，独赵汝愚陈俊卿。

文章太守与谁游，山水江南第一州。
试向清风明月内，得非与可子瞻不。
生徒时喜高轩过，英俊多蒙□□□。
冷掾能言修学事，殿堂新葺更书楼。

岳忠武王炎兴中，才跨光世俊世忠。
人见百战百胜功，孰知洙泗储心胸。
奸桧忮忍摧英雄，秦贼之臭传无穷。
忠武馨香迥不同，鬼神呵护垂箕弓。
子子孙孙有祖风，允文允武足临容。
敦以阅乐诗书崇，维德裕甫明且聪。
昭文大学其宗公，招之使来有秋鸿。
贤父贤兄笑颜红，酌酒赆别浮金锺。
有马有车舟有篷，脯腊湩酪羊豕熊。
藕莲梨枣蘋蕰葑，罍之俎之笾豆丰。
文宾诗客罔不从，𫐈祀而行气如虹。
浙之西而淮之东，中原广大尧民雍。
邹鲁齐赵森儒宫，默会寸心豁双瞳。
卢沟之水何溶溶，五门佳气瞻郁葱，殿上日月朝衮龙。
马亿万万休战攻，猎围发踪无豜𫎆。
海东青上天无穹，天鹅脑碎飘虚空。
书生匪我求童蒙，桥门冠带新辟廱。
六艺一经或一通，加之官爵与磨砻。
千里虎符百里铜，君遨王京登丹枫。
即霑一命寿乃翁，归欤不见橘霜浓。
近在新年桃李秾，鶑鶑燕燕飞蝶蜂。
满斟环坐绣芙蓉，春满一家和气融。
我有一言如药石，后生仕宦非所急。
明时用人略梯级，况乃要路荐引密，集贤翰林真可得。
我身自有本来物，官小官高何损益。
君家万卷刻书籍，此事乃一大功德。
陶铸青衿千百亿，归而求之不凿壁。
一灯可费十年力，然后自观语与默。
一默浩养百虫蛰，一语九霄轰霹雳。

元日书甲子，晓槃问五辛。
颇记绛县老，宜有善颂陈。
君乎生是岁，早晚战伐尘。
明年七十二，旧谍无纠纷。
斜飞滞栖枳，旁观叹积薪。
款乃来泽国，比屋多嚬呻。
何由跻寿域，君勿开荒榛。
遗以大有年，在在鼓腹人。
非徒事勾稽，耄稚情日亲。
溪流甚清泚，鹅山亦嶙峋。
胡为动乡思，便欲乞其身。
驾言登东山，遐眺穷崖垠。
有时于沂浴，庶几远俗氛。
平生布衣旧，方今鼎铉巨。
挽留不听去，好语温如春。
悠然复少住，终惠此邑民。
九十以珍重，八十起渭滨。
如君老益壮，眼明无眵昏。
精力殊未衰，齿宿意自新。
盍陪英俊游，可是枯槁伦。
而况二三子，左右参鱼鳞。
从翁取青紫，且姑置垂纶。
忆昨初相识，气象清以淳。
而我已索如，发短不可耘。
蓬庐辱再访，顿觉双眉伸。
大笑向我言，六甲那解轮。
惟须饮美酒，分饷良已勤。
珍重君子意，自酌不及宾。
和气何盎盎，喜色何津津。
长我梨与枣，平地即仙宸。
勿使他馈伤，小大相参辰。
悛诵长短歌，尤足夷我神。
倘来视富贵，高情渺浮云。
想其下笔时，健能斡千钧。
君倡我当和，撚髭檐屡巡。
向来九老集，往往多沉沦。
亦欲相从去，病惫力弗臻。
似闻纪初度，先我十二旬。
看君咏薰风，笑我醉霜旻。
所期在千载，天地见本真。

堪舆运玄化，万物品汇分。
狉狉鹿豕群，中有五色麟。
圣哲不出世，郊囿可能驯。
粤从光岳分，鸿灵咸纠纷。
征役石渐渐，战伐车辚辚。
诗亡春秋作，三叹悲圣人。
西狩折其足，反袂那能闻。
而况千载下，遗轶已绝尘。
木铎响不振，安能此身亲。
冥冥晦暮夜，高燎谁炀晨。
纵横纷季子，法律惨商君。
吾道成说辐，君子叹伐轮。
时无郢人鼻，谁运匠石斤。
世丧道未丧，气盛化自神。
无道固耻谷，有道亦耻贫。
蛟翁世耆俊，皇华重诹询。
次公早识面，次第以礼宾。
廼闻抗高谊，木石将终身。
云间有山峡，劫火不得焚。
石间有书室，雪迹犹未陈。
当路风诗书，出此屋壁文。
青青集衿风，勖尔小子勤。
斯道未坠地，百世知所因。
苞栩成集鸨，白茅尚包麕。
终期人皋稷，相与帝华勋。
中立天地极，再还风俗淳。
愿言放巢许，使得老辕申。
吾为混沌氏，抑为葛天民。
俯仰慨今古，悠悠秋复春。
夜半舟壑移，故者谁其新。

文章蟠窟蛟蛇黑，精神紧峭冰玉白。
置君承明天禄中，富贵不待相促迫。
学参诸老居二四，气凛群儿压千百。
生平不主疽与环，况复侯封羡贲赫。
蹉跎无便凌风云，归伴凡鱼东海窄。
袖余闽越奇杰气，掩藏光怪恣窥摘。
如今老境谢纷华，斥去浮花收粟麦。
我来两见鸣春禽，低向藋间飞拍拍。
有时乘兴骋诗俊，稗说谰言都不择。
鱼还非子子非我，肝胆相忘总无隔。
苦无分遇食太仓，近犬惊人屡遭责。
一身何必要赢余，我为鼠谋从下策。

可怜倾城无蹇修，睥睨欲媲王与侯，年华荏苒春复秋。
夜弹古词韵三州，纷纷筝笆沸啁啾，忽尔雅操声俱收。
我亦少小猎九丘，掩鼻利达视若莸，秣厉欲洗平生羞。
羲娥鞭后逝莫留，谁麾衰暮出岩幽，丁丁斤斧愁林搜。
苞裹破砚开荒畴，诗卷千束喘两牛，隘视宇宙前无俦。
赖有夫子纷应酬，冷然独茧缫长抽，谰言不作诗帐囚。
旁人指我作书邮，双双紫芒炯中洲，谈笑不下孙叔优。
交情云水空悠悠，肯为腐鼠瞥下韝。
湖海何处无俊游，对面不识非我谋。
醉呼梅花居上头，高寒不落第二流。
我亦倒囊出饥猴，雪中双屦追清游。

邂逅相逢玷俊游，共临清泚看横舟。
野情潇洒便僧寺，尘事嚣烦远市楼。
倚杖有诗追和韵，折花随酒记行筹。
归来散步斜阳下，休笑浮云等幻沤。

瑞阳俊彦彦侍者，貌山泽癯语洒洒。
访我东湖竹边寺，为言来自远公社。
殷勤载觅赠行语，有语非语笔难写。
浑仑一句持赠君，不可取兮亦非舍。
归见溪边老烟菟，当机有掌休便打。
免教臭口向人开，道汝又捋虎须也。

老我无堪涉世艰，鬓毛新糁雪霜斑。
有人来自庐山中，眼如点漆音如钟。
衔袖出新卷，两眼惊且眩。
方知亲自香溪哥室来，老婆心切言诙诙。
三世诸佛一口吞，一大藏教彻底翻。
丛林乡社有此俊迈之英才，我辈可老可死无余怀。

留得八千唐刺史，看成百亿宰官身。
不争一月大小闰，犹是两朝耆俊人。
今岁两翻初度日，明年三十六宫春。
近来化得乡君子，为报麻姑不更尘。

步障飞鞯事俊游，锦围箫鼓按凉州。
海棠枝上千枝蜡，肯信人间有暮愁。

诸公垂天鹏，俊翮何可齐。
老生抱区区，舞瓮如醯鸡。
轻鸥邀我盟，十里蘋华溪。
长谣快清釂，崄韵分新题。
春去我自留，一任林鶑啼。

紫霞当日按凉州，曾到仙家十二楼。
秋影满堂花外烛，冷香飞句柳边舟。
冰弦泛月传新谱，芳槛移春接俊游。
授简梁园人老去，年年葵麦长新愁。

自从夫君来，二惠亦骖乘。
天台本多贤，君门独何盛。
大儿十四龄，神气极凝莹。
温然荆山璆，可续虞磬韵。
小儿年十一，磊朗益自俊。
壮气已食牛，风蹄期奋迅。
两载辱交从，一朝随归{革登}。
相见复何时，相别涕其陨。
美质不可恃，学问无穷尽。
少小日易逾，德业须自竟。
执手独徊徨，愧无珠玉赠。
归哉各努力，教忠家有训。

聚散云萍有是言，与君相遇帝城边。
共吟黄卷东风里，相对青灯夜雨天。
养此俊明真大器，发予沉痼有佳篇。
赠言归别勤渠意，别后重哦即见贤。

朔风吹沙昏，聚落风物蕃。
剧邑此寄治，零星数军屯。
奸狡纷雁鹜，生殖丰鸡豚。
猎子事兵仗，儒家扄荜门。
时闻读书声，句读失讨论。
小舟泊洲虚，入市市不喧。
何年弓戈戕，睹此惊心魂。
百里余几户，谁肆科调繁。
邑令率以摄，凋瘵真难言。
俊佐觅幕檄，不洗部民冤。
气象日益靡，莅政几触藩。
野老采野果，倚篱喂病孙。
逢客乃靳吝，出语妄自尊。
细故起叱咤，徒御嗤蛮村。
失笑向此适，窒忿思倒樽。
云簇天沍寒，有酒无从温。
劳生愁万端，不语将虱扪。
深虞弱缆腐，浮寄芦荻根。
铜陵只隔江，起矴帆若奔。
既涉庸自悔，死生归乾坤。

潋滟澄波漾彩椽，柳丝晴绊俊游鞭。
傍湖莫厌官楼水，得月无如此地先。
迎榜书生空绛帐，抱琴才子沃金船。
壶天萧爽人人醉，雪色屏风画谪仙。

战艺时人北，受书吾道东。
俊图开熟路，怒翼碍回风。
勇往千人废，豪来一世空。
深山埋玉气，得失付鸡虫。

乘鹤吹笙想俊游，丑闻宫掖擅风流。
身膏斧踬终尘土，若比莲花花亦羞。

蒲萄肥汗马，荆棘冷铜驼。
巫峡朝云湿，洞庭秋水波。
穷愁空突兀，暗泪自滂沱。
莫恨吾生悮，江东才俊多。

俊逸鲍参军，优游谢康乐。
豺虎正纵横，南行道弥恶。

庐陵间气欧阳公，宗主文脉魁兰宫。
给札诏来简眷浓，职居馆阁誉望隆。
圣明天子是仁宗，拔贤招俊萃群工。
希文何为去匆匆，谏官不言祗蔽蒙。
惟公壁立秉精忠，独抱{鱼便}论心忡忡。
显责若讷极匪躬，飘然夷陵凛高风。
高风凛冽谁能同，地灵人杰国不空。
魁名自见六一翁，翱翔天禄名尤崇。
忠肝义胆何其雄，愤彼阴邪后内讧。
崇论宏议要力攻，责彼谏者达四聪。
摧奸击佞深有功，吁嗟众目昏如蒙。
划然见此光瞳瞳，吁嗟众耳塞如聋。
轰然闻此声沨沨，丹心一片对穹窿。
名齐欧老压岱宗，赖有谏臣鉴由中。
贤相意与公议融，全名不作夷陵穷。
公心岂计穷与通，使我跃起激懦衷。
贤哉两魁硕且洪，仁山突兀文水淙。

暮春游京洛，适与夫子遘。
衣焦未及展，挈酒且相就。
佳林延凉飚，广厦荫清昼。
浩然尘虑醒，坐看天骨秀。
殷勤述平昔，感叹道艰疚。
谈辞足端倪，怀抱去蒙覆。
志愿始云获，睽携遽然又。
君舟既南驰，我马亦东走。
还谯寡俦侣，孤学日以陋。
高风邈难亲，离抱曷其救。
得君别后诗，满纸字腾骤。
汪洋莫知极，精密不可耨。
峻严山岳停，奔放江海漏。
伏读昼夜并，文义仅通透。
有如享太牢，继以金石侑。
惟君抱雄才，文字乃兼副。
要当被金甲，独立诸将右。
指挥神武师，为国缚狂寇。
献俘天子廷，功以钟鼎镂。
勉哉俊其时，此论讲已旧。

荷锄中园立，飞雨洒清朝。
黄鹂何处来，百啭绕林梢。
感彼求友声，慨然念吾交。
煌煌天子都，贤俊相与遨。
飘飘翔华缨，蹀蹀鸣金镳。
良时足游行，高会自招邀。
谁念张仲蔚，寂寞守蓬蒿。

春阳入我圃，窗户弄喧景。
幽池明可鉴，翠竹列如屏。
折枯呈紫茎，掊坟见红颖。
端居阅时序，人事谢参省。
生才不济世，不如守闾井。
聊慕庄氏说，处阴以休影。
兴来读我书，兴尽煮吾茗。
崔侯乃同好，每见辄自警。
守道心常晏，感时叹屡永。
边隅事未宁，豪俊当驰骋。
西麾覆妖巢，北指断凶颈。
既非二者任，且复安吾静。

平居厌城郭，具舟泛清汝。
蓝光一水远，铁色两崖古。
日华动中流，沙纹乱前渚。
湍鸣达公桥，草绿襄王墓。
园英拥流沫，风叶堕残雨。
停桡弄山泉，扶杖过花坞。
澄潭数乱石，断石横颠树。
泳波鱼鬣舒，闯穴蛙首怒。
冲云一雁远，唼荇群鸥聚。
村间桑柘春，川阔牛羊暮。
回头绿树失，卷幔青峰露。
寻幽恣盘桓，泊浅屡回互。
灵草不知名，珍禽啼在处。
夕阳散鸣鸠，荒阡拱游兔。
挽缆谣歌童，簪花立田妇。
高歌客自如，归涉人相负。
青蒲戢戢生，紫燕翩翩度。
云烟波底明，井邑林外睹。
欣逢闾里旧，愧乏鸡黍具。
抰水荐抸鳞，掘石羞山茹。
绕塘梅实绿，冒桂禽壳素。
我巾聊一颓，石榼烦屡注。
朱樱出芳林，紫笋侑雕俎。
高篇烂珠璧，至乐谢钟鼓。
嗟予性本隘，于世事皆鲁。
便欲弃簪裳，归去事田圃。
肆意山水乐，脱身尘埃苦。
此适诚足尚，斯言未宜遽。
圣神拱岩庙，贤俊毕珪组。
如君之所怀，于时当有补。
高文赞皇猷，大论宁国步。
无为五斗卑，遂屈万里举。
明心在知己，汗颜愧虚誉。
时方索大鼎，胡为炫康瓠。
富贵固众欲，非望久自阻。
圣贤有遗言，戮力期共赴。
尝闻曰中庸，曾不滞出处。
进当泽生民，退则守环堵。
所求义与比，要在身不污。
愿无废吾言，于道其可庶。

朝发灵树东，旷野阴气积。
驱马入草间，左右号鹳鹢。
重云黕玄幕，孤月隠白壁。
欹危涉涂淖，转侧缘沟脉。
凉风满川陆，眺览多所适。
却想会合乐，转首已成昔。
诸君豪俊士，经训饱搜昋。
上下古与今，抗论坚莫敌。
顾我处其间，倾听但跼蹐。
校士岂所当，直以气类得。
譬如礼天坛，珪璧奠且植。
陶匏以其质，并列不为惑。
论心见表暴，吐口出白黑。
朝案每共饮，夜床仍抵迹。
嘲谐间一发，清笑高哑哑。
自谓得如此，至死无厌斁。
敢于百里间，而惮辔与策。
因诗谢所思，酬篇无我默。

仲冬景气佳，旷然思远涉。
晨遵大堤去，寒日在马鬣。
浮屠红尘外，楼殿焕层叠。
地遐幽景闲，瑶碧秀林叶。
清香时出箔，余经尚委笈。
跻阁眺远陂，浮阳来晔晔。
花枝亦已柔，行见春露浥。
久耽田野乐，况与贤俊接。
逍遥永日暇，尘事不过睫。
昔人重时晷，所志树勋业。
慨予胡不然，空陋无所挟。
诗情朝生肠，酒气暮醺颊。
陶陶大化内，得此自为惬。
诸君能我从，游履方屡蹑。

少乏经世才，引分甘自置。
不意田野姿，尚为轩冕寄。
三年太学馆，饱食无所议。
京都多贤豪，出入许陪厕。
时从骑省吟，或就步兵醉。
低回众人内，自谓处身智。
耽耽秘书府，实待才俊地。
乃昏落其间，众口沸嘲詈。
茫如触骇机，狂顾不知避。
忽逢故人来，一道平生志。
归心西南飞，劲疾霜后鸷。
远惭龙阳隠，近愧葆光吏。
诗以谢诸君，颠冥非吾事。

汉衰奄寺炽，威柄敢专有。
桓桓李司隶，誓夺还君手。
登门盛贤俊，破柱发奸丑。
身虽以此亡，慕者犹恐后。
我行襄之野，把酹孤冢右。
精诚有相激，泪落入卮酒。
剖心死亦仁，灭顶过何咎。
大雅称明哲，于君岂其谬。

鄙生复田庐，疏绝豪俊后。
侧聆杨生贤，名挂时辈口。
向风结遐想，几岁欲奔走。
比闻官旁郡，敛板不去手。
沈埋文俗间，有类鱼落笱。
颇思沿檄来，一洗烦滞久。
览君端居作，怀伫日延首。
窃高田苏游，遂信尹公友。
丈夫相期意，不必衔杯酒。
作诗助嘉招，此志非邂逅。

门前车马尘，当昼塞昏雾。
安知此亭上，秋色生四顾。
黄花散晴阳，赤叶变寒露。
境非游览旧，人得朋从素。
乐幽鱼群行，赏俊鸟横度。
惜无一樽酒，留连清景暮。

幕府多俊良，乘间得邀命。
陈觞四座合，清笑发高兴。
冰梨走咸黾，霜橘荐穰邓。
肴羞愧无珍，粗竭我家称。
礼酬嫌已拘，戏罚甘太横。
诗诵唐人为，议法汉儒正。
新嘲时巧发，诡令或孤迸。
聊矜一时快，岂校负与胜。
行伤昆弟别，且乐宾友盛。
但愿会合频，醉日敢辞并。

华阁岧峣冠道山，群公清晓集初筵。
独持金印承新命，重对牙签识旧编。
英俊雍容欣接袂，文章疏阔愧怀铅。
一时高会形风什，留作儒林故事传。

少年初见一经横，籍籍文场蔼俊名。
抗志直思追二祖，得官今乃后诸生。
赐袍便欲欺芳草，贺酒犹能及落英。
我亦林泉有归兴，待君吟啸乐升平。

敏学高文俊茂身，少年今见鲁公孙。
明心早得无生意，清耳常闻有味言。
绿鸭陂中春纵棹，芰荷池上雨移樽。
临分有赠非他物，声利精忘道始存。

吃粥了也，洗钵盂去。
矢上加尖，一场败露。
西峰今日忍俊不禁，却要向鹭鸶腿上割股。

前四十五日何处去，焦尾大虫入闹市。
后四十五日何处来，三脚馿子上高台。
俊鹰快鹞便合乘时，跛鳖盲龟徒劳{孛}跳。

雨雨不肯止，倒泻春江涛。
可怜龙公苦，甚我行路劳。
长陂不可涉，攀岭如猿猱。
忽然出夷旷，行人何滔滔。
馆定访我友，醉我软脚醪。
翻思昨暮秋，有酒安可逃。
诸少森玉立，俊秀非儿曹。
示我近所作，亦复吹其毛。
人生有乘除，理不差秋毫。
岂非昨者厄，故有今者遭。
归来弛然卧，梦中亦陶陶。

越东佳气郁巃嵷，捉鼻馨名久识公。
结发蚤看翔艺苑，濡毫频见属诗筒。
弃书忽学万人敌，秉钺尤夸一世雄。
拔距三千堪敌忾，歌钟二八陋和戎。
长驱誓𢭏燕幽北，大纛旋移浦汭东。
重巩河山襄帝力，时垂竹帛励臣忠。
东南半壁腾王气，杞梓全材恃将功。
鹅鸭几惊消玉垒，熊罴屡奋壮金墉。
玺书褒锡恩原厚，节钺招绥德愈隆。
群策更能延俊彦，众讴先已遍旄童。
深仁共颂绵瓜瓞，伟绩还期勒华嵩。

王勃清才俊不禁，烂铺艳锦赏知音。
空余高阁青云里，谁识落霞秋水心。

昔在先皇帝，当阳四十年。
文明照天下，俊杰立王前。
一自胡兵入，俄惊汉鼎迁。
致今人道乱，空谷遁遗贤。

双眼荒荒不寐时，冥搜俊杰慕夷齐。
谶符铁券虏当灭，梦出玉清天亦低。
城里月明闻虎过，人间夜久望鸡啼。
深怜举国巅崖底，谁构悬空万丈梯。

圣主游心六艺文，先皇成宪自常遵。
天人亲屈九重问，岭海同归一视仁。
已忝胪传魁众俊，复叨燕衎逮微臣。
终身祗佩丁宁训，远到功名愿自珍。

风流怀二陆，才名动三吴。
斯人不可作，千载空烟芜。
当时骋俊笔，万象争先驱。
有如明月璧，美价倾鸿都。
世运有翻覆，韫匵真良图。
惜哉去就乖，毁此千金躯。
人生皆有死，百年同须臾。
独遗文字芳，乃与天壤俱。
凄凄昆山寒，冉冉谷水枯。
白鹤久已寂，黄犬谁复呼。
荒祠挂残阳，扁舟入菰蒲。
采莼荐秋水，庶以明区区。

前辈凋零尽，如公尚典型。
为僧眉独白，见客眼长青。
教子成三俊，传家有六经。
我来问奇字，应许扣柴扃。

与君相逢难草草，与君相逢苦不早。
人生何处小泥涂，此日飘零武林道。
武林城中马如云，闭屋狂歌人不闻。
狂歌自笑君亦笑，依然狂绝不如君。
君歌岂是真狂者，青衫少日春潇洒。
至今俊笔五花纹，最惜青眸十步下。
虚名何用等灰尘，不如世上蓬蒿人。
黄金偏趋不贫室，白发难老无愁身。
风雨无情亦如此，凄凄但聒穷人耳。
不见朱楼高到天，凤箫龙管连朝起。
连朝笙管可奈何，我歌且止须君歌。
青天白雪望不极，坐见绿水生层波。
我生胡为被狂恼，江头鱼肥新酒好。
从今作乐拼醉倒，与君相逢难草草。

穆祖收英俊，斯人晚更成。
白头真老监，褐服旧诸生。
仕国余波远，儒乡巨栋倾。
苍苍无处问，西望累吞声。

先君老交友，最是后凋人。
开馆日千屦，藏书山四邻。
门迎新印绶，圹掩古衣巾。
会哭皆英俊，哀风暗海尘。

济南官府最风流，闻是山东第一州。
户版自多无讼狱，儒冠相应有宾游。
秋风鱼酒黄粱市，夜月笙歌画舫舟。
行乐使君诗笔俊，一篇肯寄剡溪头。

一舸悠悠醉又醒，溪山无语意分明。
龟身何日化苍石，鹤背有人游紫清。
百榼颁空看少俊，千金难买是春晴。
筵端宋玉尤骚绝，游戏长歌复短行。

风霆妙流行，日月互出没。
鬼神本良能，一气自伸屈。
南方有妖魂，缁衣而血食。
因讼默祈呼，桎梏脱顷刻。
逆迪曾靡分，唯事是凶谲。
吏有廷俊者，谓此非正直。
宜加以𫓧钺，而焚其宫室。
予闻而壮之，作诗纪其实。
自从政教弛，刑祸众所怵。
凭依以为奸，白日成异物。
廷俊慎旃哉，刚方乃终吉。

风霆妙流行，日月互出没。
鬼神本良能，一气自伸屈。
南方有妖魂，缁衣而血食。
因讼默祈呼，桎梏脱顷刻。
逆迪曾靡分，唯事是凶谲。
吏有廷俊者，谓此非正直。
宜加以𫓧钺，而焚其宫室。
予闻而壮之，作诗纪其实。
自从政教弛，刑祸众所怵。
凭依以为奸，白日成异物。
廷俊慎旃哉，刚方乃终吉。

四海人物如晨星，老成典型公一人。
秋月玉壶光皎皎，飞鸾不骖翔八表。
寒花晚节纷其香，春风笔底多甘棠。
景定东南民力竭，天畀福星照南粤。
尽洗蛮烟瘴雨尘，药洲草木欣然春。
至今民拜宽分赐，古有今无此廉吏。
清风去后凛冰台，前度刘郎又复来。
阃府清明民快活，满腔子仁活泼泼。
一十四州生意多，海鳌不动红牙高。
治平奏最居第一，生平受用惟一实。
一朝征入作侍郎，晋升邃阁侍华光。
国家多难予谁与，嗣王小毖新求助。
矧今耆俊莫如公，泰内君子上下同。
大用之机其在此，周公冢宰毋专美。
不然成王方幼冲，何为衮衣赤舄先归东。
送公此行登鼎席，南丰瓣香此昕夕。
他时英俊馆翘材，桃树应思去后栽。

四海人物如晨星，老成典型公一人。
秋月玉壶光皎皎，飞鸾不骖翔八表。
寒花晚节纷其香，春风笔底多甘棠。
景定东南民力竭，天畀福星照南粤。
尽洗蛮烟瘴雨尘，药洲草木欣然春。
至今民拜宽分赐，古有今无此廉吏。
清风去后凛冰台，前度刘郎又复来。
阃府清明民快活，满腔子仁活泼泼。
一十四州生意多，海鳌不动红牙高。
治平奏最居第一，生平受用惟一实。
一朝征入作侍郎，晋升邃阁侍华光。
国家多难予谁与，嗣王小毖新求助。
矧今耆俊莫如公，泰内君子上下同。
大用之机其在此，周公冢宰毋专美。
不然成王方幼冲，何为衮衣赤舄先归东。
送公此行登鼎席，南丰瓣香此昕夕。
他时英俊馆翘材，桃树应思去后栽。

巍亭借景引壶觞，元祐诗人翰墨香。
苍峡雷霆龙意气，碧崖烟雨豹文章。
隔邻修竹娟娟静，夹道枯桑冉冉黄。
水泛帘栊檐影倒，风吹城堞角声长。
巴童结束歌仍俊，蜀女腰肢舞亦狂。
千古相望翁季在，眉山草木有辉光。

每惟斯道南，七闽小邹鲁。
考亭四书学，日月行万古。
我生亦何幸，私淑欣有遇。
南来证文献，令人动遐虑。
斯文欠统一，正学真一缕。
莆阳礼义国，敛衽殷黼冔。
缅思东湖集，复斋接前绪。
至今耆俊多，渊源此其祖。
德闳有闻孙，邂逅快披皋。
儒先教化地，师传盛称誉。
教成畀邻邦，祖训有遗矩。
岂但美彼芹，更思甘棠树。
一邑召可行，尽分皆有补。
十室有忠信，矧此万家聚。
派近源可寻，我来重瞻溯。
当年弦诵声，溪水自东注。
典刑前辈人，溪山正堪数。
安得杖屦陪，安溪溪头路。

汝自骑高马，予宁坐敝车。
功名输俊茂，天地著迂疏。
漫说痴人梦，仍看后世书。
谪仙酒楼在，不醉欲何如。

素禽敏疾出扶余，六翮双拳胆气麄。
海外天鹅能独击，云间俊鹘敢齐驱。
{扌双}身直上非无见，恋主归来不待呼。
渭水鹰扬亦如此，好将粉墨写成图。

东卢山下义门中，弘开讲席招蜀翁。
主人择客又择主，童蒙求我我求童。
俊杰识时审出处，道义结交全始终。
惟应上墓似庞老，便合移家随葛公。

吴中众史今代画，不独画人兼画马。
唐生家住金华云，对予独肯画古人。
夕阳西下东流水，纷纷古人呼不起。
东都留守吴中豪，王府勋僚旧俊髦。
当时气薄阴山日，勾陈苍苍太白高。
百年水竭海尘土，谁见凌烟拂蛛罔。
霜髯磔磔开清新，仿佛犹带黄河冰。
忽疑稍会怒色止，或可从傍窥谏纸。
唐生见我泪如洗，颇忆古人今不死。
俟我气定神始闲，命笔更起唐衣冠。

魏延及杨仪，两人蜀俊乂。
各怀专妒心，曲直竟谁在。
孔明惜其才，未尝辄偏废。
渭南反斾归，师在千里外。
朝臣意左右，魏为杨所害。
杨亦不得死，晚用姜维辈。
蜀竟以是亡，束手付邓艾。
艾复矜其功，受制于锺会。
四人共一律，皆以专妒败。
家国莫不然，呜呼可为戒。

惊吾学问非少年，羡君功业当壮年。
曾闻鸡声共起舞，老我输君独着鞭。
腊寒枯柳不堪折，欲别未别心茫然。
关塞黑风虎方啸，江湖白浪龙正眠。
洪都西统数千里，俊乂如林足驱使。
好将旧榻拂尘埃，佳客可能无孺子。

此日与君别，重逢未有期。
衰年行欲尽，近事或难知。
浩荡风云会，萧条草木悲。
三吴多俊杰，试与问安危。

海内多英俊，交情得似君。
殷勤别后语，呜咽病中闻。
吟棹秋溪月，归帆晚浦云。
可怜江树隔，何日更论文。

紫荆庭下列三株，十五年中次第枯。
馀庆后来英俊有，老成先辈典刑无。
每怀素志甘瓢饮，不觉长身要杖扶。
头白少公门下客，酸风吹泪洒輤涂。

近来觅得管城子，修竹枝头彩影高。
气挟风云驱阵势，光摇文彩动旌旄。
诗成览德三书俊，梦入生花五色豪。
圣代祇今皆有象，晴窗处处凤凰毛。

蜀郡方齐鲁，文翁迈俊贤。
箕裘承宪业，星宿近台躔。
宇宙汾阳鼎，风云祖逖鞭。
阃威分海徼，节制控闽川。
馈饷功曾立，廉能迹屡传。
儒冠真耀武，帅府重芳年。
参画旌麾右，驰驱将相前。
豪挥惊草檄，燕集见华篇。
吏牍分占授，军机妙转旋。
百蛮元震詟，诸校益贞坚。
训练群材进，钧陶众彦迁。
柳营兵镇肃，莲幕绂光鲜。
除内恩终许，安边诏必怜。
酒容山简醉，骑想葛强联。
日月新尧历，车书旧汉天。
扬雄兼赋颂，嘉什到甘泉。

华清宫中歌既醉，南海奇禽远争致。
玉环最爱雪衣娘，当时曾得龙颜媚。
璿房雕槛春日长，绣{衤朋}娇儿在傍戏。
君王怜汝解语言，怀恩不说宫中秘。
临风鸷鸟何轩轩，叹惜纯良遭猛厉。
苕翁写出当时事，侧立红衫内人臂。
江花满地不忍看，空拂画图怜俊慧。

慵为香兰读楚骚，俊游不惮着鞭劳。
千钧弩底机方彀，百尺楼中气正豪。
水激鱼龙江月暗，云翻雕鹘海风高。
相逢要把精神对，应笑狂吟短髪搔。

谠议开帷幄，仁风逐旆旟。
生灵瞻用舍，贤俊入吹嘘。
去位犹忧国，终身不废书。
传家无异物，惟挂旧安车。

落笔无尘语，垂髫有俊声。
人咨汉故事，坐屈鲁诸生。
道不缘贫病，心能处困亨。
它年文苑传，不愧著公明。

曾读契嵩辅教编，浮屠氏有不可忽。
后于京师识怀琏，彼上人者尤奇倔。
余尝从容问其友，琏复为余道居讷。
是三大士才过人，所畜岂肯吾儒屈。
文章汪洋道义富，不止区区事其佛。
余思此等更谁似，蜀有人焉颇超越。
成都敏行字无演，所谓万星中一月。
想嵩琏讷见须避，不尔往往被呵咄。
通禅晓律两无碍，前会定预耆阇崛。
群经列史固汗漫，独泛其深仍出没。
外之所精者书画，不问不语常若吃。
计其夏腊殊未几，在大众中诚突兀。
余守陵阳至穷陋，雨浸一春泥汩汩。
英磎硗磝磴道崄，行客欷歔上崷崒。
无演冲冒独不顾，来款余门手持谒。
呼之使前见已喜，相貌圆满藏神骨。
清谭坐久愈飘洒，顿遣尘襟落如拂。
新诗古文览嘉贶，气格俊健凌霜鹘。
观其衮衮出论议，收敛便可与簪笏。
试将邀之使从仕，笑指此顶安更髪。
日招与语自无厌，何乃告去苦仓卒。
西城晓日照高岭，倒搭乾陀入深樾。
师归常宜见嘉祐，此老心中已无物。
好音相与频寄惠，余在空山正伊郁。

晚客无一来，独步入东谷。
园林已成就，此景颇不俗。
落落岩畔松，修修涧边竹。
爽气逼襟袖，清如新出浴。
寒泉激乱石，磊磊漱琼玉。
荒溪渍余润，满地苔藓绿。
珍禽静相倚，毛羽华且缛。
高下相和鸣，不去若驯伏。
幽花杂红紫，点滴乱盈目。
坐久微风来，时闻散余馥。
往年读书处，宛尔旧茅屋。
虽然小破坏，修整可数木。
开门拂轩窗，无限起蝙蝠。
纵横列虫网，不免自扫扑。
壁间细书字，多是亲写录。
当时苦谋身，如此用意毒。
于今三十年，才抵羊脾熟。
一从入仕路，行步每踖踧。
所畏惟简书，其甘者藜菽。
中间何大幸，致身在天禄。
无状陪俊游，俯首常自恧。
连章乞外补，得郡悉乡曲。
虽名二千石，敢自辞碌碌。
朝廷设新法，布作天下福。
或虑多垢玩，训戒稍严肃。
刺史当是时，能不为驱督。
行之以中道，勉副议者欲。
刻薄素所憎，忍复用刑狱。
进身岂不愿，实惧有阴戮。
昨从汉中归，于此度炎燠。
亲朋日相会，分义愈敦笃。
便欲从之游，投簪解朝服。
退自数年计，伏腊殊未足。
还当武康去，就养若鸡鹜。
贫虽士之常，于我何迫蹙。
箪瓢若自具，尚可继前躅。
奈何食口众，不比回也独。
东方千余骑，导从催我速。
行复登长途，貌展心甚缩。
渊明岂俗士，幸此有松菊。

亭障戢干戈，人心浃太和。
务农登宝谷，猎俊设云罗。
仪凤书良史，祥麟载雅歌。
嘉辰资宴喜，星拱弁峨峨。

政殿咨丞弼，经筵引俊髦。
未尝耽逸乐，终是过焦劳。
归路三山远，遗台万古高。
小臣无分去，定拥堕髯号。

霜余荆吴倚天山，铁色万仞光铓开。
麻姑最秀插东极，一峰挺立高嵬嵬。
我生智出豪俊下，远迹久此安蒿莱。
譬如骅骝踏天路，六辔岂议收驽骀。
巅崖初冬未冰雪，藓花入履思莫裁。
长松夹树盖十里，苍颜毅气不可回。
浮云柳絮谁汝碍，欲往自尼诚愚哉。
南窗圣贤有遗文，满简字字倾琪瑰。
旁搜远探得户牖，入见奥阼何雄魁。
日令我意失枯槁，水之灌养源源来。
千年大说没荒冗，义路寸土谁能培。
嗟予计真不自料，欲挽白日之西颓。
尝闻古者禹称智，过门不暇慈其孩。
况今尪人冒壮任，力蹶岂更余纤埃。
龙潭瀑布入胸臆，叹息但谢宗与雷。
著书岂即遽有补，天下自古无能才。

郪道鸣弦去，容台抱𫈵初。
尘沙开祖帐，冰雪映征车。
久待连城价，谁腾一鹗书。
君王览豪俊，应复召严徐。

泛滥诚易挹，俊贤噬肯留。
愧君殊邂逅，卒岁能优游。
会心到稽吕，访古穷嬴刘。
谁令春风来，翩翩动归舟。
千里在明发，一樽成献酬。
江湖望魏阙，离思空悠悠。

飞鸟知深林，潜鱼乐渊濬。
升沉久相笑，出处各自殉。
漆雕不愿仕，孟子耻独进。
轩冕世所荣，吾斯未能信。
辟雍焕文章，王国聚英俊。
及门足自喜，内省愧多吝。
且将事畎亩，亦以乐尧舜。
悠悠谢知音，当识斯言讱。

昔吾临汝南，休骑思俊贤。
此邦号多士，今世犹依然。
奉诏选计偕，至者皆比肩。
子时避逃我，常独怀悁悁。
岂我非其人，长鲸隘蹄泉。
将由求之失，黄鹄去不还。
察廉未塞责，负课终弥年。
解印归卧家，百忧正纒绵。
闻子来仕门，华裾灿云烟。
手携一卷书，金碧纷蝉联。
慰我平生怀，意好何深坚。
始知向难进，非以相弃捐。
乡评让父兄，观国气无前。
翰飞果自致，大笑诸老先。
毫末为豫章，众流成深渊。
物常积于久，念子亦勉旃。
令名百世荣，文学贵本元。
爱至相期深，愧无长者言。

三山凌波涛，云汉邈氛埃。
世无乘槎客，安得穷昭回。
天门洞阊阖，海池含风雷。
渊沦蛟龙室，焜炫金银台。
西颢何萧条，百芳日已摧。
谁能莹心赏，喟子怀仙才。
时变感所思，驻车载徘徊。
已秋孰愿夏，览物弥欢哀。
韩生肆爽言，观变均齐谐。
而我拘俗者，俊游日已乖。
欲濯缨上尘，何时与君偕。

功名世所济，时节不可迟。
夙昔闻斯语，至今良独疑。
筋力与时背，进取将愿违。
譬如宝燕石，无用于重赀。
不恨岁月晚，畏为豪俊嗤。
见君复感叹，吾道其如台。
古之英贤人，隐显亦不齐。
出处各努力，悠悠慰我思。

江表山水区，南昌神仙宅。
固宜生贤俊，邈与尘土隔。
昔在君伯氏，实为万夫特。
文采何辉煌，声名盛赫奕。
差池中道夭，冥漠神理默。
德业谁与伦，天伦自准的。
龙蟠岂终潜，鸟伏必远击。
君今锺其美，远到未可测。

鹰隼羞逐巢上雏，骐骝耻随厩中驹。
由来俊迈恶羁絷，子独三年留上都。
江南秋风鲈鱼美，庖鲙炊粳东入吴。
腰间兰佩垂左右，船若神仙人不如。
会稽古来好风俗，严助买臣相继驱。
近来太守廷中臣，拔贤好善当朝无。
子今东去怀自许，解榻非君尚谁与。
克日飞声动洛阳，听君如听雷门鼓。

文翁昔时理蜀土，能令蜀人似邹鲁。
范公今者镇江东，亦云教化似文翁。
文翁范公本同志，蜀人吴人有殊异。
蜀人之先自鱼凫，不闻道德能过吴。
吴前泰伯后季札，礼让继为天下师。
迄今遗风未全灭，得逢贤侯益昭晰。
本之旧俗已相百，况乃磨砻皆俊杰。
当时文翁化蜀者，独有扬雄及司马。
后生可畏不可诬，安知不在吴公下。
吴人于今歌且仰，我公去矣安所仿。
愿公上佐天王明，姬文孔术从兹行。

长廊复阁接天居，炎日清风蠧宝书。
乍到似迷群玉近，餍观疑及羽陵余。
俊游真与尘埃隔，逸赏空惊应接疏。
石室会须归史笔，周南宁复滞君车。

全齐七十城，表海寄名卿。
开府驰羔雁，除书得俊英。
借筹心感激，凭轼气纵横。
浩荡军中乐，从容稷下生。
士由知己用，禄以及亲荣。
送别羞长铗，能无归去声。

盛德淳熙耀，丰规振后昆。
降心徕俊杰，前席问黎元。
嘉会真千载，休声聚一门。
象贤俱秀出，济美并鸿鶱。
性复朱绳直，书曾玉露繁。
十年森气象，江海豁词源。
心伏惊诸老，名闻动至尊。
深严亲赐策，渊默静临轩。
明白朝廷制，丹青教化原。
屡闻呼万岁，争诵累千言。
宜有非常遇，谁嫌不次恩。
官仪推粉署，地望逼星垣。
令闻人人得，风流善善存。
春华照棠树，高韵溢箎埙。
义辱交游接，欢心抃笑烦。
空惭一枝小，当谢北溟鲲。

三辅衣冠多俊贤，迩来风物故依然。
君家复在城南社，时望从知尺五天。
韦氏训经门益大，酂侯治第世相传。
雪残太一虚无里，尘涨重城苍莽边。
修竹万竿迷暗谷，清渠百道散鸣泉。
欣欣树色知春近，寂寂禽声觉地偏。
使节归来同昼锦，扁舟浮去似登仙。
禆谌适野非无兴，更挹逍遥池上篇。

清门早日映朝端，俊域于今有二难。
虹气韫来徒想玉，国香闻处已知兰。

太微星畔鏁中台，五岁重叨第众材。
桃李更饶当日盛，咏觞尤喜一春陪。
赋成英俊无过漯，诗似神仙并姓梅。
拂晓便随新榜出，九门风景马前来。

蜀山瘦碧玉，蜀土膏黄金。
寒谿漱其间，演漾清且深。
工人剪穉麻，𢭏之白石砧。
就溪沤为纸，莹若裁璆琳。
风日常清和，小无尘滓侵。
时逐贾舟来，万里巴江浔。
王城压汴流，英俊萃如林。
雄文溢箱箧，争买倾奇琛。
夫君乃冠冕，辞气高千寻。
十载为举首，于今犹陆沉。
嗟我蓄此纸，才藻不足任。
愿以写君诗，益为人所钦。
缟带岂多物，足明同好心。
黄钟声如雷，岂病无知音。
请以此为质，佗年神所临。
华轩策驷马，慎勿忘遗簪。

白袍昔纷纷，相与会东堂。
帝梧碧萧瑟，翔集皆鸾凰。
伊予素空疏，滥吹翰墨场。
不为群俊遗，出处联簪裳。
尔来凡六闰，转毂飞炎凉。
同歌太学下，共醉金马旁。
修竹压窗寒，夭桃倚户芳。
金盘剖卢橘，玉壶分蔗浆。
惊呼局上急，嘲笑杯间狂。
神情一契会，形迹两俱忘。
欢余叹薄宦，离合何能常。
濡毫纪岁时，挥霍素壁光。
去秋随相车，沿牒来东方。
城中未遍辞，不疑逐南荒。
奔波走郊外，取别何苍黄。
举觞未及尽，亟归还束装。
行行到官下，日积簿领忙。
文书拥笔端，胥史森如墙。
况当三伏深，霑汗尤淋浪。
细蝇绕眉睫，驱赫不可攘。
涔涔头目昏，始觉冠带妨。
诚知才智微，吏治非所长。
惧贻知已羞，敢不益自强。
因思瓯闽远，南走侵溟涨。
炎蒸异中县，从古无雪霜。
终朝坐茅屋，盐茗征行商。
讙哗费口舌，解囊收毫芒。
不疑性高介，此困安可当。
山川几千里，问讯谁能将。
冲卿居京邑，青云正腾骧。
寓直紫台上，风露澄东厢。
清夜不成寐，缓步聊彷徨。
拂此壁上尘，远怀同舍郎。
英辞欻感发，高义纷激昂。
泠泠宫殿虚，讽咏何琅琅。
手书成两通，贮之古锦囊。
一往泉山南，一致汶水阳。
坚重金璧体，光寒矛剑铓。
迺知贤隽心，浅俗未易量。
何尝用荣枯，遽尔分否臧。
居然激衰薄，更使清风扬。

夙昔负奇节，琅然为众殊。
下韝连得俊，出手尽成卢。
喜气兼邻曲，荣名溢道涂。
风云俱动色，非复旧江湖。

延阁屹中天，积书云汉连。
神宗重其选，国士此为偏。
夫子岷嶓秀，声名俊造先。
清标峻不极，胜气驶无前。
待价犹怀璧，临岐肯着鞭。
介推不求显，张季久方迁。
玉槛钩陈上，丹梯北斗边。
帝容瞻日角，宸翰照星躔。
职秩曾无贵，光华在得贤。
公卿殊未晚，尚少买臣年。

汉家英俊士，衮衮出金阊。
久袭通侯籍，新腰太守章。
畛封连故赵，庐井带清漳。
春色迎铙吹，应忘道路长。

去住邈如霄与尘，依依欲别更相亲。
虽知洛邑饶英俊，莫忘斋庐并直人。

金马延群俊，芸香聚众书。
杳疑神境绝，深与世尘疏。
气逼烟霄爽，光分日月余。
不材叨误选，故友幸联居。
云盖森胡骑，天阍谨契鱼。
后先陪贾马，左右揖严徐。
朱阁霜清外，璇题日上初。
辞林精采撷，艺圃纵游渔。
决胜楸枰暝，穷欢绮席舒。
朝昏升紫闼，咫尺待雕舆。
玉垒俄乡思，铜符忽诏除。
彩衣承几杖，华毂照园庐。
四郭柑垂荫，千塍稻散渠。
壶浆迎露冕，铙吹拥高旟。
有德能仁虎，无欺耻怒狙。
道途繁揖让，犴狱绝沦胥。
滞穗栖场圃，鸣桴静里闾。
贫宁费官烛，饥不茹家蔬。
翁子怀青绶，文园驾赤车。
古今相与校，胜负定何如。
上正开宣室，人方诵子虚。
追锋行入谒，委佩复传胪。
抚已聊晞骥，临民遽起予。
居然耗廪禄，岂不愧簪裙。
鹈翼颜何厚，锥囊意未摅。
因循恋糠籺，汩没老涂淤。
自顾徒为尔，诚非益者欤。
俄承吕公檄，遂策阮生驴。
驿骑传巴徼，诗筒达鲁墟。
琳琅固无价，燕石敢沽诸。

结交英俊乐如何，风谊敦明寄咏歌。
自致青云今有几，化为异物已居多。
椟中本自沽良价，毫末安能滑至和。
邻笛不堪频叹息，酒炉那得重经过。
年华易度窗尘影，人事难期海水波。
贤业着鞭犹可在，况君壮齿未蹉跎。

声教空岩穴，夫君集帝庭。
辞华动丹扆，光价塞青冥。
俊德争推毂，荣涂易建瓴。
陆离寒水玉，磊落曙天星。
得丧谁先识，艰虞困屡经。
蹉跎渥洼足，漂泊凤凰翎。
粉署疏恩纪，甘棠寄典刑。
仁风思布濩，疲俗待绥宁。
贱子良多愧，余光每乞灵。
题名联士版，占籍备民丁。
种种颠毛白，萧萧垄柏青。
陌头瞻皂盖，独立涕飘零。

问子青云器，胡为不少留。
未能充禄养，安散及身谋。
卓尔千人俊，居然百里忧。
连城价终在，自是玉工羞。

漆灯无复曙，柏径不知春。
南纪光华减，中朝俊秀贫。
凄清千古韵，寂寞一丘尘。
异日昭亭下，方多沥酒人。

吏隠不求贵，亲老不择禄。
之子有俊才，弱冠中正鹄。
弗坠先人业，何惭有道谷。
一命佐砀山，枳棘聊容足。
再命宰嘉兴，丝桐几易俗。
率身甘菜茹，养母求粱肉。
承颜苟不亏，折腰未为辱。
解印无余赀，舟中只琴筑。
十口寄淮泗，一身来辇毂。
又说东南行，秋风江水渌。
鄱阳古名郡，赤金流山谷。
每岁鼓钱刀，从来设官局。
还得便高堂，无辞縻逸躅。
飏帆江湖思，木脱天地肃。
枫叶紫斓斒，蓼花红{罒/录}{罒/欶}。
津吏晓来迎，溪僧夜留宿。
至止事方简，优游从所欲。
江城丰稻粱，水市多鱼蔌。
三载奉甘饴，百钱饱家族。
自有彩衣华，勿叹蓝袍绿。
行年未三十，气壮颜如玉。
行义日以闻，焉能长碌碌。
终列侍臣班，耀我同年录。
且赋白华诗，唱作离筵曲。

迁谪独熙熙，襟怀自坦夷。
孤寒明主信，清直上天知。
消息还依道，生涯只在诗。
惟当谕山水，讵敢咏江蓠。
偶叹劳生事，因思志学时。
读书方睹奥，下笔便搜奇。
赋格欺鹦鹉，儒冠薄鵔鸃。
耕桑都不事，园井未曾窥。
必欲缣缃富，宁教杼轴纰。
光阴常矻矻，交友尽偲偲。
步骤依班马，根源法孔姬。
收萤秋不倦，刻鹄夜忘疲。
流辈多相许，时贤亦见推。
叨荣偕计吏，滥吹谒春司。
仆瘦途中病，馿寒雪里骑。
空拳入场屋，拭目看京师。
技痒初调箭，锋铦欲试锥。
甲科登汉制，内殿识尧眉。
数刻愁晡矣，三题亦勉之。
先鸣输俊彦，上第遂参差。
罢举身何托，还家命自奇。
唯惭亲倚户，敢望嫂停炊。
竭力求甘旨，终朝走路歧。
贪希仲由来，多废董生帷。
丹桂何时折，孤蓬逐吹移。
知怜无国士，志气自男儿。
季子貂裘敝，狂生刺字隳。
广场重考覆，蹇步载驱驰。
明代宁甘退，青云暗有期。
礼闱冠多士，御试拜丹墀。
泽雾宁惭豹，抟风肯伏雌。
重瞳念孤迹，一第忝鸿私。
得告还乡贵，除官佐邑卑。
折腰称小吏，矩步慎初资。
枳棘心何恨，松筠操自持。
及亲家有养，事长礼无亏。
铜墨官常改，烟霄雨露垂。
县花聊主管，寺棘且羁縻。
吴郡包山侧，长洲巨海湄。
万家呼父母，百里抚惸嫠。
敢起徒劳叹，长忧窃禄嗤。
宦途甘碌碌，官业亦孜孜。
政事还多暇，优游甚不羁。
村寻鲁望宅，寺认馆娃基。
西子留香迳，吴王有剑池。
狂歌殊不厌，酒兴最相宜。
草织登山履，蒲纫挽舫{纟支}。
果酸尝橄榄，花好插蔷薇。
震泽柑包火，松江鲙缕丝。
三年无异政，一箧有新词。
多恋南园卧，俄从北阙追。
呈材真朴樕，召对立茅茨。
载笔居三馆，登朝忝拾遗。
紫泥天上降，朱绂御前披。
侍从殊为贵，图书颇自怡。
史才愧班固，谏笔谢辛毗。
拟把微躯杀，惭将厚禄尸。
安边上章疏，端拱献箴规。
精鉴逢英主，知怜是首夔。
赓歌才不称，掌诰笔难摛。
制历无多事，词头每怯迟。
繁阴温室树，清吹万年枝。
青琐霞光透，苍苔露片萎。
御香飘砚席，宫叶落缨緌。
看浴池心凤，闲扪殿角螭。
上林花掩映，仙掌露淋漓。
对近瞻旒冕，班清辟虎貔。
宫帘垂翡翠，御水动涟漪。
纪号年淳化，朝元月建寅。
摄官捧宝册，祝寿执樽彝。
表案行低折，宫悬听肃祗。
德音王泽润，谦柄斗杓㧑。
贵接皋夔步，深窥龙凤姿。
策勋何烜赫，赐紫更萎蕤。
蚊力山难负，鹈梁翼易滋。
论功惭八柱，受服欲三褫。
祇虑殃将至，曾无事可裨。
趁朝空俯伛，退食自逶迤。
更直当春好，横行隔宿咨。
内朝长得对，驾幸每教随。
琼苑观云稼，金明阅水嬉。
赏花临凤沼，侍钓立鱼坻。
拂面黄金柳，酡颜白玉卮。
分题宣险韵，翻势得仙棋。
竟举窥天管，争燃煮豆萁。
恨无才应副，空有表虔祈。
睿眷偏称赏，天颜极抚绥。
中官赐文字，院吏捧巾綦。
遭遇诚堪惜，功名窃自悲。
请缨无壮志，视草亦何为。
未献东封颂，空镌北岳碑。
深惭专俎豆，长欲议边陲。
但可怀骄子，何须斩谷蠡。
胸中贮兵甲，堂上有熊罴。
成败观千古，施张在四维。
兼磨断佞剑，拟树直言旗。
遇事难缄默，平居疾喔咿。
无权逐鸟雀，俛首任狐狸。
延尉专刑煞，词臣益等衰。
五花仪久废，三尺法聊施。
书命犹无谄，评刑肯有欺。
厚诬凌近侍，内乱疾妖尼。
丹笔当无赦，金科了不疑。
拜章期悟主，引法更防谁。
萋斐终无已，雷霆遂赫斯。
如弦伤讦直，投杼觅瑕疵。
众铄金须化，群排柱不支。
佞权回北斗，谗舌簸南箕。
阙下羊肠险，朝端虎尾危。
道孤贻众怒，责薄赖宸慈。
西掖除三字，南山佐一麾。
苍黄尘满面，挥洒涕交颐。
目断九重阙，魂销八达逵。
尊亲远扶侍，兄弟尽流离。
秦岭偏巉绝，商于更险巇。
吾庐何处是，我马忽长辞。
六里山苍翠，丹河浪渺弥。
分封思卫鞅，割地忆张仪。
懒读三闾传，空寻四皓祠。
畬烟浓似瘴，松雪白如梨。
坏舍床铺月，寒窗砚结澌。
振书衫作拂，解带竹为椸。
呼仆泥茶灶，从僧借药筛。
钟愁上寺起，角怨水门吹。
旧友谁青眼，新秋出白髭。
烟岚晴郁郁，风雨夜飔飔。
我过徒三省，吾生自百罹。
初来闻旅雁，不觉见黄鹂。
市井采山菜，房廊盖木皮。
野花红烂漫，山草碧{衤离}褷。
副使官资冷，商州酒味醨。
尾因求食掉，角为触藩羸。
有梦思红药，无心采紫芝。
瘦妻容惨戚，稚子泪涟洏。
暖怯蛇穿壁，昏忧虎入篱。
松根燃夜烛，山蕨助朝饥。
岂独堂亏养，还忧地乏医。
迹飘萍渤澥，亲老日崦嵫。
阁下辞巢凤，山中伴野麋。
风欺秀林木，云隔向阳葵。
屈产遭驽马，丹山困吓鸱。
悔须分黑白，本合混妍媸。
自此韬余刃，终当学钝锤。
穷通皆有数，得丧又奚悲。
自顾才何者，空怜道在兹。
宣尼犹削伐，大禹亦胼胝。
用去当如虎，投来且御魑。
避风聊戢翼，得水会扬鬐。
琴酒图三乐，诗章效四虽。
鱼须从典卖，貂尾任倾欹。
兀兀拖肠鼠，悠悠曳尾龟。
北窗寻蛱蝶，南岸看鸬鹚。
山翠楼频上，云生杖独搘。
簟闲留晓魄，檐暖负冬曦。
松柏寒仍翠，琼瑶涅不缁。
望谁分曲直，祇自仰神祇。
吾道宁穷矣，斯文未已而。
狂吟何所益，孤愤泄黄陂。

病中何事忽开颜，记是诗称小状元。
粉壁乍悬龙虎榜，锦标终属鹡鸰原。
青云随步登花塔，红雪飘衣醉杏园。
还有一条遗恨处，不教英俊在吾门。

平生闻说宣城郡，水石幽奇人物俊。
槛外澄江练不收，窗中远岫眉初印。
六朝繁盛至隋唐，才人名士遥相望。
谢公向此凭熊轼，白傅曾为鹿鸣客。
江楼山寺多赋诗，往往题名在僧壁。
皇家早岁平吴后，翰林贾公为太守。
至今清话玉堂中，夸诧江山不离口。
吾君御极初选艺，东枢贰卿新擢第。
解褐曾縻佐郡官，首得宣城为历试。
紫微田郎次登科，东枢受代传厅事。
第三榜中第二人，今在乌台为察视。
迩来通倅少名流，云泉竹树应包羞。
今春忽命姚著作，学术纵横才磊落。
当年雄揖第三名，官路迍邅久漂泊。
去岁献文重召试，新恩始上芸香阁。
未教修史未演纶，宣城奉使聊亲民。
且忻彩服得就养，莫叹朱衣未即真。
旧游应有交朋在，此去仍言婚宦新。
下车布政民休休，高吟浅酌谁献酬。
夜深红烛在何处，绮霞阁通叠嶂楼。
公权书札燕许词，未免山僧乞撰碑。
撰碑书碑即三载，眼看征诏在丹墀。
却愁未尽江南兴，闲坐蓬瀛挥玉柄。
黄枢侍臣两制官，待君同说宣城景。

关征市赋縻贤俊，谁爱此官为吏隠。
将作晁丞于役时，婺女星临海边郡。
黄绢辞高位尚卑，白华行洁身犹困。
会待时来即并伸，也知道在终无闷。
君不见路随含笑坐市中，屈身岂愧丹阳尹。
又不见张生狂醉恋扬州，冬瓜堰下甘肥遁。
此行况是奉皇华，数丈轻舠载一家。
携瓶下岸买竹叶，挂席背风穿蓼花。
霜晴震泽初尝橘，泉过惠山应试茶。
虎谿晓云灵隠雪，钱塘夜潮照湖月。
密排诗景在途中，旋吟新句教儿童。
渐近金华见隼旟，五马来迎使者车。
应知骥足暂拘绊，八咏楼开频启宴。
醉中官妓乞歌诗，剡谿纸贵抄新词。
他年谁献子虚赋，召入金门五云路。
因思元白在江东，不似晁丞今独步。

七榜御前搜俊造，商州终未识迁鶑。
可怜白屋孤寒士，更住深山寂寞城。
独跨蹇馿云外去，仍携稚子雪中行。
散官不敢将书荐，空解吟诗说姓名。

部符南粤转轺车，三宝新题表义闾。
药石好携灵运句，素筠留得蔡邕书。
平原架上衣无主，过客堂中食无鱼。
见说下帷多俊士，共瞻司马慕相如。

天子昔取士，先俾分媸妍。
济济俊兼秀，师师麟与鸾。
小子最承知，同辈寻改观。
甲第叨荐名，高飞便凌烟。
遂使拜扆坐，果得超神仙。
迄今才七岁，相接乘华轩。

皇宅斯道，汗汗浩浩。
贤俊茀茀，钟鼓考考。
爰煦尔赤，爰妥其老。
乐只万国，宁德攸宝。

齿疏鬓白两眸昏，万事无堪老病身。
脱粟犹霑太仓禄，法官仍忝外台臣。
直缘迂僻求闲地，岂是孤高慕古人。
英俊满朝皆稷契，太山何少一飞尘。

何处初寒好，初寒郏鄏城。
垂绅多俊彦，列第尽公卿。
裘马过从盛，门阑洒扫清。
谁家拥兽炭，尽日管弦声。

盛阳金气伏，华宇玉樽开。
真率除烦礼，耆英集上才。
炎蒸疑远避，流景忘西颓。
幸忝俊游并，仍惭右席陪。
蒲葵参执扇，冰果侑传杯。
相国方留客，如何务早回。

平居厌城郭，具舟泛清汝。
蓝光一水远，铁色两崖古。
日华动中流，沙纹乱前渚。
湍鸣达公桥，草绿襄王墓。
园英拥流沫，风叶堕残雨。
停桡弄山泉，扶杖过花坞。
澄潭数乱石，断石横颠树。
泳波鱼鬣舒，闯穴蛙首怒。
冲云一雁远，唼荇群鸥聚。
村间桑柘春，川阔牛羊暮。
回头绿树失，卷幔青峰露。
寻幽恣盘桓，泊浅屡回互。
灵草不知名，珍禽啼在处。
夕阳散鸣鸠，荒阡拱游兔。
挽缆谣歌童，簪花立田妇。
高歌客自如，归涉人相负。
青蒲戢戢生，紫燕翩翩度。
云烟波底明，井邑林外睹。
欣逢闾里旧，愧乏鸡黍具。
缗水荐囦鳞，掘石羞山茹。
绕塘梅实绿，冒桂禽壳素。
我巾聊一颓，石榼烦屡注。
朱樱出芳林，紫笋侑雕俎。
高篇烂珠璧，至乐谢钟鼓。
嗟予性本隘，于世事皆鲁。
便欲弃簪裳，归去事田圃。
肆意山水乐，脱身尘埃苦。
此适诚足尚，斯言未宜遽。
圣神拱岩庙，贤俊异珪组。
如君之所怀，于时当有补。
高文赞皇猷，大论宁国步。
无为五斗卑，遂屈万里举。
明心在知己，汗颜愧虚誉。
时方索大鼎，胡为衒康瓠。
富贵固众欲，非望久自阻。
圣贤有遗言，戮力期共赴。
尝闻曰中庸，曾不滞出处。
进当泽生民，退则守环堵。
所求义与比，要在身不污。
愿无废吾言，于道其可庶。

我家本南闽，处世若羁寓。
侍亲从宦游，东西迁者屡。
因循历年载，未识南中路。
间岁至都城，始与里儒遇。
尝闻闽中奇，英隽所丛聚。
山川降灵气，禀肖时魁梧。
往在祥符中，黄李称独步。
当时盛文物，在廷充振鹭。
二子簉其间，轩轩并镳驱。
得志何所如，康庄跃骐馵。
时文变新律，高辞无累句。
人传幼妇碑，朝奏客卿赋。
奇器擅珪璧，至音有韶濩。
当宁喜同时，士林争景附。
渊澄或无鱼，木秀乃生蠹。
嗟哉士之贤，入朝尝见恶。
叔才亦稍迁，秘书观四库。
命穷时不偶，伶仃独翁孺。
名虽鼎甲贵，官止尘劳污。
蹉跎三十年，困踬卒颠仆。
伊予生后时，举颈徒企慕。
郑子乃其甥，肖貌何颖悟。
读书博而详，伟词亦能铸。
朅来至京国，首与予款晤。
吾尝念古昔，人贤犹爱树。
况遇贤之出，何必缘雅素。
从游遂无间，往来靡常度。
近遭试秋官，报罢不知故。
飘飘叹穷途，归橐不能具。
当路少知己，腹心谁可布。
我嗟近世人，龊龊何足数。
见善不能举，徒然用烋噢。
士有处忧困，岂尝一蒙顾。
劝君自求己，何用频龃龉。
还家乐诗书，养心益坚固。
无因一伤手，乃欲改前措。
泽豹未成文，尚能隠深雾。
齐禽戢其翼，久亦蒙傅羽。
况子气方刚，丁辰年未暮。
勉勉信予言，勤勤蹈前趣。
更想渭阳贤，怀道当有遻。
王忱希范宁，羊昙宗谢傅。
武子称卫玠，逢时乃腾骛。
深源赏康伯，传经有训注。
子其慕斯人，戒哉惇向素。
还来取高第，擢俊膺帝吁。
更发翁孺名，后来益垂裕。
作歌送子行，予言岂虚谕。

江西剧藩曰南康，其山空青水贡漳。
环封千里十巨邑，邑皆万室居相望。
地穷吴境杂楚粤，民生窘急矜豪强。
积奸叠讼狃成俗，吏治纷扰多颓纲。
缓其衔辔乃纵弛，绳以密网还滋彰。
中和之政固难立，要在教化完堤防。
尔来守宰尤慎择，长人之计非寻常。
仪仪阎君文且敏，风韵粹絜含珪璋。
昨从筦榷荐称最，就委墨绶雩川旁。
周才治剧有余地，犹以骥𫘧腾康庄。
牛刀砉騞解众理，排击曾未婴铦芒。
声华早已擅朝采，群公称荐交封章。
况今知己正当路，拔擢贤俊登周行。
谓宜平步陟清要，何乃远官天一方。
平时进人用资履，详试政事观循良。
毋嗟邑令尚沉滞，昔贤为吏多践扬。
汉庭卓鲁终作辅，孔门言季俱升堂。
于时百里振嘉誉，逮今史简传清芳。
勉哉远继数贤迹，坐使慈惠流江乡。
政成绩茂奏丹扆，行矣台阁看徊翔。

赵子抱经术，儒林挺孤秀。
策足入上庠，高谊诸生右。
秋闱再程文，怀宝不见售。
京师首善地，翘然俊贤囿。
朝廷举新诏，多士四方走。
主司搜择艰，有如羿张彀。
小善或不遗，宁当舍良茂。
岂非绳准高，刀尺下难就。
得丧不在己，自信非我疚。
岁穷感亲心，倚门方远候。
都亭谢知己，飘飘拂归袖。
乐彼闽中幽，里中贤友旧。
且复从其游，行义益充厚。
道存贵有用，独善古所陋。
明时无滞才，子行当勉懋。

皇都有沧池，近在金商陌。
渊源控河汴，襟带引京索。
众派泻寒光，一鉴涵空碧。
晴明天垂幕，阴霭地滋脉。
烟岚隘五湖，气象吞七泽。
漪涟十余里，缟练千万尺。
楼殿起参差，门闉开岝峉。
人间识方壶，古来惭太液。
美哉台沼名，壮我帝王宅。
惟昔经始谋，兹见神武迹。
非同泗渊滥，盖用昆夷策。
万乘纡警跸，群官扈銮轭。
津头驻翠华，唐中搜赤籍。
水犀陈百旅，画鹢棹千只。
时多吕梁人，士有中黄伯。
旋渊齐出没，桅樯竞跳踯。
鼓枻变鱼丽，飞江生羽翮。
一时军事严，四表皇威赫。
承平垂百年，声教重九译。
朝惟讲文物，民亦厌金革。
楼戈无复用，池籞因不易。
年年春风暮，处处禊筵辟。
曲堤柳交阴，上苑花遍拆。
舟师校艨冲，乐佾锵金石。
翔禽鼓轻翰，潜鳞跃修额。
鸣鼍促繁节，阴兽荡精魄。
浮吹时往来，彩标纵争获。
鱼龙随变态，波浪相激射。
何妨试趫勇，岂徒观戏剧。
吾皇兹豫顺，庶物遂闿怿。
灵囿无禁止，都人任游适。
轮蹄去若狂，锦绣委如积。
临流错杯盘，列肆张幄帟。
金缯乐挥散，采翠乱狼藉。
嘉会此难逢，良辰真可惜。
前日瀛洲仙，顾谓同舍客。
言此好时节，岂当虚废掷。
掩卷下直庐，连镳出东掖。
郊原朋盍簪，舲舸觞浮醳。
指顾集珍羞，饾饤瞻肴核。
暂喜解朝缨，仍便岸纱帻。
清波入平望，嘉果富新摘。
园奇插山丹，水美鲙霜鲫。
喧呼少停樽，眺览闲信屐。
画桥蹑虹蜺，宝殿觇楹磶。
再见琼林芳，重思曲江席。
宠恩徒欲报，颛愚岂任责。
翩翩众翘彦，一一富才画。
同时致荣阶，云谁量远跖。
曰予孤陋姿，本惟一逢掖。
无能拾青紫，有志厉冰蘗。
久事州县劳，已甘簿书役。
公卿广收扬，文字误掎摭。
得怀儒馆铅，始识君门戟。
何乃英俊流，不以才地隔。
同登石渠阁，共阅金匮册。
饱食任嬉游，县君奚补益。
所赖友贤能，庶几逭隳谪。
兹游诚可乐，何幸谬见择。
逮赋醉言归，都忘日之夕。
风云一流散，俛仰成宿昔。
集贤冰厅郎，雕章古风格。
感此意稠重，足成言四百。
记彼集间事，有如丹在白。
初惟侈荣观，终乃发幽赜。
分明指行藏，礧砢见肝鬲。
诸贤继佳篇，仲吕和无射。
辞源可渺弥，笔锋俱砉騞。
彼美双南金，辉映连城璧。
乐事子同赋，联编予有获。
钦慕风雅情，慰诲诗书癖。
滞思豁以开，遥襟耸然释。
报投愧刍芜，叩虚漫䌷绎。
多谢久要言，赠君岁寒柏。

石生故人子，袖书远相过。
趋翔有父风，步阔冠峨峨。
自言少也孤，奉亲由江鄱。
区区营甘旨，靡暇谋其他。
三十未有成，无门托丝萝。
求知走四方，慷慨成悲歌。
顾我旧朝采，谓能激余波。
多惭僻郡守，局趣如生何。
空持赠我句，坐合长吟哦。
方今绍唐虞，咏歌继卷阿。
举世用经术，革去辞章讹。
诏书起遗逸，草泽咸搜罗。
高爵待俊杰，世砺钝以磨。
君子务藏器，生其勤切磋。
乘时挟才策，继世收贤科。
壮怀无自忽，流年易蹉跎。

维扬禹九州，淮南唐四镇。
地据江海冲，星占楚吴分。
五季剧荒扰，我朝夷僭闰。
督府时称雄，守帅选常遴。
由来竹符使，莫匪邦家闻。
其间九贤者，尤推万人俊。
太原文章伯，师友渊源濬。
五事陈便宜，七制推典训。
屡荐官虽崇，三已色无愠。
岐公老藩朝，惠爱浃吴晋。
荐士言有味，偃兵功不陈。
鼎饪方燮和，丘园终委顺。
渊哉文肃公，生遘休明运。
三朝翰墨工，二府谋猷奋。
道卷任推迁，名全蔑缁磷。
郑公梁栋才，天质璆琳韵。
大笔弟兄同，万事朝廷问。
徊翔极宰枢，终始无疵吝。
仁宗初倦勤，魏公复来觐。
堂堂真相尊，謇謇嘉言进。
十字篆勋劳，大烝报忠荩。
乐安予旧馆，早岁窥墙仞。
儒林仰宗工，政府发闳论。
虽无鼎铭勋，却有书传信。
吾友仲{辶备/录}父，利器发硎刃。
论经鄙章句，纵辨摧凌谇。
经纬夙志违，风流壮年尽。
文武惟秀公，将相纡双印。
入辅复出藩，抚淮兼帅润。
忆昔获攀稽，后来尝慕蔺。
司空一代宗，累叶清风振。
继父汉韦平，致君古尧舜。
时叹人云亡，上嗟天不慭。
昔人企前修，景行仰高峻。
声气或相同，古远视犹近。
马迁称晏婴，羊祜交陆逊。
异代思执鞭，仇邻通馈𫗥。
粤予望诸贤，先后来兹郡。
既非镇俗才，仍抱终天衅。
砂砾自澄汰，铅镆殊铦钝。
将书名在石，终惭驽附骏。
前人固难追，遗德犹可徇。
鞭后志良勤，思齐言亦讱。
颜{忄典}章在怀，年侵霜满鬓。
俛仰复奚为，兹焉俟嘉遁。

我昔就学初，龆童齿未龀。
严亲念痴狂，小艺诱愚钝。
始时授章句，次第教篇韵。
蒙泉企层澜，覆篑期九仞。
十龄独侍行，千里赴朝觐。
靡依心向吴，能事躬在浚。
应门待宾客，睦族周分亲。
虽免逃杖諐，犹虞裕蛊吝。
十三从师友，群彦得亲近。
箕裘袭素风，兰芷渐腴润。
占毕自忘劳，攻坚常切问。
六经日沈酣，百氏恣蹂躏。
礼乐原夏商，春秋道尧舜。
论诗识温柔，讲易知谦巽。
书要通上古，史亦蕲尽信。
复熟中庸篇，推名善恶混。
楹书迨今存，手泽亦未泯。
赖此渐摩益，稍知贤圣蕴。
十八随乡书，三冬阅文阵。
同时韦带伦，共试棘闱濬。
少年事矜豪，属辞少绳准。
程文竟乖疏，贡籍果遗摈。
内负未蹉跎，不能忘起偾。
赏延辄辞官，雅志将自奋。
笔苦手成胝，眠稀目生晕。
常患涉猎疏，肯效揣摩困。
再上忝乙科，初筵习磨楯。
绸缪结官课，奄忽罹忧疹。
灵光未及赋，陟岵遽衔舋。
星行赴帏堂，雨泣护归榇。
先畴闽岭遥，寓舍京口近。
葬营带郭田，地得兼山艮。
送往极充穷，拊存急赒赈。
三釜须自谋，一官姑孟晋。
恤孤逢旧知，温故拾余烬。
荐衡荷德璋，嗣向怜子骏。
给札恩特殊，除职选尤遴。
遂去州县劳，入陪台阁俊。
校文擿三折，食贫岁四闰。
君相嘉宿官，圭符假名郡。
地望号优闲，公租稍充牣。
二偏丰旨甘，百口免饥馑。
方喜私愿谐，遽叨召音迅。
素非干时才，屡试投虚刃。
治绩愧无闻，官资谬超进。
持橐入记言，演纶漫燥吻。
事无补毫分，心常怀愤懑。
一言偶寤意，三已固无愠。
再违金门籍，七换竹使印。
赐环元丰初，解组横海镇。
虏信使约修，周官预详{扌鹿/木}。
上号太宫辰，奉册陪发轫。
复土裕陵日，杖桐方守殡。
阻趋七月期，莫从百夫殉。
衰麻虽未除，泪血犹未抆。
误被两宫知，首颁一札讯。
入长天台班，复冠鳌坡峻。
拔擢登台司，咨俞陪坐论。
属时久承平，狡羌未诛震。
任重才难胜，位高躬易陨。
丹衷徒蹇蹇，明诚乏斤斤。
靡惮啧言烦，姑守王臣荩。
圣神眷始终，进退礼周尽。
禁殿陟青规，琳宫叩虚牝。
再辞淮海藩，未许丘园逊。
风霜经六纪，蓬葆垂两鬓。
躬闲犹冠带，禄厚足储𫗥。
贡余香龙团，上尊白羊酝。
岁时荷恩霑，浆藿对馈賮。
春园乘闲灌，冬户随时墐。
入对书甲乙，出驱车薄笨。
扶杖拜先茔，携觞问田畯。
蕃室倦扫除，綦几聊凭隠。
养浩希子舆，学生同祝肾。
念昔多艰勤，诲尔宜悱愤。
见贤弓在檠，遇事骖从靳。
竞情思昔非，视舌知柔韧。
高门训序畏，刊腹摩兜慎。
名教乐有余，异端戒多紊。
其要本诚明，乌在问圆顿。
美璞不雕琢，安得怀瑜瑾。
良器不深藏，渠能免瑕璺。
学问不沾洽，何由垂望闻。
操守不坚纯，久必成缁磷。
进修欲及时，行违要无闷。
士行惜分阴，伯阳叹往运。
当年倘因循，晚岁必悔恨。
更思祖先勋，相传清白训。
世胄闽与吴，宗姻期及絻。
衣冠布中外，椽土无尺寸。
逮吾老乡闾，始得营畦畛。
蜗庐庇风雨，稷田助饔馂。
幸与仁智邻，仍远市城慁。
沈侯东阳居，陆叟颐山遁。
出处虽殊途，丰约已过分。
考室俟构堂，肥家在忍顺。
常使棣华荣，无致荆枝忿。
中冓须自防，外诱不可徇。
惧尔志悠悠，故吾言谆谆。
力行傥不渝，家声期远振。

濒江多胜宇，兹地更推高。
结友为文会，开樽较饮豪。
春华今始盛，圣代况亲遭。
美景堪行乐，雄谈任叫号。
数家供法馔，百斝和春醪。
异味频登俎，良庖旋奏刀。
盘丰介象鲙，手马毕生螯。
极量觚并榼，忘形罂与槽。
怜君皆旷达，独我叹徒劳。
俗状区区外，刚肠渐渐熬。
壮心虽不屈，谗口亦奚逃。
感寓尝怀古，愁来几悼骚。
宦涂蜗斗角，世事猬森毛。
自得犹千虑，谁能挫一毫。
无烦恶蝇点，须拟效龙韬。
暂适惟诗酒，难兼是燕敖。
纵欢忘倦厌，论契甚坚牢。
峻节凌修干，清风遏怒涛。
就贤知不倦，营道岂云叨。
此席今谁继，知音尽俊髦。

偃伏声名三十年，当时伦辈有谁前。
曾随贡籍逢标鉴，更向词林接俊躔。
上馆久违牵梦寐，归舟将至想神仙。
襟怀旷达应如旧，迟对清尊一问焉。

欲养蛟龙谩凿池，惟应道术两相知。
论年校德予惭老，强识多闻子可师。
监彼盈虚门若市，明于取舍智犹棋。
干时已副宽民诏，沈俊休吟咏史诗。

当年覆实子亭西，曾见春龙起蛰泥。
晚接官联方喜幸，老忧颠踣待扶携。
入兰游雾蒙熏润，激浊扬清望品题。
蹇步强攀英俊躅，终然驽骥力难齐。

儒雅名公子，风流粉署贤。
精神清比鉴，论议直如弦。
朝已期登俊，天胡不畀年。
永怀三友益，一恸寝门前。

子厚论先友，文章忆稚年。
一时陪俊杰，四纪奉周旋。
兰玉高门盛，松筠晚岁坚。
风流今已矣，感旧独潸然。

定林瞰土山，近乃在眉睫。
谁谓秦淮广，正可藏一艓。
朝予欲独往，扶惫强登涉。
蔡侯闻之喜，喜色见两颊。
呼鞍追我马，亦以两黥挟。
敛书付衣囊，裹饭随药笈。
翛翛阿兰若，土木老山胁。
鼓锺卧空旷，簨簴雕捷业。
升堂廓无主，考击谁敢辄。
坡陀谢公冢，藏椁久穿劫。
百金买酒地，野老今行馌。
缅怀起东山，胜践比稠叠。
于时国累卵，楚夏血常喋。
外实备艰梗，中仍费调燮。
公能觉如梦，自喻一蝴蝶。
桓温适自毙，苻坚方天厌。
且可缓九锡，宁当快一捷。
彼哉斗筲人，得丧易矜怯。
妄言屐齿折，吾欲刊史牒。
伤心新城埭，归意终难惬。
漂摇五城舟，尚想浮河檝。
千秋陇东月，长照西州堞。
岂无华屋处，亦捉蒲葵箑。
碎金谅可惜，零落随秋叶。
好事所传玩，空残法书帖。
清谈眇不嗣，陈迹恍如接。
东阳故侯孙，少小同鼓箧。
一官初岭海，仰视飞鸢跕。
穷归放款段，高卧停远蹀。
牵襟肘即见，著帽耳才擪。
数椽危败屋，为我炊陈浥。
虽无膏污鼎，尚有羹濡䇲。
纵言及平生，相视开笑靥。
邯郸枕上事，且饮且田猎。
或昏眠委翳，或妄走超躐。
或叫号而寤，或哭泣而魇。
幸哉同圣时，田里老安帖。
易牛以宝剑，击壤胜弹铗。
追怜衰晋末，此土方岌业。
强偷须臾乐，抚事终愁惵。
予虽天戮民，有械无接折。
翁今贫而静，内热非复叶。
予衰极今岁，傥与鸡梦协。
委蜕亦何恨，吾儿已长鬣。
翁虽齿长我，未见白可镊。
祝翁尚难老，生理归善摄。
久留畏年少，讥我两呫嗫。
束火扶路还，宵明狐兔慑。
蔡侯雄俊士，心憭形亦谍。
异时能飞鞚，快若五陵侠。
胡为阡陌间，踠足仅相蹑。
谅欲交辔语，呿予不能嗋。

画船插帜摇秋光，鸣铙传鼓水洋洋。
豫章太守吴郡郎，行指斗牛先过乡。
乡人出郭航酒浆，炰鳖鲙鱼炊稻粱。
芡头肥大菱腰长，釂酬喧呼坐满床。
怪君三年寓瞿塘，又驱传马登太行。
缨旄脱尽归大梁，翻然出走天南疆。
九江左投贡与章，扬澜吹漂浩无旁。
老蛟戏水风助狂，盘涡忽坼千丈强。
君闻此语悲慨慷，迎吏乃前持一觞。
鄙州历选多俊良，镇抚时有诸侯王。
拂天高阁朱鸟翔，西山蟠绕鳞鬣苍。
下视城堑真金汤，雄楼杰屋郁相望。
中户尚有千金藏，漂田种秔出穰穰。
沉檀珠犀杂万商，大舟如山起牙樯。
输泻交广流荆扬，轻裾利屣列名倡。
春风蹋谣能断肠，平湖湾坞烟渺茫。
树石珍怪花草香，幽处往往闻笙簧。
地灵人秀古所臧，胜兵可使酒可尝。
十州将吏随低昂，谈笑指麾回雨旸。
非君才高力方刚，岂得跨有此一方。
无为听客欲霑裳，使君谢吏趣治装。
我行乐矣未渠央。

元和伐蔡何危哉，朝廷百口无一谐。
盗伤中丞偶不死，利剑白日投天街。
裹疮入相议军旅，国火一再更檀槐。
上前慷慨语发涕，誓出按抚除睽乖。
指㧑光颜战洄曲，阚如怒虎搏虺豺。
愬能捕虏取肝鬲，护送密乞完形骸。
笞兵夜半投死地，雪湿不敢燃薪{艹点}。
空城竖子已可缚，中使尚作啼儿哇。
退之道此尤俊伟，当镂玉牒东燔柴。
欲编诗书播后嗣，笔墨虽巧终类俳。
唐从天宝运中圮，廊庙往往非忠佳。
诸侯纵横代割据，疆土岂得无离{亻瓜}。
德宗末年惩战祸，一矢不试尘蒙靫。
宪皇初起众未信，意欲立扫除昏霾。
追还清明救薄蚀，屡敕主府拘穷蛙。
王师伤夷征赋窘，千里亦忌毫厘差。
小夫偷安自非计，长者远虑或可怀。
桓桓晋公忠且壮，时命适与功名偕。
是非末世主成败，烜赫今古谁讥排。
贤哉韦纯议北赦，仓卒两伐尤难皆。
重华声明弥万国，服苗干羽舞两阶。
宣王侧身内修政，常德立武能平淮。
昔人经纶初若缓，欲弃此道非吾侪。
千秋事往踪迹在，岳石款记如湘崖。
文严字丽皆可喜，黄埃蔽没苍藓埋。
当时将佐尽豪杰，想此兵祷陪祠斋。
君曾西迁为拓本，濡麝割蜜亲劘揩。
新篇波澜特浩荡，把卷熟读迷津涯。
褒贤乐善自为美，当挂庙壁为诗牌。

闽山到漳穷，地与南越错。
山川郁雾毒，瘴疠春冬作。
荒茅篁竹闲，蔽亏有城郭。
居人特鲜少，市井宜萧索。
野花开无时，蛮酒持可酌。
穷年不值客，谁与分杯杓。
朝廷尚贤俊，磊砢充台阁。
君能喜节行，文艺又该博。
超然万里去，识者为不乐。
予闻君子居，自可救民瘼。
苟能御外物，得地无美恶。
似闻最南方，北客今勿药。
林麓换风气，兽蛇凋毒蠚。
如漳犹近州，气冷又销铄。
珍足海物味，其厚不为薄。
章举马甲柱，固已轻羊酪。
蕉黄荔子丹，又胜楂梨酢。
逢衣比多士，往往在丘壑。
从容与笑语，岂不慰寂寞。
太守好觞咏，嘉宾应在幕。
想即有新诗，流传至京洛。

韩侯冰玉人，不可尘土杂。
官虽众俊后，名字久訇磕。
并州天下望，抚士威爱惬。
千金弃不惜，宾客常满合。
遥闻余风高，为子置一榻。
亲交西门饯，百马骄杂遝。
子材宜用世，谈者为呜唈。
矧今名主人，气力足呵欱。
推贤为时辅，势若朽易拉。
会当荐还朝，立子在阊阖。
惜哉秣骐骥，赋以升龠合。
咨予栖栖者，气象已摧塌。
他年佐方州，说将尚不纳。
况于声势尊，岂易取酬答。
有如持寸莛，未足撼鞺鞳。
顾于山水闲，意愿多所合。
匡庐与韶石，少小已尝蹋。
风游会稽春，雪宿天柱腊。
淮湖江海上，惯食虾蟹蛤。
西南穷岷嶓，东北尽济漯。
身虽未尝历，魂梦已稠沓。
荆溪最所爱，映烛多庙塔。
溪果点丹漆，溪花团并罨。
扁舟信所过，行不废樽榼。
一从舍之去，霜雪行满颌。
思之不能寐，蹙若虻蚋噆。
方将筑其滨，毕景谢噂{口沓}。
安能孤此意，颠倒就衰飒。
唯子余所向，嗜好比鹣鲽。
何时归相过，游屐尚可蜡。

冯侯天马壮不羁，韩侯白鹭下清池。
刘侯羽翰秋欲击，吴侯葩萼春争披。
沈侯玉雪照人洁，萧洒已见江湖姿。
唯予貌丑骇公等，自镜亦正如蒙倛。
忘形论交喜有得，杯酒邂逅今良时。
心亲不复异新旧，便脱巾屦相谐嬉。
空堂无尘小雨定，浓绿翳水浮秋曦。
高谈四坐扫炎热，木末更送凉风吹。
此欢不尽忽分散，明月照屋空参差。
平明余清在心耳，洗我重得刘侯诗。
刘侯未见闻已熟，吾友称诵多文辞。
才高意大方用世，自有豪俊相攀追。
咨予后会恐不数，魂梦久向东南驰。
何时扁舟却顾我，还欲迎子游山陂。

古之士方穷，材行已云贵。
大臣公听采，左右不得蔽。
或从蒿藜间，入据廊庙势。
小夫不敢望，云我非其汇。
朝游俊者羞，暮出逢者避。
所以后世愚，人人愿高位。

君不闻开元盛天子，纠合俊杰披奸猖。
几年辛苦补四海，始得完好无疽疮。
一朝寄托谁家子，威福颠倒那复理。
那知赤子偏愁毒，祇见狂胡仓卒起。
茫茫孤行西万里，偪仄归来竟忧死。
子孙险不失故物，社稷陵夷从此始。
由来犬羊著冠坐庙堂，安得四鄙无豺狼。

盛世千龄合，宗工四海瞻。
天心初吁俊，云翼首离潜。
德望完圭角，仪形壮陛廉。
徐鸣苍玉佩，尽校碧牙签。
纶掖清光注，銮坡茂渥霑。
文明诚得主，政瘼尚烦砭。
右府参机务，东涂赞景炎。
庙谟资石画，兵略倚珠钤。
坐镇均劳逸，斋居养智恬。
讴谣喧井邑，惠化穆苍黔。
进律朝章旧，疏恩物议佥。
通班三殿邃，徙部十城兼。
申甫周之翰，龟蒙鲁所詹。
地灵奎宿照，野沃汶河渐。
首路龙旗盛，提封虎节严。
赐衣缠紫艾，卫甲缀朱綅。
海谷移文省，溪堂燕豆添。
班春回绀幰，问俗卷彤襜。
舟檝商岩命，熊罴渭水占。
治装行入觐，金鼎重调盐。

百年文物士优游，万国今方似缀旒。
发策东堂招俊乂，回舆北苑罢倡优。
忽随诸彦登龙尾，尚忆当年应鹄头。
独望清光无补报，更惭虚食太官羞。

彭泽陶潜归去来，素风千岁出尘埃。
明时俊老心无累，故里高门子有才。
更作园林负城郭，常留花月映池台。
却寻五柳先生传，柴水区区但可哀。

远迹荒郊谢俊豪，春风谁与驻干旄。
故交重趼恩何厚，新句连篇韵更高。
美似狂酲初啖蔗，快如衰病得观涛。
久知坏冶成天巧，岂与人间共一陶。

一马常随世事驰，岂论江徼与河湄。
已成白发潘常侍，更似青衫杜拾遗。
勋业傥来知有命，文章聊欲见无期。
喜君材俊能从我，力学何妨和子思。

尘土波澜不自期，飘然身与愿相违。
衰根要路知难植，病羽长年欲退飞。
高论已嗟能听少，力行还恨赋材微。
惭君俊少今知我，一见心如客得归。

西江望士众长兼，卓荦传家在一男。
壮志异时开史牒，妙龄终日对书龛。
桂堂发策收科选，樱苑颁诗豫宴酣。
大邑援琴聊试可，小州怀绂果才堪。
分台拜职荣先入，抗疏辞恩耻横覃。
劲操比松寒不挠，忠言如药苦非甘。
龙鳞直为当官触，虎穴宁关射利探。
朱毂兽头终协梦，粉闱鸡舌更须含。
均输北转荆门鹢，劝课西临蜀市蚕。
期信有儿迎郭伋，食贫无地乞羊昙。
櫜垂铃栈驼鸣{囗曷}，节拥棠郊虎视眈。
归见广墀瞻斧藻，对扬初服改朱蓝。
进班华省财方阜，出按穷边虏稍戡。
帝命贾琮当冀北，民歌姬奭次周南。
投壶飨客鱼无乙，伐鼓搜兵马有驔。
鲸鬣掀红旗杳杳，虬髯咤黑纛𩭹𩭹。
威加诸部风霜肃，惠浸连营雨露涵。
大斗时时能剧饮，轻裘往往祇清谈。
乾龙已应天飞五，晋马徐观昼接三。
道在君臣方自合，德侔卿长亦谁惭。
便蕃肯较平生宠，放旷皆知雅性妉。
委佩去辞廷殖殖，扬舲来得府潭潭。
一尊客语从容尽，千里人情委曲谙。
岂但搢绅称召杜，故多扶杖祝彭聃。
幕中俊乂闲刀笔，帐下骁雄冷剑镡。
楚地怪须留汲黯，萧规疑欲付曹参。
从来贵势公何慕，自是贤名上所贪。
未信逸身今以老，且当忧国每如惔。
论心邂逅胶投漆，搔首低徊雪满簪。
镇抚未惊移岁月，追攀曾许赏烟岚。
余欢遽隔新亭饯，宿惠难忘旧馆骖。
卷曲尚谁知散栎，峥嵘空此咏枯楠。

将圣由天纵，成能与鬼谋。
聪明初四达，俊乂尽旁求。
一变前无古，三登岁有秋。
讴歌归子启，钦念禹功修。

国初吾乡民，万户一逢掖。
盖自咸平后，俊髦始接迹。

雪花障路飞，飘湿红杏鞯。
归马碧蹄疾，踏破白玉田。
揽辔独长想，物境真可怜。
朝绂未挂身，豪逸倚少年。
结客上高楼，珠箔遮碧天。
烧酒紫烟沸，割炙白膏鲜。
美人挪素手，笑弄琵琶弦。
醉眼生乱云，不省到家眠。
俊游或如失，倒指还掺然。
薄莫出华省，下马灯已燃。
强笑破老颜，寄恨挥华笺。
玩世张公子，嗜酒真神仙。
抛掷咏红梅，负伊清樽前。
再读再三叹，心断空悁悁。
起予如茧丝，织愁成短篇。

骐骥太俊不得驭，尘埃尚走高阳翁。
奇文泣下鬼神血，高议凿开天地聋。
平明仗剑背我去，老蛟奋鬣归江东。

汪子清彻骨，竦如秋竹竿。
高名九鼎重，俊气一峰寒。
议论今谁对，文章古所难。
青蝇变白黑，无污碧琅玕。

鱼虾泳大海，龙困污池埋。
鸾凤气塞吭，百鸟鸣其喈。
犹吾吕夫子，短褐包壮怀。
举脚踏青云，失势寸步乖。
却视后来辈，厌己犹积柴。
否屯岂我独，升泰奚人皆。
一别春四归，聚首邈不谐。
前日忽踵门，谒与行李偕。
相迎把交臂，似合已擘钗。
于时节清明，花净无纤霾。
共引不算觞，倾泻犹长淮。
歌诗互挑战，舒惨出百骸。
愁吟惨春晖，乐咏舒寒荄。
男儿万里心，无作伏枥䯄。
天王下科诏，罗俊基泰阶。
盍行取好官，一为光同侪。

贾君貌古文章老，虬髯铺胸犀插脑。
戏夸才力惊众人，谈笑千篇笔端扫。
酒酣座上披天真，铲去崖岸露怀抱。
今年礼部更新书，续诏九州登俊造。
宿儒晚秀趋术茫，肝愁胃苦搜辞藻。
独君所向异尔为，长袖陂陀踏幽草。
行穷两径跻岩巅，指点晴江辨秋岛。
却骑匹马归湖山，古寺相逢情愈好。
空樽无物醉故人，辄出囊钱具梨枣。
更长坐久然青灯，语杂讥谐欲颠倒。
我方正色起问君，何乃终年事枯槁。
齿牙未豁才有余，一赋从容成腹藁。
琢磨高论驰古今，足历天衢骋王道。
驽群沓沓犹争先，骥𫘧胡然甘伏皂。
君徒俛首不我答，我反惭颜汗如澡。
丈夫贵富难近窥，一第定非论晚早。
岂同祖谊名汉朝，位不公卿身已夭。
何时却挂吴淞帆，霜蟹初肥恰新稻。

贾生俊辩凌诸老，二十汉廷冠插脑。
魁奇远裔空传家，惨淡壮年翻却扫。
巧心用过金几缗，愤泪顷干玉三抱。
五湖梦数归何时，四海形单生不造。
乡宴无心听鹿鸣，时平有口歌鱼藻。
每舒意气拂剑光，懒把穷通叩蓍草。
江河饮肺吞阮刘，风月吟肠笑郊岛。
君才慎勿恃晚成，俗态由来尊少好。
众人竞进皆揠苗，独子甘贫犹嗜枣。
囊装未抵一羽轻，笔力堪支泰山倒。
闲身自放垅上耕，愁面谁怜泽边槁。
幽寻骑马衫覆鞯，冷卧乏毡床露藁。
无劳儿女悯滞材，岂竟乾坤厄吾道。
从前平步封公侯，亦有逢辰出舆皂。
光华圣旦发可晞，涵泳儒流身已澡。
收还事业幸未迟，揖取功名须及早。
不然一世成虚生，虽曰百年如实夭。
公朝富贵弗汝悭，仕路高车似麻稻。

杨子文格少已遒，自关以西鲜此流。
逸兴一发不言休，诗吟千篇酒百瓯。
始谓富贵力可求，行年四十差厥谋。
相逢渭水初清秋，气俊秋隼辞长虬。
欢然一见分辄投，往来自尔月屡周。
忽闻屋角鸣春鸠，感时出门写我忧。
载酒兴庆荒池头，半酣系马聊登舟。
纷纷涉水惊眠鸥，晚阳欲落孤烟收。
开元盛事空林丘，流年数百如回眸。
陈迹随感来吟搜，偶作短句诒同游。
杨子既见遽和酬，笔落纸上不暂留，诗珍玉案书银钩。
诗人乃是天地雠，造化万物遭剜锼。
天公报之甚操矛，少使称遂多穷愁。
子尝两举试此州，病坐试席出则瘳。
笔力健可掣十牛，及与命斗力弗侔，翻被命屈岂自由。
嗟予所学浅以浮，不与造化为怨仇。
胡然天公亦我尤，刚肠劲貌寡媚柔。
触忤贵势在转喉。
苍颜常调祗自羞，使看平步趋公侯。
子来我语徒啾啾，天高听卑诚谬悠。
不若且默真良筹，有酒一醉春风楼。

相如昔乘使者车，县令负弩当前驱。
颇矜意气夸里闾，檄词烂熳肆欺诬。
归来不说民饥臞，余佞更留封禅书。
江山清绝冠天区，岂甘久被斯人污。
迩来炳灵轶古初，耆俊相继驰亨衢。
堂堂御史今名儒，志节慷慨忠义俱。
才高识远器有余，不似文园浅丈夫。
一朝持节归成都，使星皎皎临坤隅。
辍从宪府恩意殊，霜威鹗击正所须。
奸胥所在察于荼，交券计斤良可吁。
锄凶芟秽忌踟蹰，元恶须行七日诛。
恶除惠泽益霑濡，顿使枯瘠都丰腴。
坐茵未暖毡氍毹，诏归还直承明庐。
朝廷急贤恢远图，碧鸡金马不用渠。
以人报国功难逾，诸生中有何武无。

庆历天王设网罗，君时遗俊我登科。
当时未识名犹熟，此日相逢分固多。
摩戛青云知志在，惊嗟素业怵时过。
朱颜皓齿偷欢处，暂置功名任酒酡。

山林忍长饥，君门不易入。
今时行路难，自古志士泣。
范生岷峨秀，学古名字立。
流沙万里驹，未恨晚羁絷。
一命吏瓯越，扁舟去乡邑。
文学亦备员，海禺更卑湿。
扬帆下三峡，南斗安可挹。
问津颇浩荡，蹈险实蹇涩。
吾闻养贤俊，不但糠籺给。
乃知黄金台，始隗众士集。
送行勿惆怅，人寿期七十。
古来功名士，白发亦可及。
因君谢张老，青紫未易拾。
且当黄鹄举，不尔玄蛇蛰。

鶑谷相从列俊英，四朝容许滥虚名。
忍将百老言存没，乍喜三人咏合并。
春入芳菲皆意思，酒随衰朽即心情。
新诗不怪烦先唱，犹向君前畏后生。

寒食风光雨敛尘，病余寒极强颁春。
传呼广陌双摇旆，乘兴名园一柅轮。
列座宾寮皆俊雅，绕池花木尽奇珍。
长吟浅醉归时晚，蜡炬荧煌改火新。

幼年曾读乐天碑，及壮亦览高僧传。
闻有沃洲风景佳，脚未能到心空羡。
近至新昌披县图，此山乃在吾厩圈。
想像时时挂梦魂，欲一游之念无便。
夜来人报天姥雪，今日趁晴初出县。
酸风瞥瞥吹我须，寒气棱棱刮人面。
半膝短衫翻以轻，独脚小轿快而健。
不知路入幽涧长，但觉山随白云转。
靠昏投宿梅林村，侵卯便过真封院。
新霜滑㳠行李难，一步一拄一回眩。
养马坡前秋草黄，骏骨已埋无复见。
放鹤峰头树影孤，鹤不来归云漫漫。
入门触物皆荒凉，尘几蠹经三五卷。
饿鸦叫噪绕生台，野雀毰毸集寒殿。
老杉千尺惟空腔，犹有枯藤半萦缠。
忆昔江左全盛时，十有八人皆俊彦。
或吟或啸或遨嬉，不觉回头垂缨弁。
林泉耽味久成癖，鱼鸟留连老忘倦。
前有道猷后法潜，锡杖卓泉坚志愿。
晚则道林经构之，左右前后遂完缮。
烟霞一窟直几钱，买醭商量价何贱。
聚徒数百日高谈，供有香花斋有面。
岁时浸久山浸荒，种粟烧畬耕掘遍。
茂林髠{髟/葛}无几存，莽荡周回空一片。
惟余溪水清汪湾，百匹秋光泻寒练。
古今兴废尽如斯，欲去使人还恋恋。

家对南山第一峰，谁知大隠隠松蓬。
闲身悟道持心得，俗事随缘见性通。
门外高居无俗客，箧中灵药是阴功。
年来更喜儿孙盛，俊笔香名绍素风。

闰月稍丰暇，清晨适逢休。
驱车偕群公，始为斯亭游。
锺山来艮维，大江西北流。
台成古到今，举目意已周。
晋有尸黎密，尝栖岗之幽。
君王怀高风，立刹旌往由。
法云生梁朝，云气如蟠虬。
七龄依宝亮，俊发钦徐刘。
讲经此寺中，天花盈空浮。
纷纷白雪飞，柳絮未可侔。
近来有贤宰，亭于冈上头。
吴侯因名之，潜德光千秋。
昔人登泰山，芥视十二州。
余亦叹群雄，一毛争九牛。
岂知振大林，至有八龙留。
因末为推本，秘思聊一抽。
灯明天人师，说法历劫悠。
欲放眉间光，洗足先双收。
入无量义处，身心安如丘。
陀罗与殊沙，普散千亿洲。
云公于此时，讲已不可俦。
况当幽岩中，松拂久唱酬。
所以善哮吼，保志称为优。
谁言此华来，天地相应求。
帝释举手间，已入如来眸。
醉书贻群公，为我商声讴。

鲁公之忠旷世无，吾爱斯人何必书。
九原寥寥不可诘，笔法仿佛精神余。
况公于艺自天纵，一字宜用千金摹。
想当挥洒笑谈际，不复靳惜唯所须。
山砠水险勇镵刻，照耀楚越连秦吴。
百年兵火变陵谷，万里玉石埋榛芜。
时平好事搜遗迹，穷极南北缘崎岖。
耳闻目见略已尽，疑有断裂留樵渔。
那知数尺翳尘土，洗涤近出都城居。
松煤到纸觉飞动，气象磊落超锺虞。
吴卿获此喜惊坐，朝昏把玩过明珠。
携来赠客客为赋，爽迈远并前贤驱。
自云感激得妙理，学入胜处繇勤劬。
余闻书史羸蟠礴，意匠不为形骸拘。
能将声利瓦砾弃，点画应手成璠玙。
公遭乱世生死俱，见危授命真丈夫。
俯仰兵刃犹簪裾，毫端妍丑骨睢盱。
试怀局缩较精粗，体势岂暇烟云舒。
区区技巧尚乃尔，欲鸣道德宜何如。
嗟哉荒烟几日月，豪俊忽徙临庭除。
由来始弃终见取，鉴裁谁敢欺锱铢。
物微显晦亦有待，人生通塞无巧愚。
寄谢纷纷驰骛徒，真伪枉以好恶诬。

元丰之元岁戊午，斗柄斜指西南维。
月行赤道日南陆，营丘分野星虚危。
昨夕既望复今夕，盛若不损盈不亏。
安知变起在顷刻，突如有物侵其肌。
其始色变甚苍黄，须臾赤黑相合离。
良久烟焰极薰燎，一团白玉烧为灰。
黄琮苍璧不可辨，枯株死兔将安归。
孰乌其吻吞巨皿，孰丹其汗流墨池。
如食非食始为薄，有物无物不可知。
虾蟆何物敢张口，麒麟何故敢争鬬。
是何星曜敢侵犯，自是其形不可久。
君不见对月数眉毛，须臾引臂不见手。
嗟吁天上之神物，乃有如此事。
所蔽至甚不可解，凶而家室亡而身。
不然借使幸而免，后世讥笑遭恶名。
君不见汉朝贾生文有余，其心大勇其才疏。
当时如必用其术，纷纷不免危其躯。
鼌错堂堂蔽于刻，公孙规规蔽于谀。
谷永之才蔽权势，有若鹰犬供指呼。
霍光虽贤亦有蔽，何不早去显与冯子都。
刘歆致位为国师，岂若扬雄久以为大夫。
蔽于太高李膺辈，蔽于已甚陈蕃徒。
窦武不断蔽可痛，柬之不忍蔽可吁。
王允所蔽在无权，荀彧所蔽不早图。
萧瑀之蔽入于佞，王衍之蔽失之虚。
牛李虽奇蔽朋党，机云虽俊蔽附趋。
王导蔽怨杀周𫖮，遂良蔽诬杀刘洎。
崔浩蔽强杀其身，所蔽若此甚可畏。
我爱安世真朴忠，匿名远世归至公。
有私见求坚不许，以私求谢绝不通。
诸葛武侯为将相，心迹皎然无所枉。
有罪至亲而必诛，有功虽雠而必赏。
谢安知婿王国宝，不以身蔽能辨早。
人心自是说而服，不顾四肢与肝脑。
苻坚之师号百万，一战而北若摧槁。
我吟此篇不足录，却忆唐衢忠义哭。
古人今人何择焉，大抵人心蔽多欲。
月之所蔽惟须臾，须臾蔽去明如初。
人之所蔽何太甚，至于终身不悟不可除。
月乎月乎，明哉明哉。
善去其蔽，何速之如。
君子法之，所以改过。
贤者法之，所以知非。
勇决之徒，所以奋发。
感慨之徒，所以嘘欷。
我虽老且病，龊龊无所为。
犹能对月吟歌诗，安得慷慨之士如桓伊，把笛为予吹。

熙宁察院一开口，谁人胆落御史手。
其时面坚黑髭须，力欲回天气冲斗。
一从蹭蹬作外官，所居不苟心迹安。
刚不可回坚不变，头如霜雪心如丹。
所以论者悦而服，所养有义其质端。
东西南北二十载，一朝有敕却召还。
皂囊封上晓班肃，绣衣步入秋霜寒。
义有所徇乞得身，白日降下天上人。
黄金龙节青囊印，赤帷熊乘朱斑轮。
以其余才修职分，以其余力娱精神。
望淮楼上对秋色，玉女花前泣晚春。
时时共帐过南郭，来就陶潜漉酒巾。
与人论事不必合，直无所苟气色真。
持此以往无不可，古人所以为正臣。
淮南一路事如草，嘉苗恶莠俱分了。
中心皎皎如斯乎，外计区区何足道。
两宫日月方齐明，群公戮力营太平。
公议急须招俊老，清风先已过南京。

鹢口衔波船过猛，樯幔排云北风紧。
耽吟俊老绣衣寒，传诗急使筠筒冷。
诗同使者从何来，谢安枕上吟哦回。
吟哦去望江南雪，雪中往往梅花开。

漫翁俊逸几无偶，安得吟诗类中酒。
却是蓬头枕上吟，不知还有人嗔否。
漫翁春思今如何，但觉新诗老更多。
却应笑我粗豪甚，颇似将军出塞歌。

笑乐真情岂可诬，乐而不笑是何拘。
日中无事逢棋局，春后有花兼酒壶。
轻侠儿前抚手掌，滑稽传后掩髭须。
江南陆俊还安否，乞与笻枝使自扶。

闭门有幸藏衰病，策杖无因奉俊游。
绳缠筋骸方就枕，火烧皮骨正思秋。
览君健句如逢药，慰我孤怀胜凭楼。
见说束装行未得，梦魂先到楚江头。

路家巷口是何渠，半似城中半野居。
已退白仙常按曲，未归陆俊谩传书。
雪消墙外逢挑菜，日暖门前见捕鱼。
更有花闲行处乐，旧时歌舞愿随车。

博士高才御点名，往陪群俊盍朝簪。
门颁锦诏先生入，帝锡绨衣后殿深。
设坐宫官严绛帐，执经王子肃青衿。
尧亲已被钦文化，更倚师谟称上心。

采花车骑似游龙，未入桃园先阆风。
衫上十分新染翠，衣闲一点半开红。
身如骥子无双俊，人报鳌山第几宫。
便是醉仙何处去，上林园在五云中。

能建功名是俊豪，区区时辈乃儿曹。
班超投笔宁无志，樊哙横行谢见褒。
兵法每羞孙膑诈，将才惟爱武侯高。
他年不负东平约，待假偏师入不毛。

江西词客休刺船，马上俊郎休弄鞭。
且看满城花落地，恰如穷谷晓时天。
松林独干凌坚操，麦垄疏毛白少年。
犬信宜将筒护纸，鸿书须用帛为笺。
月中两艳非投暗，物里千形不较鲜。
最好一环围井口，有时数点露山肩。
纷来上相挥长麈，侧去诸卿蔽曲旃。
水畔谁为佩珠女，车中人是行云仙。
吟裁笛竹清梅瘦，忽爨琴桐湿更烟。
近日无钱酬酒媪，且教借卖漫翁田。

荀翁犹慕李膺贤，漫叟当车我执鞭。
辕下两骖将逐骥，墙闲一穴欲窥天。
兵锋甚锐逢今日，铁阵横行记昔年。
将钺挥金何用剑，檄书插羽不须笺。
勇骑龙子神弥俊，笑扼犀吭血正鲜。
一鼓已输元帅手，双矛将解敌人肩。
我徒北首思投甲，子使西来约卷旃。
自是见羸谋饵虏，却云养气欲希仙。
已严军令除添灶，但恐师期忽举烟。
设若渝盟相掩袭，冲车突骑占平田。

平居厌城郭，具舟泛清汝。
蓝光一水远，铁色两崖古。
日华动中流，沙纹乱前渚。
湍鸣达公桥，草绿襄王墓。
园英拥流沫，风叶堕残雨。
停桡弄山泉，扶杖过花坞。
澄潭数乱石，断石横颠树。
泳波鱼鬣舒，闯穴蛙首怒。
冲云一雁远，唼荇群鸥聚。
村间桑柘春，川阔牛羊暮。
回头绿树失，卷幔青峰露。
寻幽恣盘桓，泊浅屡回互。
灵草不知名，珍禽啼在处。
夕阳散鸣鸠，荒阡拱游兔。
挽缆谣歌童，簪花立田妇。
高歌客自如，归涉人相负。
青蒲戢戢生，紫燕翩翩度。
云烟波底明，井邑林外睹。
欣逢闾里旧，愧乏鸡黍具。
缗水荐䅉鳞，掘石羞山茹。
绕塘梅实绿，冒桂禽壳素。
我巾聊一颓，石榼烦屡注。
朱樱出芳林，紫笋侑雕俎。
高篇烂珠璧，至乐谢钟鼓。
嗟予性本隘，于世事皆鲁。
便欲弃簪裳，归去事田圃。
肆意山水乐，脱身尘埃苦。
此适诚足尚，斯言未宜遽。
圣神拱岩庙，贤俊毕珪组。
如君之所怀，于时当有补。
高文赞皇猷，大论宁国步。
无为五斗卑，遂屈万里举。
明心在知己，汗颜愧虚誉。
时方索大鼎，胡为衒康瓠。
富贵固众欲，非望久自阻。
圣贤有遗言，戮力期共赴。
尝闻曰中庸，曾不滞出处。
进当泽生民，退则守环堵。
所求义与比，要在身不污。
愿无废吾言，于道其可庶。

少年从君游，于今已头白。
逡巡三十载，光景如昨日。
追怀当时事，感慨横胸臆。
贤侯在泮水，多士凡数百。
探道先渊源，学文重气格。
君常露华采，流品推第一。
西南有豪俊，自此贵名出。
天池可直上，中减扶摇力。
不免逐鹪鹩，抢榆暂栖息。
北窗换五斗，轻重固不敌。
况当念赤子，安忍负愧色。
归来林下泉，屡把尘衣涤。
南溟徒尔慕，腐鼠莫我吓。
清樽及黄卷，两与圣贤觌。
伊予最不肖，厚幸蒙贲饰。
归田尚无计，苟禄惟自责。
因循得喑病，放荡成笑疾。
持此答长谣，惭无双白璧。

昔尝请郡归东川，衰迟幸会使者贤。
开诚论议简条目，一境草木沾春妍。
公斋清暇弄诗笔，更唱迭和多长篇。
岁豊民乐尚蚕市，撼罍鬬鼓殊喧阗。
东山西寺颇壮观，饮帐或在山之巅。
踏青摸石循故事，浣花亦仿成都船。
相从对酒毎一笑，聊与远俗同欣然。
北岩石穴广似洞，疑是古昔栖神仙。
火云烧空赤日猛，及到此地如冰渊。
清风满怀兴未尽，四望晚景增留连。
平生宦游此最适，不觉弦晦相推迁。
邮筒忽报谪书至，君命严重敢不虔。
试思衡岳询远近，里堠去蜀凡八千。
苍黄去郡别我友，一意调琴中断弦。
回首乡邦止数驿，欲顷血泪辞松阡。
藩候迫逐仓使促，争向坠羽夸鸣弦。
天恩旷漡置不问，投放裔土惩其愆。
阖门良贱三百指，孤舟一叶何翩翩。
瞿唐灔滪遍涉历，内讼过咎归之天。
洞庭阻浅辄三夕，怒风急两声相喧。
此身恐污盗贼刃，不尔定沾蛟鳄涎。
偶逢渔艇相援济，稍觉神观来归还。
长沙既下尤怪骇，半夜雷雹如烹煎。
桅倾缆断船脊折，四十余里中流漩。
舟人恐惧难致力，儿孙顾我皆泪涟。
尝闻死生有定所，顷刻由此归重泉。
东方渐明浪渐息，忽造平岸逃危颠。
胸中悲愁虽未艾，分外岁月疑少延。
寓居衡阳味亦恶，地接炎荒风气偏。
毎逢三伏如坐甑，突焰已炽犹吹煽。
是时回禄得乘便，取次薰灼须及椽。
回环四顾求避计，往往啜食不下咽。
深冬屡见温瘴起，洒作昏雾飘为烟。
勇夫壮士尚抱疾，嗟我衰惫何由痊。
雀罗当门人迹少，宾榻不解尘生毡。
难希杜甫遣秋兴，易学边韶贪昼眠。
碧湘万顷望不尽，青岳数峰高莫攀。
江山信不与人事，日送佳景来目前。
长腰缩项兼二美，早晚尝稻时差鳊。
浮生一饱亦已足，下箸何必求腥膻。
亲朋书问寂绝久，杳似隔世冯谁传。
平居分义重胶漆，一旦争敢通寒暄。
匪惟物态尚流薄，抑恐罪戾相攀缘。
古之交情贵贱见，而况利害生其间。
君乎存守异于是，特特万里邮华笺。
穷通傥来极慰勉，疾疢愈否深哀怜。
高标岂为霜雪减，雅操诚如金石坚。
羡君高堂有慈母，寿髪鬈腻犹垂肩。
彩衣趋庭奉燕喜，玉盘洁膳罗珍鲜。
复有佳儿富文史，阔步直登英俊躔。
行闻清庙献雅乐，伯仲交奏箎与埙。
事亲教子两如意，此外纷纷乌足言。
君在山东我剑外，一书往返须经年。
余生再会谅难必，我往应在君之先。
作诗寄君重感慨，交道多阙君能全。
子孙他日有显者，勿以衰门相弃捐。

欲赋旋归乐，翻成感遇篇。
盛时惟道在，舆诵自民传。
伊昔更张议，于今造化权。
纲条笼宇宙，号令震山川。
大略先农穑，余波及货泉。
俊豪争援世，忠亮欲回天。
暮对青蒲侧，朝留赭案前。
堪忧逐江海，犹许治蕃宣。
此地劳飞挽，何人念瘠捐。
壮心摧更激，高节困尤坚。
晚岁松方茂，洪炉焰不燃。
迂从邹叟得，勇在孟贲先。
坦若王良辙，端如后羿弦。
一毫无畏惜，千虑极哀怜。
定论予张胆，游辞彼胁肩。
尺寻难枉直，凿枘自方圆。
止沸愁烘鼎，调音耻绝弦。
汉缗寛酒榷，唐赋舍庸钱。
睿智期开允，生灵惧削朘。
弊端殊皎皎，物望甚拳拳。
白日功名久，浮云富贵迁。
万锺均廪禄，一品漫貂蝉。
傥为升沈动，谁能事业全。
寄言天下士，无愧属真贤。

珍重良交苦爱忘，记存愚陋枉诗章。
华林才日敷春藻，蔀屋今朝得夜光。
宝鉴未逢犹献璞，俊锋终在不摧刚。
淹翔日久雄飞近，早岁才名振玉堂。

空山坐寥落，疋马邀俊哲。
入门肆髙谈，清风扫烦热。
忆昔治平年，姑熟溪上别。
岁时激箭急，倏忽三十月。
读书非少锐，欲论先卷舌。
归田殊未成，累累逐羁绁。
孰谓赵魏老，不能佐滕薛。
由来岁大寒，松柏见孤节。
朋心久愈至，忠规补残缺。
儿童喜父执，饤饾成罗列。
壶有玉泉酒，庖有冰裙鳖。
野芡剖珠玑，秋瓜咀霜雪。
新粳刈且舂，香炊软三淅。
放七聊醉饱，百忧旋磨灭。
升平击尧壤，险怪探禹穴。
吐气直虹霓，落笔淬金铁。
词源河汉翻，俯视堤防决。
文章贵天成，追琢几窜窃。
抵掌万古事，高下争螘垤。
挹酌华阳水，荡涤尘土咽。
吾心了何染，本理忘巧拙。
圣贤久不作，情伪愈分别。
竹阴卧片石，浩歌声欲阕。
山童倏及门，喜音屈高洁。
传闻脱世累，天境妙搜抉。
疏帘卷危阁，九峰青嵽嵲。
吟余琴一弄，铿然响环玦。
老鹤不敢鸣，千里飞云绝。
次公君素交，嗟予尚契阔。
畴能枉篮舆，相期出寥泬。

礼局仙人两俊流，高才相敌异商周。
北溟风水初登化，南楚江山晚并游。
契阔歳华归大笑，留连骚雅入冥搜。
江边一醉惊离散，应有功名约白头。

昨从浈阳来，暮过峡山寺。
适闻新昌寇，道路传者沸。
余时不敢留，一苇翻然逝。
虽经绝妙境，已负清幽意。
卷帘坐船，船极目望苍翠。
有如逢珍宝，不暇贮箧笥。
又如过屠门，大嚼涎垂喙。
每欲问其详，曾莫得图志。
道人山中来，为我谭一二。
犀去金锁沈，猿归玉环坠。
赵胡垂钓石，岿然出江际。
穆王双车辙，想像常按辔。
汉晋五仙人，曾骑五羊至。
俊霭二禅师，神力与迎驭。
岧峣五岳塔，初自昆仑施。
三祖石堪奇，僧粲尝所憩。
上方狮子台，下视见云气。
异花成帐幄，红紫嫣然媚。
蒙茸绿崖草，茎叶相覆被。
或黄如金钗，或白如珠珥。
造化穷天巧，肖像名殊异。
梁间许浑诗，壁上李翱记。
但知考事迹，何暇评文字。
清远中古宿，俯压南海澨。
退之贬潮阳，亦曾经此地。
幢碎逢飓风，雷电助其势。
我来幸无恙，恬然不忧畏。
祥飇送轻帆，默已荷神赐。
此归会有日，维舟就津次。
当为小盘桓，历览尝夙志。

吾爱子权诗，苦嚼味不尽。
穷思欲名状，百比无一近。
初如贪追兵，屡请忽许进。
旗旄左右幢，戟剑后先刃。
方争奋拏先，忽睹斩乱徇。
徐驱得平郊，万甲合一阵。
偏裨走起颇，中间坐吴膑。
喊呀鬭志酣，仿佛穷敌讱。
前军奔交兵，后马走断纼。
须臾声金收，万噪快一俊。
群降挑戈矛，叩拜乞用衅。
苍黄请命间，窃视不敢瞬。
玄云压空虚，半夜暴霆震。
睡耳起欲掩，惊仆失肝肾。
壮者固已然，况余乃龆龀。
及其久详味，欲吐复自吝。
有如罗百珍，次第嘬嚼顺。
贪丰不辞多，爱美忘余馂。
故其留人口，虽久咽喉润。
何时匹马来，畏爱气两振。
唯其未合间，如不获谢蔺。
望风为此诗，颠倒犹合烬。

武夷山骨插青冥，秀气中蟠产俊英。
髙似君平于市隐，穷如东野以诗鸣。
骅骝老骋青云足，绿绮纯含太古声。
顾我自忧衰病久，为君双眼暂时明。

少年来作簿，英俊复谁如。
好事虽闻旧，能官不觉初。
耽忧因稼穑，废寝为诗书。
客恋门前住，民欣部内居。
亲科公舍竹，教种职田蔬。
异日厅应锁，清才本有余。

六阙旌门事若何，诸生常不绝弦歌。
鲤庭共禀诗书训，隠巷齐登俊造科。
宗族有光传孝弟，乡闾无讼化淳和。
芝兰子弟相熏习，金石交朋互切磋。
遥望楚江波迥急，却分庐阜影偏多。
题名石鼓围松桂，讲易高堂绕芰荷。
采药路从洪井出，买书船自孺亭过。
我惭已在瀛洲直，不得西山隠薜萝。

始余倦游念还家，一身泛然寄天涯。
头上白髪日益加，朱颜不驻炉中砂。
飘飘逸气凌紫霞，犹著黄绶趋泥沙。
烈日漫凭乌帽遮，穷巷归来夕烟斜。
闭门正欲谢喧哗，何惮屋室多庳窊。
杨柳欲落鸣饥鸦，八月秋风想乘槎。
市中有金谁攫挐，自欲归耕老菑畬。
嗜好已背梨与樝，那复开口增詉詉。
眼昏白昼生黑花，老悲独向儿女夸。
枯辙不能活鲿𫚌，骐骥垂耳伏盐车。
一官欣得饱鱼虾，顿首致谒辞当衙。
愚拙不遇何复嗟，川陆旧游殊不遐。
才渡扬子已闻蛙，吴女蓬鬓多髦髿。
西湖信美谢若耶，松竹夹道繁根芽。
势利屈曲如盘蜗，卫青变化乃龙蛇。
深闺召客舞双髽，抚手相劝竞呀呀。
西崦老师自煮茶，太守陈乐奏渝巴。
湖水洗面去尘痂，故山白浪留文沙。
田里小儿放猪猳，为乐往往鸣箫笳。
亦有狐兔堪施罝，令人指手徒为挪。
贱职驰使告及瓜，聿来甬东绝纷华。
箝口不复露颊牙，联曹相系琼与葭。
上官庇覆不汝瑕，优游重见林中葩。
四时风露换物华，新诗迭致思无邪。
吾子俊拔诚可嘉，岂独鄙言数矜夸。
髙吟大字耀纸麻，时虽未亨道不污。
屡出珠玉能愧奢，麻姑手爪幸见爬。
长篇垂况理不差，正如矛戟相鏖叉。

毕子治车马，游学去成均。
成均首善地，俊乂方𫐌臻。
为儒当读书，术业藏诸身。
群居久昧是，终亦为涂人。
通塞虽有时，操修贵道真。
求益当择友，好德必有邻。
吾为投裔客，其言何足珍。
行矣当自慎，思慰髙堂亲。

鳞甲材毛诸品类，众生与佛心无二。
只为当时错用心，致使今生头角异。
水中游，林里戏，何忍将来充日计。
磨刀着火或研虀，口不能言眼还觑。
或槌磕，或刀刺，牵入镬汤深可畏。
{火追}燖毛羽括皮鳞，刮脊剜心犹吐气。
美君喉，夸好味，劝子劝妻言俊利。
只知恣性纵无明，不惧阴司毫发记。
命才终，冤对至，面睹阎王争敢讳。
从头一一报无差，炉戾镬汤何处避。
劝贤豪，须戒忌，莫把众生当容易。
食他一脔脔还他，古圣留言终不伪。
戒杀兼能买放生，免入阿鼻无问地。

俊气将探虎穴，清才早践龙门。
故比隔江白鹭，万人回首王孙。

凤幄云开日月章，九霄呜跸下虞庠。
朝元俊士鸿成列，拱极名臣玉照行。
问道贾生称五学，乞言戴圣美三王。
上心夙悟周公戒，天下安危自一堂。

都城薄禄才二釜，白发朱衫污黄土。
九人同日锁重闱，一夜涛声卷秋雨。
投身虽喜豪俊窟，刺手如逢虎方乳。
邓侯相逢十载后，清骨巉岩诗思苦。
张晁自是天下才，黄卷聊同圣贤语。
蔡子弯弓欲射胡，拔剑酒酣时起舞。
何当连袂上霄垠，速致时康开外户。
病夫行矣老江湖，容我徜徉载樽俎。

少年落魄走四方，看山听水兴难忘。
深林谁复知孤芳，十载江湖称漫郎。
紫溪风月幽思长，绿水如镜烟苍苍。
追随豪俊多清狂，春风烂醉胥山堂。
下瞰群峰耸如枪，吴侬棹歌笛灵羌。
攀萝扪壁疲获臧，经旬选胜行赍粮。
客儿经台倚高冈，共卧明月吟胡床。
投身忽落昆仑傍，征西万马随腾骧。
官军夜半填贼隍，食尽师老催归装。
将军数奇设鹰扬，斩捕不能酬失亡。
曲突徙薪语莫偿，幕中病客非智囊。
扁舟夷犹忆吴乡，晁侯平日丈人行。
生驹今始见骕骦，伯乐一盼过老南。
恐是禀质苍龙房，尤工吴语放降王。
叔敖抵掌对烛光，秋英落尽金钿黄。
玉瓮浮春醅泼香，九天广乐来新凉。
笑谈聊此共一觞，天街六翮将翱翔。
正值羿彀游中央，我老委翅无复望。
洞庭橘熟千林霜，行当拂衣解银章。
买取百花洲畔庄，世外日月何曾忙。
翛然一室生吉祥，车马还能过我墙。
夜具茗饮与柘浆，更看君诗云绵张。

伯英临池池水黑，世称草圣真无敌。
逸少奇踪昔所珍，曾为换鹅书道德。
晚有张颠尤怪伟，意自公孙剑中得。
由来传播千百年，笔法至今为准的。
近时此学虽雕零，妙绝何尝虚赏识。
唯公气格出天然，挥扫能兼古人迹。
纵如烟海鱼龙游，俊若秋天鹰隼撃。
斡旋舒惨在术内，心通手应难窥测。
曩传法帖久已寘，安得千文饱矜式。
越溪明楮白于霜，昼永愿公飞电墨。

双扉尽日关，旧观恍然还。
进士将纷集，经生且暂闲。
较材归俊杰，兀坐属疏顽。
远想驹空谷，移文愧北山。

从来贵阀多豪俊，失在矜持骄与泰。
白屋寒门亦有人，往往穷愁损英概。
得时旧恩报不暇，安能与语功名会。
骅骝摆首倦衔策，一蹶中途为伤𫘝。
簪缨要重畎亩壮，所养既完发亦大。
磨礲宝刀挫圭璧，更向天资才术外。
正基太师丞相后，学博文清古冠带。
天机不露骥盘枥，云气虽升蜃沉海。
平生胸中未一出，万事食间宜少待。
语默机巧孟轲盗，颜色睢盱次山丐。
世故未能以身徇，家声欲传道犹在。
远别相知试一言，不是向人歌慷慨。

画舸秋离峡，长江水啮堤。
郡楼高送别，客袂掺分睽。
前后声难继，升沉分不齐。
私心常有待，得意幸相携。
千里闻鸣凤，三年倦割鸡。
一哀纒性命，万事错端倪。
英俊联翩起，清华直上跻。
平生依笔砚，俛首失锄犂。
同嗜餐秋菊，忘言病夏畦。
精粗分玉石，去住即云泥。
近列多鸳鹭，谁人享𫘝𫘨。
徊翔趋凤阁，隐约驾鸡栖。
训诰资温润，衣冠出品题。
风流清宪府，威望肃朝闺。
戏彩江湖乐，观涛岁月稽。
还朝垂拱北，易帅华阳西。
旧德倾中外，欢谣浃庶黎。
忽闻旌棨近，顿解簿书迷。
一笑何胜喜，高谈为少低。
长篇追杜老，余论及曹谿。
把酒听新阕，寻山傍小蹊。
欹斜行叠嶂，空旷上危梯。
拾掇留樽俎，萧疏愧糗藜。
故人难会遇，壮士合悲啼。
物理纷无定，年华去可凄。
王师行解甲，盟府重盘圭。
剑外声文铎，关中息战鼙。
时清数相见，宁望胯金犀。

四百源流尽，三分气焰高。
西州称险隘，玄德夸英豪。
统正图王策，关张汗马劳。
相雄争胜负，所得仅纤毫。
当世安危虑，斯人智识滔。
潜身规去就，择主事游遨。
仗顺亲归汉，平凶首问曹。
河间屠血肉，江表战风涛。
雅意存中国，单师静不毛。
安知深政术，指画露兵韬。
顾托情尤重，君臣义可褒。
南征才解甲，北伐遽投醪。
渭水开营壁，祁山拥节旄。
乾坤悲拆裂，荆棘誓锄薅。
远结孙权援，亲将仲达鏖。
刘宗难再起，郭坞已长号。
家国犹殷富，衣冠亦俊髦。
中途亡辔策，束手类猿猱。
事业垂千载，风流尚一陶。
民思夔子国，庙枕蜀江皋。
寿史徒讥议，裴碑自固牢。
丹青严壮观，松桧尽萧骚。
丑虏终为患，长弓未见櫜。
吁嗟擒纵术，祠下涕霑袍。

每思同榜多零落，忽见新篇慰寂寥。
今日抗尘俱白首，当时联翮共青霄。
休嗟远地犹沈俊，况是深知已满朝。
饥渴未能亲一笑，祗忧严召促归轺。

曾继唐贤旧唱酬，宿云亭传为迟留。
韦温石上寻遗迹，蒲邓天边忆俊游。
亭榭寂为闲处所，溪山清带古风流。
神交冥漠相知远，重把狂吟此暗投。

古观萧条昔未名，却因吴笔助神灵。
能将万化豪端意，写出群仙物外形。
俊逸状如裴剑舞，周环时见蜀山青。
阴兵耸动惊魑魅，真仗飘摇拥户庭。
按部每来除枳棘，题诗留与御风霆。
因嗟画癖无由见，魂逐车尘为一经。

诏书天上颁春泽，经义人间沸海涛。
俊秀一时随品藻，文章万选即英豪。
溟鹏乍见抟风起，郡守宁辞劝驾劳。
当有奇才为时出，中元佳气似嵩高。

重阳高会最风流，为礼贤书席俊游。
已爱食萍歌小雅，更宜攀菊赏清秋。
荣观坐见邦人喜，壮志行期国士酬。
酒到从容当尽醉，登仙名籍在瀛洲。

群俊争求一字褒，诸公清识晋山涛。
蓬仙寥落谁人继，史笔纵横自古豪。
胜爵频倾知得隽，剧谈无极坐忘劳。
勉行无负题评意，东蜀斯文价已高。

赋比相如已绝伦，即论才识又名臣。
致身可但诸公右，发策宜为上国珍。
今日朝廷思谠直，一时贤俊待经纶。
行看致主唐虞术，与笑淄川曲学人。

梦帝资良辅，生申恊圣期。
妙龄谈国体，初筮得家规。
侃侃当官色，循循待士辞。
法冠曾触佞，諌纸讵容私。
外历蕃宣久，归参待从宜。
政声虽召杜，学术本皋夔。
业履今安匹，贤劳上所知。
都畿重尹正，延阁旧论思。
治出诸公右，经为大帝师。
三边更惠爱，一体系安危。
羌虏跳西夏，朝家念北陲。
秘庭还旧秩，左辖正新仪。
暂屈并门重，其苏晋国饥。
指麾柔旅拒，谈笑妥惸{漦水=女}。
邺邑祠河急，荆州祷雨迟。
怒波回潬碛，旱种变京坻。
道与千龄遇，身将百禄随。
民瞻方有裕，天宠盖无疑。
俊乂思皇日，钦明乐胥时。
缁衣如宠庆，愿续武公诗。

六月赤日方炎炎，云不行天龙遁潜。
阴阳失职帝怒赫，地下万物遭炮燖。
农夫争陂数鬭死，驱沙掷土唯飞廉。
湖南本钱二十有四万，岁望何以安黎黔。
府官惶惶使台恐，祀坛祷岳惟精严。
君驰副车职其事，秘文在板香盈奁。
镮刀割牲荐肴酒，夜半奠玉抽灵签。
星河收光倏阴晦，雷声群群来山南。
斯须密点欲裂瓦，烛光出屋排龙髯。
鼪鼯哀啼晓色淡，碧涧久涸银涛添。
田田水足稻秀拔，旱暵一洗凉飔兼。
芬馨罗列报神贶，文实之论前贤佥。
兴云作雨乃谁柄，坐视焦灼悭濡霑。
待兹诚祷始感发，威福自任宁无嫌。
至理从来莫能诘，异景聊足开吾瞻。
孤峰翠滑犀露角，溢溜飞洒琼为帘。
烟藏拱木半吞吐，湘水倒影分毫纤。
庙门欲出尚回首，正似老笔图霜缣。
高吟成章又奇绝，睥睨韩杜君何谦。
嗟余适为簿书缚，不尔从往精神欦。
蚊蝇休飞夏将尽，清露收拾摧圆蟾。
何当结轨更一往，历览舜迹穷高尖。
群仙虽有路歧远，志士岂无岩谷淹。
收奇拔俊召和气，一国遂除灾眚占。
暂时响应未足数，此语非是君仍砭。

屈指宛陵客，八九名世贤。
我亦驾白鹿，往往登俊筵。
昭亭自作老龙鬭，叠嶂不碍明河躔。
余霞散绮入高阁，澄江似练拖晴天。
黄金买酒不论价，壮心共许青春前。
丞相初为部使者，精选邑治君尤先。
业闻上书后荐达，玉陛引对亲承宣。
付之一节使淮浒，三十二县刑无冤。
嗟予末路最流落，哭儿清泪双眸穿。
感君不弃半面雅，取之涸辙投深渊。
稍回生意渐奋发，遽复舍我摇归船。
明朝敕拜四明守，四明山水君所怜。
奈何岁旱天下歉，岂容醉卧沧溟边。
我疑帝命养头角，乘春霹雳惊蛰眠。
白蘋风静湖月满，谩吊贺公怀谪仙。

双峡天开控江水，水自{牛羊}牁来万里。
端州正在双峡间，石室嵩台压孤垒。
谁倾北斗酌明河，化作七山平地起。
修萝高张翠羽盖，锦壁深藏赤凤髓。
鸣禽交应杵臼声，驯鹿见人行复止。
一洞能容百两车，三溪却接沧溟底。
仰瞻圆顶碧玲珑，傍穿小窦阴迤逦。
不应融结施镌镵，浪磅乳滴何年始。
森然物象难悉名，古图脱落犹堪比。
老龟闯首龙缩角，猛虎磨牙鲸卷尾。
又如壮士披肺肝，戴主之忠死无已。
苍崖题字多唐人，仿佛银钩唯二李。
山祇不放云雾开，海神屡汲蟾光洗。
欧阳古录遗此碑，我渍香煤传以纸。
寂寥相望三百年，乃有高才继瑰玮。
滁阳吴公富文采，来拥皇华宣使指。
霜威暂霁持谦尊，许接清游携酒醴。
长丝千结盘雕梅，簌簌并刀脍頳鲤。
寻仙未遇饮正豪，落日岚烟催返轨。
明朝大句挥长篇，戛玉锵金轰两耳。
有灵持护归羊城，论价欲酬谁可拟。
蒋公毛公并诗伯，笔阵酣战秋风里。
越台朱明被题遍，鹄奔此洞重新美。
沈侯湘寺陪俊游，韩子连山书宴喜。
胜概遂令天下知，名齐五岳无由毁。
自怜羽翮久零落，只欲卑飞藏棘枳。
漫将俚语续公歌，投老那知遇知己。

俊才落落如君少，养之九年应大妙。
满怀骚雅辄见投，圭璧琮璜予所要。
劝君且学充其科，殿前笔陈挥长戈。
锦标夺取献天子，宠禄及亲荣耀多。

二子跨黄犊，寻春造龙眠。
身披五云装，翠发散垂肩。
群儿漫相逐，不识南昌仙。
我往一长揖，问我聊停鞭。
深林藉草坐，对酌临潺湲。
琅琅听险语，了了出爱缠。
月殿折芳桂，高名金榜悬。
掉头不回顾，息迹棦淳源。
穷幽采紫芝，长啸呼青猿。
使我慕高节，神魄方森然。
言归恨不早，白雪羞盈颠。
于时业无补，碌碌随冗员。
交趾近反逆，蚁聚浮战船。
邕廉皆失守，圣主忧南边。
上将命逵卨，睿算天所传。
虎罴十万众，干戈与云连。
倾海洗枭巢，拓境除狼烟。
怅怀炎瘴地，何日闻凯旋。
北虏恃骄黠，分疆亦逾年。
庙谟非不深，遣使皆俊贤。
此事竟未果，艰虞甚防川。
安得傅介子，万里威名宣。
不然随隐沦，渔钓求深渊。
出处两龉龃，悲歌写哀弦。
二子顾我笑，汝心殊未坚。
浩气本完洁，胡为自镵镌。
请驾逍遥车，共游方广田。
饥餐种成玉，渴饮华池泉。
我命永不灭，是身犹蜕蝉。
世纷速辞谢，来续清净缘。

春风归未归，白日一何速。
偶陪御史骢，逶迤傍林麓。
名花结深洞，繁枝缀寒玉。
疏青爱老柏，壮节咏孤竹。
诸君皆俊贤，笑傲失羁束。
何生家最穷，昨日旋籴粟。
尚能邀我饮，盘馔逮张烛。
今夕宁须辞，酩酊固所欲。
醉则骑马归，官长定不辱。
酒行姑徐之，聊用讲心曲。

鹗飞不在泥，决有青云趣。
凤凰不妄出，恐为时所误。
桓桓南都贤，幸遭明主顾。
垂绅正手板，磊落奏治具。
源流出无穷，胸胆豁以露。
帝曰卿良哉，予僚汝之父。
果见麒麟儿，腾骧蹈前步。
擢为东宫允，往漕八州赋。
予将观汝能，慎勿惮细故。
朅来重湖南，君恩密宣布。
拔才惟俊明，逐吏皆狡蠹。
朝廷方更化，免役出金助。
深沉详施为，委曲善告谕。
有司绝诛求，比屋乐农务。
贫富一以均，歌颂喧道路。
七月新书成，入奏驰骏驭。
君来万家春，君去秋色暮。
清湘似君心，偏使丑影惧。
何时到金阙，显用期必遇。
成法无瑕玼，后效有程度。
皇皇太上圣，赫赫师尹辅。
大业日愈新，虚怀未尝饫。
谏垣将峻陟，使节岂还付。
却忆仁祖朝，天下复庠序。
南都最为盛，万里英材聚。
严严高平公，明堂真栋柱。
尚书继踵来，两献仲舒疏。
君家有大阮，敛缩未腾翥。
名声晚乃达，霖雨今仍霪。
信哉颜渊氏，必用孔子铸。
邦家不乏才，社稷永盘固。
伊予亦何人，不异罝中兔。
时命适大谬，与物竟多迕。
卑栖邵陵幕，窃禄饱婴孺。
不才甘委置，朽木费吹嘘。
一朝逢知己，拔茅冀连茹。
翻思刷羽翰，翩翩厕鸳鹭。
不然弃已归，筑室幽闲处。
吐纳元和津，万事不挂虑。
韩子亦尝云，岂肯居沮洳。

长城截湘江，盘盘据天险。
承平逾百年，民富德泽渐。
层居出云汉，门户当翠琰。
尤爱湘西山，佛寺金碧俨。
引泉甃深池，因崖起危广。
长松争嵯峨，众木就退敛。
远思秦汉间，疑此藏玉检。
盘石可径卧，苔髪滑胜簟。
方塘才俯窥，引手取莲芡。
四绝校重轻，欧沈信已忝。
卓然韩杜诗，光焰不可掩。
大羹味全醇，美玉灭瑕点。
悄若蓬莱峰，夜浪岂忧飐。
又如上帝箓，默诵破群魇。
惟惊落俗口，一读一遭贬。
知音希世逢，谁谓此言谄。
穷奇须竟欢，忧来热吾脸。
不得陪俊游，自知冗官玷。
论情既霄壤，咫尺隔秦陕。
不为谢安侈，应慕杨绾俭。
赓酬继前唱，岩壁俟镌剡。
去为经世霖，慰此楚封歉。
离杯空酣酣，离恨犹冉冉。
雁鸣洞庭阔，霜雪鬓毛染。
行矣无淹留，路转双旌睒。

先生辞太学，得邑治阳羡。
仁义稍施设，浇浮遂丕变。
讼庭寂无事，案几闲笔砚。
青山落樽酒，白鸟聚畦甸。
长桥跨空碧，溪光拖晴练。
追随斩蛟处，想象昔人见。
高吟壮魂魄，老句掣惊电。
休焉聊自放，性理还吾善。
忽闻新天子，下诏罗俊彦。
教由宗族先，六经咨讲辨。
先生应诏起，肝胆露万卷。
制度惟日新，渐磨岂闻倦。
长苗忌速揠，良金务多炼。
杳杳青云衢，阔步从兹践。
朝登诸王府，暮侍金銮殿。
勿兴山水思，固有夔卨愿。
寄声阳羡人，棠阴有余恋。

追维平昔游，十几丧六七。
与君虽尚在，踸踔各衰疾。
功名无几何，岁月忽已失。
伻来辱新诗，欲和久阁笔。
文章老愈精，光彩烂星日。
市门果神仙，参军真俊逸。
又如窥沙漠，铁骑万余匹。
一战孰与当，百胜得深术。
有过惧不闻，愚恶志所嫉。
言归洁其身，天命能自诘。
知音我愈寡，深谷讵敢出。
相望止一江，高议容接膝。
请观商山皓，宁终守蓬荜。
众人拉其华，君子俟其实。
定当卜邻去，携手藏于密。

新江自南来，西与端江汇。
寒光入灵羊，一碧浸罗带。
屹然鹄奔亭，遗音溢千载。
羽仪莫可见，窈窕想姝态。
遭戕瘗同坎，襦布久不坏。
诉冤如生平，隐显一何怪。
雠人阖户戮，化质抟风快。
且将忧患辞，浩荡烟霄外。
舄飞并剑跃，类与神灵会。
物变固难穷，抚事增感慨。
周侯昔行部，美绩此尤最。
江生引为言，建平平捐罪。
宋兴跨唐虞，乾坤正交泰。
皇华命俊哲，枉横无纤芥。
琳琅斯亭篇，证古欲陈戒。
杀人贵灭口，覆族竟自败。
奸谀诛既死，潜德发幽晦。
坚珉可磨镌，荣光庶长在。

春田岂不美，春园亦可佳。
田水流决决，园禽语喈喈。
荷笠复携锄，动作颇自谐。
邻叟三五辈，击壤欢无涯。
禄仕四十年，志运良已乖。
许国既无补，陷阱几沈埋。
皇恩湛昭洗，印绶蒙优差。
内循齿髪衰，愧彼英俊偕。
休焉保其终，飞章乞残骸。
将归乐复乐，清风扫孤怀。

不到泾上邑，倏忽二十载。
环山敞楼阁，金碧想未改。
长溪拖翠玉，洗月发光彩。
秋声咽松杉，夜气馥兰茝。
白鸟自成群，黄猿行作队。
仙人控鲤去，岩下遗迹在。
犹疑深云中，弹琴尚相待。
唐儒工翰墨，石壁露璀璨。
意有神明怜，尘藓不得浼。
地胜来俊哲，宋子今出宰。
公余缀吟笔，烂漫排珠琲。
又如崆峒兵，百万森甲铠。
寄我数十篇，翛然起沉痗。
胸中强搜抉，旧学久荒馁。
欲追天马踪，蹇蹶竟难逮。
抚卷怀昔游，魂魄飞{云奄}叆。
何当裂云笺，看君吐江海。

黑龙蟠黑云，久蛰黄金阙。
缘何落人间，数饼若古月。
虾蟆不敢蚀，利刀岂能截。
温润比方玉，芬香麝脐裂。
乃知廷珪名，桓桓久不灭。
植夫名世俊，所蓄号奇绝。
护以紫锦囊，箧之复扃𫔎。
渺思五季乱，江南颇偷逸。
三主皆能书，拨镫耸痩骨。
一朝归大明，流散余故物。
金华座右铭，清凉自题佛。
二宝藏予家，时时一披拂。
及观植夫墨，清风愈飘忽。
异国想尘劳，精灵岂沉没。
聊为识古篇，分手各萧瑟。

我欲招魏子，小山尝白醪。
月华虽未满，已觉秋风高。
何物佑樽酌，肥鲈并蟹螯。
一饮洗百忧，轩冕稍可逃。
此语未及发，辱君先见要。
乃知志趣同，盍簪皆俊僚。
亦应唤舞娥，红云欲飞飘。
不然避谤伤，谈话倾渔樵。
期归一酩酊，世事如芭蕉。

春雨霪难霁，春山阻俊游。
绿迷芳草恨，红湿落花愁。
古剑空弹铗，疏帘懒上钩。
何当生羽翼，一日似三秋。

策杖轻衣惬，凭栏远目明。
清江排暮钓，绿野碎春耕。
嗜酒今非勇，题诗尚有情。
薄游攀俊德，唐相旧家声。

野兴怜诗逸，春酲要酒扶。
登临同俊哲，笑傲不羁孤。
日落金霞卷，江翻雪浪铺。
闽山又寒食，何日到东吴。

一庵聊寄碧岩阴，忽得新诗慰我心。
俊逸自追天马健，崩腾还与海涛深。
门前俗子无行迹，物外松风有好音。
病起可能携杖屦，共寻明月到溪浔。

邂逅穷荒遇俊才，故将怀抱向君开。
功名未得金横带，老大空惊雪满腮。
岭北嘉蔬无此笋，江南相识尚逢梅。
夜阑莫作思乡梦，且听清歌更一杯。

松槚相望孰俊名，高才暂屈浚遒城。
公庭寂寂无留讼，四野熙熙有让耕。
未作盐梅调鼎鼐，且铿金玉直蓬瀛。
病骸尚阻趋东阁，怀抱思君为一倾。

公爱宣城心不休，当年应梦似崔侯。
两条溪水横穿市，十里昭山半在州。
小杜一时夸俊逸，玄晖千载擅风流。
青毡旧物虽勤请，金马新恩定再留。

生死波中止一沤，离家失子已忘忧。
只思北苑春芽熟，安得骑鲸逐俊游。

空山坐寥落，疋马邀俊哲。
入门肆高谈，清风扫烦热。
忆昔治平年，姑熟溪上别。
岁时激箭急，倏忽三十月。
读书非少锐，欲论先卷舌。
归田殊未成，累累逐羁绁。
孰谓赵魏老，不能佐滕薛。
由来岁大寒，松柏见孤节。
朋心久愈至，忠规补残缺。
儿童喜父执，饤饾成罗列。
壶有玉泉酒，庖有冰浓鳖。
野芡剖珠玑，秋瓜咀霜雪。
新粳刈且舂，香炊软三淅。
放匕聊醉饱，百忧旋磨灭。
升平击尧壤，险怪探禹穴。
吐气直虹霓，落笔淬金铁。
词源河汉翻，俯视堤防决。
文章贵天成，追琢讥窜窃。
抵掌万古事，高下争螘垤。
挹酌华阳水，荡涤尘土咽。
吾心了何染，本理忘巧拙。
圣贤久不作，情伪愈分别。
竹阴卧片石，浩歌声欲阕。
山童倏及门，喜音屈高洁。
传闻脱世累，天境妙搜抉。
疏帘卷危阁，九峰青嵽嵲。
吟余琴一弄，铿然响环玦。
老鹤不敢鸣，十里飞云绝。
次公君素交，嗟予尚契阔。
畴能枉篮舆，相期出寥泬。

瞿塘迤逦尽，巫峡峥嵘起。
连峰稍可怪，石色变苍翠。
天工运神巧，渐欲作奇伟。
坱轧势方深，结构意未遂。
旁观不暇瞬，步步造幽邃。
苍崖忽相逼，绝壁凛可悸。
仰观八九顶，俊爽凌颢气。
晃荡天宇高，奔腾江水沸。
孤超兀不让，直拔勇无畏。
攀缘见神宇，憩坐就石位。
巉巉隔江波，一一问庙吏。
遥观神女石，绰约诚有以。
俯首见斜鬟，拖霞弄修帔。
人心随物变，远觉含深意。
野老笑我旁，少年尝屡至。
去随猿猱上，反以绳索试。
石笋倚孤峰，突兀殊不类。
世人喜神怪，论说惊幼穉。
楚赋亦虚传，神仙安有是。
次问扫坛竹，云此今尚尔。
翠叶纷下垂，婆娑绿凤尾。
风来自偃仰，若为神物使。
绝顶有三碑，诘曲古篆字。
老人那解读，偶见不能记。
穷探到峰背，采斫黄杨子。
黄杨生石上，坚瘦纹如绮。
贪心去不顾，涧谷千寻缒。
山高虎狼绝，深入坦无忌。
溟蒙草树密，葱蒨云霞腻。
石窦有洪泉，甘滑如流髓。
终朝自盥漱，冷冽清心胃。
浣衣挂树梢，磨斧就石鼻。
徘徊云日晚，归意念城市。
不到今卅年，衰老筋力惫。
当时伐残木，牙蘗已如臂。
忽闻老人说，终日为叹喟。
神仙固有之，难在忘势利。
贫贱尔何爱，弃去如脱屣。
嗟尔若无还，绝粮应不死。

莱公昔未遇，寂寞在巴东。
闻道山中树，犹余手种松。
江山养豪俊，礼数困英雄。
执板迎官长，趋尘拜下风。
当年谁刺史，应未识三公。

太守王夫子，山东老俊髦。
壮年闻猛烈，白首见雄豪。
食雁君应厌，驱车我正劳。
中书有安石，慎勿赋离骚。

何处访吴画，普门与开元。
开元有东塔，摩诘留手痕。
吾观画品中，莫如二子尊。
道子实雄放，浩如海波翻。
当其下手风雨快，笔所未到气已吞。
亭亭双林间，彩晕扶桑暾。
中有至人谈寂灭，悟者悲涕迷者手自扪。
蛮君鬼伯千万万，相排竞进头如鼋。
摩诘本诗老，佩芷袭芳荪。
今观此壁画，亦若其诗清且敦。
祇园弟子尽鹤骨，心如死灰不复温。
门前两丛竹，雪节贯霜根。
交柯乱叶动无数，一一皆可寻其源。
吴生虽妙绝，犹以画工论。
摩诘得之于象外，有如仙翮谢笼樊。
吾观二子皆神俊，又于维也敛衽无间言。

大雅初微缺，流风困暴豪。
张为词客赋，变作楚臣骚。
展转更崩坏，纷纶阅俊髦。
地偏蕃怪产，源失乱狂涛。
粉黛迷真色，鱼虾易豢牢。
谁知杜陵杰，名与谪仙高。
扫地收千轨，争标看两艘。
诗人例穷苦，天意遣奔逃。
尘暗人亡鹿，溟翻帝斩鳌。
艰危思李牧，述作谢王褒。
失意各千里，哀鸣闻九皋。
骑鲸遁沧海，捋虎得绨袍。
巨笔屠龙手，微官似马曹。
迂疏无事业，醉饱死游遨。
简牍仪型在，儿童篆刻劳。
今谁主文字，公合抱旌旄。
开卷遥相忆，知音两不遭。
般斤思郢质，鲲化陋鯈濠。
恨我无佳句，时蒙致白醪。
殷勤理黄菊，未遣没蓬蒿。

凛然高节照时人，不信微官解浼君。
蒋济谓能来阮籍，薛宣真欲吏朱云。
好诗冲口谁能择，俗子疑人未遣闻。
乞取千篇看俊逸，不将轻比鲍参军。

天下几人学杜甫，谁得其皮与其骨。
划如太华当我前，跛{牛羊}欲上惊崷崒。
名章俊语纷交衡，无人巧会当时情。
前生子美只君是，信手拈得俱天成。

我友顾子敦，躯胆两俊伟。
便便十围腹，不但贮书史。
容君数百人，一笑万事已。
十年卧江海，了不见愠喜。
磨刀向猪羊，酾酒会邻里。
归来如一梦，丰颊愈茂美。
平生批敕手，浓墨写黄纸。
会当勒燕然，廊庙登剑履。
翻然向河朔，坐念东郡水。
河来屹不去，如尊乃勇耳。

朱户当昼扃，霜帘达夜悬。
沈沈造广庭，皞皞接众贤。
疏莛叩洪钟，短绠汲深渊。
始知学不迨，内顾多歉然。
忆昔居上庠，忝出流辈前。
赋就千金直，诗成万口传。
荀杨迥接迹，班马思比肩。
一从苟干禄，永谢英俊躔。
折腰府县中，糊口道路边。
世俗多见轻，义士谁哀怜。
憔悴有今日，光辉思昔年。
今兹睹秋闱，犹欲争相先。
枯鱼傍江湖，疲马忆蓟燕。
凉风拂翠幕，陇月向人圆。
物景近中秋，客意孤绵绵。
裴回望清光，欲揽不得全。
永怀懽乐时，把酒谢婵娟。

送客城南寺，萧然云水秋。
客意在万里，聊作须臾游。
昨夜过新雨，清风满梁州。
簪裳合俊彦，河图并天球。
古来功名人，未就不肯休。
譬如凿空使，尚致安石榴。
矧今南亩氓，往往东西流。
君能安辑之，千仓与万辀。

昔在章圣朝，先君为名臣。
入陪儒林老，出拥使者轮。
忠谟与休烈，万世永不泯。
惜哉未大任，天意昌后人。
公生韫俊德，磊落幼绝伦。
深林有条梅，不揉自可珍。
外隅正以方，中府粹且仁。
沛然施之事，迅若般之斤。
自联金闺彦，颉颃三十春。
牙筹析经费，龙节绥远民。
朅来天畿东，威誉薄海垠。
群情无遁照，众理日益勤。
吏径皆敞辟，敝根悉锄耘。
惸惸旧鳏寡，今也皆不贫。
阖部数百城，膏泽一以均。
正月方再浃，是日为生申。
东人竞祝公，百福丛于身。
同宗复荷德，善祷久所陈。
况公方耆艾，百行享明神。
俾公永且康，笔端扶化钧。
俾公炽而大，膝下森华绅。
近得举之躅，前望伯虎尘。
先阀期益显，蹇品庶可亲。

冲寒步郊原，烟水照林薄。
雪余山色佳，浦浚湖波落。
静可钓纶垂，清欲尘缨濯。
相逢两俊友，辞义富金臒。
携手登高台，谈笑有真乐。
寸眸周远近，幽思腾寥廓。
逝将飞片帆，直泛洞庭脚。
絷维阻并游，搔首向城郭。

方面威名久，朝端闻望隆。
需章祈玉陛，宝诏与琳宫。
睿奖均劳逸，高情保始终。
他年黄发老，清世紫芝翁。
迹放风波外，心安梦幻中。
身轻随寿鹤，目极送冥鸿。
祖帐群公集，啼婴万俗同。
何缘留召父，无路达尧聪。
夸里金龟重，荣先密印崇。
高堂罗俎豆，幽径铲蒿蓬。
趁健歌归去，因闲味道冲。
谢庭常有庆，越橐任令空。
醉帽欹华月，吟髭动好风。
翠虬乔木老，锦障海棠红。
平昔高轩过，深嗟陋巷穷。
嘘枯言不绝，推毂赐尝蒙。
载酒要彭泽，名乡表郑公。
量材如断木，荷德重维崧。
耆俊方图任，明廷正纳忠。
剧藩如择将，犹恐起宗工。

韦公池阁尚依然，宾主于今不乏贤。
郡内欣逢两耆俊，樽前喜会四同年。
清谈自可成珠玉，真赏何须听管弦。
宴罢旌旗摇暮霭，蔡经寂寞别群仙。

佳景更同民共乐，俊髦皆集盛飞觞。
花随客醉还成句，柳赠人行欲断肠。
斜月上时霞散绮，暖风来处寝凝香。
华年惜过须心赏，富贵丛身逼鬓霜。

世间如幻此生浮，宁典仙祠不典州。
决胜金城勋烈茂，宣风玉垒治声优。
远移遁迹无嘶马，旧得调元问喘牛。
耆俊如公宜大用，行闻召节趣兰舟。

一卧东吴七十春，区区南北笑乡人。
盛开黉舍招英俊，敞辟华堂待缙绅。
婉婉重孙胜彩服，煌煌两婿拥朱轮。
铭旌已去空回首，通德门前旧是邻。

吾兄笔锋雄，诗俊不可和。
雪中思清绝，韵恶愈难奈。
殷勤赋黄竹，自劝饮白堕。
言随飞花落，意与长风簸。
余力远见撩，千里寄璀瑳。
嗟予学久废，有类转空磨。
研磨久无得，安可待充货。
空记乘峡船，行意被摧锉。
溟蒙覆洲渚，泠冽光照坐。
我唱君实酬，驰骋不遑卧。
譬如逐兽卢，岂觉山径坷。
酒肴助喧热，笔砚尽霑涴。
诗词禁推类，令肃安敢破。
亦有同行人，牵挽赴程课。
尔来隔秦魏，渴望等饥饿。
徒然遇佳雪，有酒谁与贺。

堂上岐阳碑，吾兄所与我。
吾兄自善书，所取无不可。
欧阳弱而立，商隠瘦且椭。
小篆妙诘曲，波字美婀娜。
谭藩居颜前，何类学颜颇。
魏华自磨淬，峻秀不包裹。
九成刻贤俊，磊落杂幺麽。
英公与褒鄂，戈戟闻自荷。
何年学操笔，终岁惟箭笴。
书成亦可爱，艺业嗟独伙。
余虽谬学文，书字每慵堕。
车前驾骐骥，车后系羸跛。
逾年学举足，渐亦行𫘟騀。
古人有遗迹，{是}短不及鏁。
愿从兄发之，洗砚处兄左。

阆中虽近蜀，监税本闲官。
岂足淹贤俊，聊应长羽翰。
读书心健否，答策意何阑。
未可厌畋猎，田中有走貆。

故国多贤俊，登科并弟兄。
重来旧游处，两见近题名。
冉冉须堪把，骎骎岁可惊。
孤辕已南向，疋马复西征。
入峡猿应苦，还荆雁已鸣。
喜从元帅幕，官职渐峥嵘。

魏公德业冠当年，汝守威名竦汉边。
将相传家俱未远，子孙到处各推贤。
风流最喜君真似，符竹连分政得专。
岘首重寻碑堕泪，习池还指客横鞭。
逃亡已觉依刘表，寒俊应须礼浩然。
当有郡人知古意，拦街齐唱接篱篇。

侯家玉食绣罗裳，弹丝吹竹喧洞房。
哀歌妙舞奉清觞，白日一醉万事忘。
百年将种存慨慷，西取庸蜀践戎羌。
战袍赐锦盘雕章，宝刀玉玦余风霜。
天孙渡河夜未央，功臣子孙白且长。
朱门甲第临康庄，生长介胄羞膏粱。
四方宾客坐华堂，何用为乐非笙簧。
锦囊犀轴堆象床，竿叉连幅翻云光。
手披横素风飞扬，长林巨石插雕梁。
清江白浪吹粉墙，异花没骨朝露香。
挚禽猛兽舌腭张，腾踏騕袅联骕骦。
喷振风雨驰平冈，前数顾陆后吴王。
老成虽丧存典常，坐客不识视茫洋。
骐驎飞烟郁芬芳，卷舒终日未用忙。
游意淡泊心清凉，属目俊丽神激昂。
君不见伯孙孟孙俱猖狂，干时与事神弗臧。

二君豪俊并侯家，歌舞争妍不受夸。
闻道肌肤如素练，更堪鬓发似飞鸦。

天之苍苍亦何有，亦有云汉为之章。
人生混沌一气耳，嘿嘿何用知肺肠。
孔公孟子巧言语，剖瓢插竹吹笙簧。
含宫吐角千万变，坐令隠伏皆形相。
我生禀赋本微薄，氤氲方寸不自藏。
譬如兰根在黄土，春风驱迫生繁香。
口占手写岂得已，此亦未免物所将。
方将寂寞自收敛，不受世俗斗尺量。
既知仍作未能止，纷纭竟亦类彼庄。
煎烹心脾擢胃肾，自令鬓发惊秋霜。
嗟子独未知此病，从横自恃觜爪刚。
少年一见非俗物，锵然修竹鸣孤凰。
近来直欲扛九鼎，令我畏见笔力强。
提携童子从冠者，揣摩五帝论三皇。
诗书近日贵新说，扫除旧学漫无光。
窃攘瞿昙剽李耳，牵挽性命推阴阳。
狂流滚滚去不返，长夜漫漫未遽央。
词锋俊发鲁连子，惭愧田巴称老苍。
是非得失子自了，一醉早醒余所望。

君家当盛时，画戟拥朱户。
中书十八年，清明日方午。
形容画云阁，功业载盟府。
中庭三槐在，遗迹百世睹。
子孙尽豪俊，岂类世寒𪧘。
胡为久邅厄，黾俛受侵侮。
往来两都间，奔走未安土。
愿言解缨绂，归去事农圃。
嘉禾根未拔，且忍俟甘雨。
拂衣走东皋，此语吾不取。
聊复放襟怀，清谈对僧麈。
躬耕未可言，知田顾乃父。

可怜衰病孰为媒，私喜邻邦得俊才。
玉案愧无酬锦绣，木瓜却用报琼瑰。
风流似欲传诸谢，格律犹应学老梅。
始信山川出才士，扁舟新自宛溪来。

吴越朝天功在民，当年卿相亦仁人。
曾孙终与元丰政，故老犹知异代因。
吏治清明开白日，文词俊发吐青春。
邺都从事堂中客，涕洒高原柏子新。

马有千里足，所愿百里程。
马心自为计，安用终日行。
何人志四方，欲买千金轻。
吾弟有俊才，见事心眼明。
二年坐北部，万口传佳声。
谈笑顽狡伏，何曾用敲榜。
艰难得铜虎，洗眼长淮清。
民事不足为，但当食鱼烹。
负重贵余力，过饱多伤生。
不见大路马，垂头畏繁缨。

怜君将帅虽有种，多君智慧初无师。
篇章俊发已可骇，丹青妙绝当谁知。
自言五色苦乱目，况乃旨酒长伤脾。
手狂但可时弄笔，口病未免多微词。
歌钟一散任池馆，幅巾静坐空书帷。
偶从禅老得真趣，此身不足非财訾。
世间翻覆岸为谷，猛兽相食虎与罴。
逝将得意比春梦，独取妙语传清诗。
眼看宫酿泻酥酪，未与村酒分醇漓。
解鞍骏马空伏枥，寄书黄狗闲生厘。
江山平日偶有得，不自图写浑忘之。
临窗展卷聊自适，盘礴岂复冠裳羁。
欲乘渔艇发吾兴，愿入野寺嗟儿痴。
行缠布袜虽已具，山中父老应嫌迟。

帝子乘鸾已列仙，遗芳留得众孙贤。
俊科蚤与寒儒竞，禁从终偿白发年。
辇路联镳惊往事，圃田回首泣新阡。
旧闻推历知天命，看熟黄粱定洒然。

西南自是贤俊府，衰老思归谩留许。
舂禾磨麦非平生，子孙便推我作古。
贤哉与可诗中杰，笔墨余功散缯楮。
南阳诸谢世有人，此邦亦自非其土。
一时与我俱作客，白发苍颜愧非伍。
儒术真传汉太翁，风流未减晋诸庾。
两家尚有往还帖，旧集脱遗应可补。
明窗展卷清泪滴，恍然似与故人语。
欲锁空厨付长康，恐君讥我不与取。

玉华山谁穷远近，百里回旋势方尽。
削成苍玉倚青天，气象轩轩独奇俊。
黄河哮顑摧昆仑，一峰飘落如龙蹲。
白云低垂半岩腹，茫茫日轮平地奔。
惊湍瀑流飞辟历，松根巉岩裂石壁。
洞门昼闭不知深，仙人琼浆满杯碧。
饥鼯啼烟猿啸风，子规声哀愁满容。
山鸟嘤咛绕乔木，唯有黄鹤鸣噰噰。
翠华迢迢来避暑，飘然陵云欲轻举。
当时此地最清凉，九成翠微不足数。
玉鞘声断宫殿闲，大龙飞去髯难攀。
川峦如旧人事变，但见明月留空山。

秋日同文馆，来游翰墨场。
预闻周俊造，多有汉文章。
兰室依新润，芸书识旧香。
逢辰强思报，矫首咏明康。

东门骢马止行行，被诏秋闱阅俊英。
三岛隔云天北极，万灯明路国西城。
人闲聊假诗书乐，地远还闻市井声。
一夜凉风起阊阖，月中应有桂枝生。

俊游常恨邈山河，邂逅文闱喜屡过。
朱簿分明俱鼎立，墨图伻位看星罗。
人开户牖还相近，朝进英材信可歌。
双钥重闗非不密，只应无奈梦魂何。

五年坎𡒄哀南方，江湖魏阙两相忘。
洞萝岩桂搴孤芳，月潭风渚俦渔郎。
单阏孟夏草木长，望都楼观郁苍苍。
谁令焚芰辞楚狂，复来上君白玉堂。
黄门戟曜羽林枪，未央引籍班氐羌。
云屯锦缚马斯臧，大官日膳琼为粮。
追随威鳯鸣南冈，岂敢偃息复在床。
投铃归休下殿傍，卫士传诏来如骧。
馆阊阖外西城隍，书槖迫遽不及装。
吁俊士集要言扬，得弓勿问何人亡。
赵璧既入秦城偿，颕脱喜见锥出囊。
同人于野不择乡，峨峨羽翮整颜行。
王闲玉勒皆骕骦，伯喈怀赎望金商。
魁梧奇伟值文房，家令数术应帝王。
三英粲粲日争光，我辄与之较雌黄。
芳菲满室兰生香，坐堂月久秋气凉。
将军思归歌抚觞，倚梧目送雁南翔。
想见葭菼水中央，洞庭河汉遥相望。
香枫叶老赤染霜，感慨少日七步章。
长安城西约郑庄，牵率不往有底忙。
人生可意乃吉祥，快马划过小苑墙。
入门烂醉银瓶浆，秦筝赵瑟喜高张。

南国收藏晚，黅天凛烈兴。
日行黄道市，神御坎宫乘。
元化初施种，穷阴乍丧朋。
气随钧外转，云自泽中腾。
集霰纷余凛，号风助峻棱。
紫霄零杂珮，玄野碎增冰。
缟色坳窊遍，寒光上下凝。
候严知节应，空旷觉神澄。
透隙还同舞，因方不待绳。
雁飞朝愈急，鸡误夕相应。
吟絮飘吴苑，禋茅秀楚塍。
阶庭迷鹤鹜，林麓蔽薪蒸。
瑶水三千里，昆仑九万层。
槛前窥化国，波际失西陵。
舟兴怀安道，鲈思鄙季鹰。
胜游方罕值，高会喜相仍。
涨海雄藩屏，东侯实股肱。
蕊珠辞密侍，阿阁贲华称。
将幕开樽俎，宾筵集俊能。
醴杯亲劝酢，龙坂尽隮登。
郢唱人谁继，皋谟世共矜。
击辕知乱雅，附骥偶同蝇。
绾席尘空满，婴衣体讵胜。
仰瞻云汉丽，嘉惠岂虚膺。

相倚秋风立，兰言似有无。
未饶霜女俊，不爱月娥孤。
力弱烟被素，心危露泣珠。
剪裁随楚思，幽怨寄吴歈。
半坼香囊解，微倾醉弁扶。
涉江如可采，百琲答轻躯。

七闵山水多才俊，三岁奇童出盛时。
家世应传清白训，婴儿自得老成资。
初尝学步来朝谒，方及能言解诵诗。
更励孜孜图进益，青云千里有前期。

金沙会面慰飘蓬，况得连朝笑语同。
纵饮不知明月堕，纳凉尤爱小轩东。
邮亭送别凄凉后，江郭凭栏怅望中。
两幅新诗尤俊迈，泠然醒我以清风。

江县山奇水亦清，古今贤宰继声名。
施为岂厌地闲僻，学行久推君老成。
桂籍掇科论世契，锦囊留句荷交情。
当年入洛多英俊，文彩谁如陆士衡。

秀水先生今杰才，﨑岖山径滞蓬莱。
飞笺岳麓吟秋草，把酒襄阳醉腊梅。
东郡政声无岂弟，南楼风月且徘徊。
朝廷选用多英俊，早晚刘郎即到来。

直午开金阙，中天动玉舆。
千官星拱极，万乘斗回车。
瑞气春妍后，清风雨霁初。
鸣鞭向寥廓，彩仗正苏舒。
古礼观瞻始，皇情酌献余。
书林俊游盛，拜舞烂袍鱼。

张郎肥马衣轻裘，俊气轩轩不解愁。
曾立玉墀聨近侍，新持金节领诸侯。
屠龙伎俩终须用，探虎功名未肯休。
去矣范滂聊缓辔，太行云路戒摧舟。

瀛馆登仙俊，金闺引籍优。
辞班见天子，行色动诸侯。
楚日篮舆暖，淮南画舸遒。
归时春已好，迟子曲江头。

王国方登俊，清才尚折腰。
萱堂余怆在，瘴海此行遥。
宴语无疏阔，离怀但黯销。
红尘一羁旅，风驭羡飘飘。

秋风入荒城，落叶如飞雨。
梦寐湘西游，晻暧不可睹。
昨日得君诗，讽咏日欹午。
山光相随来，潇洒入庭户。
忆昨寻此山，扁舟戛平浦。
白鸥为前躯，丹霞随步武。
渐入空旷中，轻清欲飞举。
幽泉落石鸣，乔杉得风舞。
峰峦半明灭，云月相吞吐。
岩岩仙佛家，殿塔罗翠坞。
半壁闻棋声，深林传鸟语。
清境造已极，更上最高处。
朱栏插青冥，华屋横险阻。
云梦吞八九，天衢量尺五。
却视长沙城，迫仄真环堵。
渌水带萦洄，青烟丝一缕。
平时事干谒，白昼走尘土。
到此觉沉迷，直欲弃簪组。
尚愧节不高，空然赋归去。
朅来岩邑居，扰扰变寒暑。
回旋尽朱墨，应接烦棰楚。
何尝略寻幽，曾不暇窥圃。
引望西绝堂，旷若隔今古。
夫君今俊秀，爽气发眉宇。
文章富择洒，诗笔尤跋扈。
动我登临兴，翩翩如插羽。
欲往竟未能，樊笼挂深庑。
喜君得胜境，去家才百步。
年丰官舍闲，芳草生囹圄。
篮舆不厌出，时结采芝侣。
更分新篇章，慰我独吟苦。

我思适吴越，懐古意如何。
太伯振高风，仲雍扬清波。
绪余有季子，饥食玉山禾。
山水发奇秀，古来英俊多。
秦君淮海彦，文锋雄太阿。
早依苏扬州，匠手为礲磨。
光芒侵星斗，气象奔江河。
青衫拾科第，试邑佐弦歌。
春水生南国，扁舟浮绿罗。
方将剖蚌璞，焜燿随与和。
我病久废诗，缅思眄庭柯。
徬徨恋紫闼，岁月屡蹉跎。
看君登朝廷，奏颂助猗那。
为我谢苏公，先归待江沱。

定策元丰末，劳谦圣烈光。
外家深自抑，俊德尽明扬。
恭俭隆三世，寛仁覆万方。
功成身不处，仙驾白云乡。

父子本天性，至恩无比伦。
矧公之尊府，子舍公一身。
料从少小来，迨兹壮有室。
未尝越旬月，远去慈亲膝。
借问今何之，千里具行装。
荅言为道艺，愤悱趋上庠。
有客前献言，惟道若大路。
驾子天神明，贤圣在举步。
幽堂列坟典，周孔以为师。
学成名亦遂，且不离庭闱。
荅云子言善，在予非不知。
父母生我身，劬劳靡不为。
垂髫俾之学，外不与毫丝。
乃今有室家，儿女髪已束。
分寸无所立，何以酬顾复。
如彼甲与乙，名高髦俊科。
又若丙与丁，禄位今嵳峨。
是皆予亲友，予独无所就。
是以不宁居，忙于贾求售。
昔者三千徒，负笈洙泗濵。
孟轲远游学，母老仍家贫。
尚违晨昏侍，以就德业新。
盖以慈爱心，惟期已成达。
男子四方志，安能恋房闼。
客前贺曰都，事固无必非。
子志乃如此，顾予安得知。
在家事多夺，远大非可必。
大孝在显亲，为子觧羁馽。
日月如逝波，无方可维絷。
陶侃惜分阴，仲尼犹不及。
自古力道业，寸晷重琳璆。
子今道所出，处处足浇浮。
阳和达京辇，士女方春游。
百宝妆楼台，歌喉珠宛转。
恼乱巧迎逢，偏能伺方便。
平生足持守，到此总不见。
又有非軰流，频频甚鸴斯。
顾盼借颜色，谈咲懐奸欺。
从容樽酒间，留连棋局上。
英豪俊杰心，鲜不由此放。
子今志者大，思虑宜蚤正。
慎子之朋侪，力与光阴竞。
由此期显亲，昊天其斯应。

父子本天性，至恩无比伦。
矧公之尊府，子舍公一身。
料从少小来，迨兹壮有室。
未尝越旬月，远去慈亲膝。
借问今何之，千里具行装。
荅言为道艺，愤悱趋上庠。
有客前献言，惟道若大路。
驾子天神明，贤圣在举步。
幽堂列坟典，周孔以为师。
学成名亦遂，且不离庭闱。
荅云子言善，在予非不知。
父母生我身，劬劳靡不为。
垂髫俾之学，外不与毫丝。
乃今有室家，儿女髪已束。
分寸无所立，何以酬顾复。
如彼甲与乙，名高髦俊科。
又若丙与丁，禄位今嵳峨。
是皆予亲友，予独无所就。
是以不宁居，忙于贾求售。
昔者三千徒，负笈洙泗濵。
孟轲远游学，母老仍家贫。
尚违晨昏侍，以就德业新。
盖以慈爱心，惟期已成达。
男子四方志，安能恋房闼。
客前贺曰都，事固无必非。
子志乃如此，顾予安得知。
在家事多夺，远大非可必。
大孝在显亲，为子觧羁馽。
日月如逝波，无方可维絷。
陶侃惜分阴，仲尼犹不及。
自古力道业，寸晷重琳璆。
子今道所出，处处足浇浮。
阳和达京辇，士女方春游。
百宝妆楼台，歌喉珠宛转。
恼乱巧迎逢，偏能伺方便。
平生足持守，到此总不见。
又有非軰流，频频甚鸴斯。
顾盼借颜色，谈咲懐奸欺。
从容樽酒间，留连棋局上。
英豪俊杰心，鲜不由此放。
子今志者大，思虑宜蚤正。
慎子之朋侪，力与光阴竞。
由此期显亲，昊天其斯应。

苍翠擎天江上山，淙琤泻玉亭前水。
邂逅相逢坐上人，倾盖论心何俊伟。
凉风飒飒来几筵，似与清谈相表里。
程瞿轩轩古遗义，悯我羁穷见辞气。
以为此时无一杯，直恐江山解相鄙。
旋呼奴僮涤铛勺，豆肉盘蔬随所峙。
三杯五杯复七杯，清兴悠悠殊未已。
复向行舟寻果饵，鱻薧拟欲求诸市。
丰殽佳馔来使庖，臣囗长鱐间珍脆。
逡巡长呵下云际，传以报谒迂千骑。
薄闻江浒清饮欢，归去琼浆遽来赐。
大哉何公古循吏，易俗移风有深致。
人之所背公所趋，正以敦薄醇醨为已事。
连英二城接疆理，旧绩新庸满人耳。
道涂赓载尽欢谣，冠佩清言有余美。

杜氏世德光无前，声华行实相辉鲜。
蒉之职也在刀匕，亲举罚爵平公筵。
预之闻见合左氏，春秋大法因粲然。
诗为郡守称杜母，南阳之人今尚传。
如晦作相犹民天，忠诚蹇蹇终始全。
能令大君思不已，辍瓜奠祭情拳拳。
子美大雅三千篇，昭昭劝戒日月悬。
其人骨朽邈千祀，至今闻望犹当年。
我宋龙兴抚嘉运，杜家孙子随飞奋。
坤马承乾禁掖清，傅霖苏旱华夷润。
迩来文武百群中，诜诜杜姓多翘俊。
靖国少年即奇绝，雄文常倍千人杰。
投书天府一不意，却扫雁荡不复出。
懐材抱道良自珍，售以连城为折阅。
中年不忍自弃置，以荫调官南海尉。
手提顽馘授州将，海盗为之潜丧气。
尘埃从此免低颜，倏忽十年今拥旆。
忆昨建康临市征，公于吾父为交承。
儿童不敢求见面，卓荦但听驰英声。
尔后驰驱逾半纪，投荒乃得亲君子。
孤舟抵岸即登门，见我有悲兼有喜。
所悲窜逐万里来，豺狼得路忠信埋。
长？为我意怆恻，吾未振汝良悠哉。
所喜谓我一门吏，一年三黜刚愈锐。
投身汤火何所求，所忧为君不为已。
况复吾为汝父执，世契不浅汝吾侄。
此邦人物粗熙熙，职司慈明州守德。
汝虽投窜实汝福，天子神圣终汝直。
丈夫秉德贵不回，穷达自天非汝职。
公言令人益慷慨，一接已见真颜色。
韶光波逝不暂停，年华两见新尧历。
可怜情义如一朝，向人眷眷终无极。
外台差注重求材，天子急人方旰昃。
丹书凤口下九霄，捧诏治行何烜赫。
昨日红蕖醉幕宾，今朝皂盖贤州伯。
官虽衙尉丞，位乃二千石。
羁人无以报恩知，请为使君申八德。
一曰公，心与衡鉴无情同。
朔方裴侠号独立，背公之私无髪容。
青州赵琰绝嘱托，贵要书来投水中。
二曰寛，量须江海为盎盏。
并州陈泰但懐抚，未尝愠怒形于颜。
南阳刘寛抑又甚，蒲鞭示耻犯者难。
三曰信，舌端常与心相印。
九江宋君每听政，平旦日中犹不紊。
并州郭伋舍野亭，为与群儿期到郡。
四曰惠，有如雨露时沾渍。
光州元忠尝赈贷，二十五万恢天施。
蜀郡廉范不禁夜，一襦五袴惟民利。
五曰清，玉壶在堂中有冰。
武昌何远思律贪，汲井投钱非买名。
合浦孟尝亦无欲，还珠碧渊清所征。
六曰正，端如标表行非径。
北海朱邑虽笃旧，至于枉曲终无听。
东莱杨震畏四知，行不欺幽此为盛。
七曰明，昭如日月东西行。
冀州贾琮去帷裳，百姓闻之政自行。
雍士李惠善审断，弹燕坐知禽鸟情。
八曰毅，镇浮静躁温而厉。
汴州齐澣非肆刑，清严自我人皆治。
濠州张福不可犯，以重自持人自畏。
此之八德人有一，鸣弦按堵皆千室。
能于八者具有之，使君之才非世出。
使君有政教，必本之学校。
蜀人夷陋卑已甚，文翁之化于今好。
使君有诗笔，莫咏闲风月。
追还雅颂声太平，吟咏性情思补阙。
使君有车马，莫赏闲山水。
时行郊外问樵耕，民间利病须详委。
莫轻喜，莫轻怒，轻喜于人火上冰，轻怒于人镜前雾。
莫狐疑，莫轻信，狐疑多至败良谋，轻信定令奸小进。
大凡当局常多迷，使君临事其慎之。
倘记愚言用有时，微尘积岳终有禆。
苍生旱渇天欲雨，异时经济非公谁。

十月南天尚暑襟，幽花何怪动清吟。
半扉素蕋呈修径，几朵夭红出茂林。
地借小春回暖气，日匀疏影转轾阴。
惟应幕府多才俊，不负行台醉赏心。

四十青衫似老翁，作官不似作诗工。
身追鸿鹄云霄外，手缚鲸鲵波浪中。
俊敏今非无李白，沉深古自有扬雄。
和声直可奏宗庙，叹息无人知爨桐。

俊骨风标固逸伦，况闻才术巧安民。
寻常恨不亲高谊，邂逅相逢即古人。
议论耻拘时俗态，笑歌惟取性情真。
从今便作忘形契，安得相从席上珍。

幕府开雄盛，朋游望俊髦。
双松鬭冰雪，一鹗出蓬蒿。
春雨吟花蒂，秋霜擘蟹螯。
山川留翰墨，天地入风骚。
感慨惊多变，微生病一号。
酒卮余寂淡，诗笔惠英豪。
忧思生心腑，尘埃上鬓毛。
簿书今日困，道路此身劳。
小雨开濡滞，清飚散郁陶。
小亭山可见，由此欲登高。

嗟予苦山野，爱子有光辉。
饱学诗浑好，多愁虑益微。
幕中方倚办，江上可言归。
况有高风便，行看俊鹘飞。

蒋山鳞鬣苍嵯峨，参伐可扪斗可摩。
建康开府占形胜，千樯万舳来江艖。
忆昨司空驻千骑，与人倾盖肠无他。
有时偃蹇枕书卧，忽地起走仍吟哦。
诸生横经饱余论，宛若茂草生陵阿。
发挥形声解奇字，岂但晚学池中鹅。
余初闻风裹粮走，愿就秦扁医沈疴。
登堂一见便称许，暴之秋阳濯江沱。
夜深归来学舍冷，鼓吹有蛙更闻鼍。
曾参捉襟肘屡见，回也箪食倾瓢蠡。
谁云寒儒偶遭遇，驰道马疾摇鸣珂。
因缘乞郡得金印，关吏虽识难谁何。
迩来二纪世已换，仙棋一局真烂柯。
孔林父子久同葬，谢安墩在空坡陀。
顾瞻思贤有仪象，挂壁未去聊随梭。
中年触绪易感慨，赖有二子相经过。
陇西家儿信奇伟，美玉在岩珠在波。
惭非冰清托之女，亭亭松柏垂茑萝。
黄生初来似蚕蠋，被丝缠裹今成蛾。
磨砻爪距擅场屋，拟与群俊争殊科。
惟黄与李岂易得，一二自抵三千多。
回思争雄六战国，竞致宾客寻干戈。
黄金筑台礼郭隗，玉盘进手延荆轲。
鸡鸣狗盗何足数，虽欲定霸终蹉跎。
大哉皇宋圣人出，日月双丽君臣和。
岁时金穰玉烛润，纪功泰山崖可磨。
平生慷慨慕荆国，自誓中立无邪颇。
异时与子共勋业，请效夔契赓尧歌。

飞鸿从西来，有客遗我书。
开缄识远意，字字情有余。
报言历长淮，泛泛乘舳舻。
天开灭远雾，水碧涵空虚。
超然忘端倪，身世疑有无。
徜徉极幽致，恨我失之俱。
我昔与曾子，兹游颇踌蹰。
风高当白帝，露冷凋红蕖。
扁舟仅半月，历览穷朝晡。
伊人亦才华，俊逸千里驹。
结交慕豪彦，倜傥非迂儒。
当时欲相从，恨子隔海隅。
今朝子独往，我辈还星疏。
邂逅亦有分，夤缘非强图。
茫然临西风，俛首良自吁。
庶几有至理，去彼形迹拘。
相望云汉间，皎洁同蟾蜍。

建安自古多俊髦，徐子磊落尤其豪。
论兵说剑走湖海，身勤事左无所遭。
绿林五校已屠脍，黑衣三卫羞徒劳。
归来故山便卜筑，脱弃万事轻鸿毛。
横前涧水漱哀玉，傍舍老枥藏飞猱。
山蔬何用羡粱肉，鹤氅未必输青袍。
追云弄月有真趣，慎勿轻语传儿曹。

南来济济多俊良，声问逸发推周郎。
词场较艺一战捷，笔阵独扫千人强。
烱然眉目行且贵，骥足万里看腾骧。
吟诗作赋不媚俗，期与往者同芬芳。
断璋残璧忽我赠，把玩溢目惊辉光。
自嗟行李久萧瑟，安得置之云锦囊。
又闻跨马欲过我，此意想君非渺茫。
山中草木最宜夏，雨余一一含幽香。
雏鶑乳燕学飞舞，叶底哑咤调圆吭。
阑干笋蕨虽已老，璀错梅杏犹可尝。
阴崖碧洞不受暑，谷风习习吹衣凉。
提携为子扫盘石，谈笑共坐莓苔苍。
宣毫越楮须盛载，吟取佳句还巾箱。

六载南官何所营，百篇翻覆见高情。
霜鸥露鹄元非俗，雪竹风松本自清。
俊逸固宜凌鲍照，优游真已逼渊明。
微言会有知君者，谩拟锺嵘试一评。

襄阳古名都，雄观压荆楚。
醉公夸文词，风物粲可数。
嗟余未历览，仿佛已如睹。
人生游宦间，得此亦佳遇。
李俊妙天姿，文行两自负。
少年志冥鸿，千里轻一举。
天风不借便，造物暂淹阻。
既无负郭田，黾勉依幕府。
贤哉彼方伯，脱略高韵度。
宁俾簿书役，朱墨事朝暮。
爽气对西山，清谈共樽俎。
试问鹿门翁，遗踪今在否。

风骚古人事，而我岂所长。
儿曹嗜章句，余习未易忘。
根源本无有，真若夏潦潢。
道人气拔俗，吾党称俊良。
十年依丛林，实以道自将。
禅余喜赋咏，妙语逾珪璋。
世眼独未识，深丛閟孤芳。
锋锥必颖脱，安肯久处囊。
子宜力自勉，声问终扬扬。
吾言岂知子，老大殊荒唐。

唐年茂宗枝，时平多俊良。
长吉尤震曜，春林擢孤芳。
退之于孔门，屹屹真栋梁。
笔力障百川，风澜息其狂。
破衣系麻鞋，右顾生辉光。
一朝与湜辈，命驾惊煌煌。
贺初为儿童，随父事迎将。
须臾命赋诗，英气加激昂。
长安众词客，声问争推扬。
风流垂异代，尚想古锦囊。
君今亦宗英，韵胜斯人方。
少年肯事事，苦学志独强。
风骚拟屈宋，妙处相颉颃。
丹青出戏弄，配古犹擅场。
形容示往事，仿佛如在旁。
一径入幽远，古垣缭林庄。
平桥跨渌水，丛薄含葱苍。
晴窗为披拂，佳兴杳难忘。

瓶盂客京口，仿佛熙宁末。
君方驾扁舟，归来自苕霅。
中泠忽相值，倾盖忘楚越。
禅挥庞老锋，辩鼓子贡舌。
连宵极名谈，江阁倚清绝。
扣槛出鼋鼍，时取一笑发。
邗沟介淮海，济济多俊杰。
良辰苦招要，结好从此设。
堂堂紫髯翁，道德冠前烈。
风流广文先，烱烱事修洁。
老禅魁丛林，冠盖趋杂遝。
三豪相继往，墓木叶屡脱。
子今复云亡，枯棋愈残缺。
相逢旧好间，悲诧那忍说。
明年东下船，系缆竹西月。
茗奠蜀冈南，弹指当永诀。

一时英俊附门墉，兄弟从来号两龙。
雄辩未饶端木赐，题评肯下郭林宗。
精神烱烱风前鹤，操节棱棱雪后松。
无复胜游参杖屦，追云弄月更雍容。

四溟凫雁集天池，十目先看俊翮飞。
养气有余吞大敌，穷经无缪识玄微。
尘埃旧服辞阿緆，雨露新袍授楚衣。
拜命还家春尚好，桃花流水涨渔矶。

怀素高闲世罕追，君今端与若人期。
龙蛇落纸惊飞电，心手相忘岂所思。
骥子神驹天与俊，朝燕暮越足难羁。
超然遽作双溪别，肯学纷纷儿女悲。

静如秋潭月，秀比玉山岑。
濂溪素积善，遗泽乃在今。
一鸣先众人，再鸣慰我心。
茁芽旧固好，浚养日愈深。
岁暮冰雪气，关山车马音。
去者辙相结，岂止旅思侵。
期君贾余勇，枭俊将成禽。
策功居第一，受赏绾千金。
高堂迟捷布，华发正盈簪。

平生性好墨，以此为昼夜。
陈玄尔何为，能使我心化。
四方购殊品，十倍酬善价。
江南号第一，易水乃其亚。
古锦缀为囊，香罗裁作帕。
精粗校白黑，情伪考真诈。
欣然趣自得，其乐胜书画。
英英清河公，风格继王谢。
语旧则乡邦，论亲乃姻娅。
前时偶休澣，亟之城南舍。
所嗜与我同，奇蓄乃自诧。
奕秋约筹局，张遇赌龙麝。
贪多而务得，廉逊或不暇。
铅刀试一割，驽足效十驾。
决胜有如兵，必争还似射。
黑云半离披，玉马恣蹂藉。
初鸣已惊人，再鼓遂定霸。
物情矜俊捷，天幸蒙假借。
功成不自高，垂首甘亵骂。
但当偿所负，然诺重嵩华。
弯弓既有获，岂不愿鸮炙。
涤砚俟见临，倒屣出相迓。
陵尊且犯贵，此罪在不赦。
更许观箧中，前期指朱夏。

溪行曲入四五里，乃见江城大如斗。
人烟疏少白日静，风物澄明新雨后。
古来豪俊多在此，怅望千秋一回首。
谢家青山空自高，李白扁舟复何有。

武宗惟雄俊，有臣委用专。
德裕才略大，感恩罄所宣。
是时岩廊上，六合气可吞。
论兵决胜负，万里在目前。
一平回鹘凶，再洗上党昏。
杨弁不知时，迺敢盗太原。
岂信明光甲，遣人斩其元。
廷谋昧知几，唯有君相然。
成立三大功，慷慨在一言。
风霆运不测，日月朗高悬。
李唐势已去，至此岌复缠。
外内已息兵，崇卑定乾坤。
遂令河北师，弭耳如孤豚。
事书史册上，读之快心魂。
千载若信宿，凛凛风烈存。
世人多说剑，不见斫伐痕。
玩弄反自伤，何用饰玙璠。
迂哉贾生饵，果尔房琯奔。
施为贵寔效，讵主衒空文。

清晨出古县，独遇卖花翁。
芍药三数朵，琼苞出渐红。
皎如情人未梳洗，朱帘半掩娇春风。
去年维扬陪胜赏，此花开谢旬月中。
名园胜刹处处有，深畦浅垄无西东。
品流已多搜绝异，若数英俊遗凡庸。
迩年新花更奇巧，造化雕琢何时穷。
离家今日已千里，云雨浩荡迷淮东。
而今又及赏花月，因循不赏花更空。
寄语维扬好相识，花时勉泛黄金锺。

广庭试群材，俊笔驰短晷。
锁厅争第一，乃后二三子。
骑龙失头角，十载困泥滓。
泛舟自淮南，得邑穷楚尾。
江上始相逢，清名久吾耳。
油然睹颜色，悦泽已可喜。
博学有渊源，高谈见根柢。
有如万斛锺，久叩声益起。
如君岂易得，蹭蹬乃在此。
棫朴析为薪，奈何遗杞梓。
我本世畸人，儳焉顽似鄙。
一官傍松楸，自足胜朱紫。
功名已灰心，藜藿思没齿。
欲结方外游，徜徉访云水。
闻君亦有意，不恋五斗米。
笑指庐山高，论交从此始。

卓哉太白诗家徒，天然俊逸不可拘。
豪文脱去刻削巧，远意得自浑沌初。
酒醒落笔洒风雨，当时所就皆须臾。
骅骝驰骤日千里，鸿鹄轩腾凌九虚。
蹇馿尺鷃不足道，徐步低翥何区区。
后人吟咏多自蔽，锼句炼字为良图。
撞金拊石皆可听，未若霹灵轰天衢。
公之大材不小到，俗议何者相加诬。
贱生仰公风格美，未能仿佛空踌躇。

俊逸驹千里，孤高桂一枝。
清才比栖棘，余事付枯棋。
小邑今官满，当涂半己知。
扬舲发江浦，策马望京师。
待诏须金马，支床笑玉龟。
都尘亦可畏，莫遣素衣缁。

二公俊轨皆千里，两首新诗寄一庵。
大隠市朝希柱史，好奇兄弟有岑参。
雪天冻坐痴于雀，雨夕春眠困若蚕。
不是本来忘世味，便投闲寂亦难甘。

古来豪俊起，大半在山东。
甚矣承平久，萧然武备空。
封疆濒北狄，士卒戍西戎。
器械恬儿戏，城隍骇土功。
朝廷急扫敝，草莽许输忠。
元恨天门远，无由半策通。

平川掺袂屡星霜，楚尾畿东各一乡。
安得便风传讯问，只应明月共辉光。
茅斋夜出犹能记，古观秋吟最不忘。
近日诗成无和者，思君才俊似青杨。

生计箪瓢少郁陶，谈经千古见秋毫。
神驱笔下锋铓俊，天纵胸中气象豪。
事业今朝心孔孟，功名他日踵萧曹。
行行努力牵牛饵，北海波中钓巨鳌。

为怜城郭太留滞，知子思家方闷睡。
故停车马良久住，相顾雍容情益至。
楼高适意同一登，目极四周堪远视。
野田横望绕天涯，梅朵开齐映江涘。
冬温庭筠尚抽笋，僧房乔木阴铺地。
丘樊嘉遁素有心，萧萧思话山中事。
清杨俊迈君自许，鲁国渊源吾不坠。
与君诗战奈何休，抑扬雄思聊书志。

丘樊英俊君犹滞，掩卷无言偃然睡。
江左思归未得归，家乡百里奚由至。
有楼望远最舒旷，蹑屐徐登极临视。
云容弄白起危巅，霞气如朱浮浅涘。
侵梁松影侧窥檐，飘径柳芳深委地。
谛法真空佛有灵，面颜安乐僧无事。
风摇柏直力相争，霜压橘黄香欲坠。
夕阳城郭人渐稀，疏钟传响催归志。

金台招俊乂，之子值明时。
石蕴荆山璞，当为璧与珪。
丝随物所染，在涅要不缁。
竹箭中有筠，岁寒尚猗猗。
匏叶异甘苦，采掇须自知。
土性殊美恶，栽培择所宜。
革急而韦缓，古人贵调胹。
木老雁被烹，吾师乃支离。

吾邑有贤令，才猷足经国。
政成越一考，俊誉自赫赫。
既圃辟后堂，背南面西北。
为爱园中景，花木皆手植。
乘闲一造见，问名名未得。
反复为君思，请以晦题额。
晦取用而明，非谓入宴息。
韬藏莅众术，蓄养辅世德。
制动本以静，对语定以默。
大欲扬王庭，小亦去民忒。
有如匣中剑，利在诛奸慝。
又若山下泉，出乃作惠泽。
公家急期会，诉牒仍堆积。
一判情伪分，经目犹白黑。
堂中琴寂寞，昔优今逼迫。
堂内经纵横，客至君欣怿。
岂无诗酒兴，相与乐暇隙。
平台歌舞地，池上有瑶席。
坐揖竹风细，行依桧阴直。
返照亘天红，轻烟半山白。
试观禽鸟细，所畏网与弋。
我晦异君子，终焉兹屏迹。
出处各一时，俯仰无愧色。
作诗见情性，拟古丽以则。

题墨脱新镌，扃钥开清晓。
文衡朝士高，香案天风小。
银袍带残月，玉鹭集寒沼。
赳赳干城材，衔枚出远徼。
才气方自强，未战意先挑。
临文寻汝贤，形见乃微妙。
人才焉可齐，云汉多年少。
悭思忧明膏，俊性玩斜照。
得丧召荣辱，美恶露嚬笑。
修毫饮流液，灵珠落光耀。
雕琢破巨璞，歌舞探长鞘。
含蓄既寂寂，运动还渺渺。
重赏岂敢吝，行当塞明诏。

范叔脱身车箦间，一言悟主才所难。
死齐辱贾逐四贵，合为昭王留武安。
万里青云虽自致，燕客相寻亦天意。
琅琅乘机叙消息，能使先生谨承德。
愿归相印臣不如，结绶怀金岂劳力。
富贵只资唇舌能，休笑魋颜与挛膝。
人生遭遇合有时，羁旅入秦谁与知。
揽权数月何为惧，非义所安人或恶。
四十三年雄俊间，归与不归函谷关。
孤坟却使郑人看，只恐燕昭由此还。
千古英灵果何往，人间祸福空相访。
春入祠庭燕御风，交龙旌堕香尘中。

含章缘俊雅，发理自聪明。
德行孔庭秀，公卿唐彀英。
博嫌愚作弊，文恐伪为情。
御世教方盛，动人风更清。
反三虽稍悟，得一岂须惊。
竟置伊周列，难忘齐鲁生。

玉皇亲自策才猷，谁作灵鳌上钓钩。
俊思内窥天问邃，韶光中看御香浮。
尚怀献艺趋前列，何幸持衡缀上流。
欲向鸾舆心未放，更须银烛始回头。

晓来门外驻鸾声，且喜东藩俊造成。
行艺簿多窗下志，贤能书振日边名。
琴风清跃西征骑，璧水寒窥上舍生。
佳兆岂惟多吉士，三元从古有豪英。

十年场屋费才华，谩有诗名子可嗟。
未入儒林升俊造，且行春雨到天家。
远乘泽国三秋月，高跨天河八月槎。
道阻且长瞻不及，空吟霜露满蒹葭。

山河来处禹分州，几代灵光孕俊游。
推作汉王犹未足，更将功业看诸刘。

谷水悠悠水天阔，绿竹漪漪玉龙活。
天和堂在翠微中，堂上谁夸青琐闼。
二俊昔为才所驱，未识危邦何太愚。
轻抱雄文走西洛，漫劳黄耳寻中吴。
岂谓七百有余载，乃获夫子营我庐。
能向平时脱羁络，为悟浮云此生错。
通道益深醉隠亭，载鹏风厚逍遥阁。
万累纷纷无处寻，须信天和有斯乐。
彼哉二俊胡不归，空叹华亭数声鹤。

谷水悠悠水天阔，绿竹漪漪玉龙活。
天和堂在翠微中，堂上谁夸青琐闼。
二俊昔为才所驱，未识危邦何太愚。
轻抱雄文走西洛，漫劳黄耳寻中吴。
岂谓七百有余载，乃获夫子营我庐。
能向平时脱羁络，为悟浮云此生错。
通道益深醉隠亭，载鹏风厚逍遥阁。
万累纷纷无处寻，须信天和有斯乐。
彼哉二俊胡不归，空叹华亭数声鹤。

探花车骑似游龙，未入桃源先阆风。
衫上十分新染翠，衣间一点半开红。
身如骥子无双俊，人报鳌山第几宫。
便是醉仙何处去，上林园在五云中。

虚室澄心近竹开，雪中无事共徘徊。
不须翠柏亭前见，自有清风座上来。
林小未宜轻瘦节，岁寒方可看高材。
支公适好诚何在，岂谓香严击俊雷。

子令钦平昔，多惭接俊游。
升堂称有志，执奠叹无由。
逝水空归壑，春风忽变秋。
箫声到原尽，千载想风流。

聪俊宫娥妙奕棋，每虞宣唤各穷奇。
更阑自覆忘忧局，好著长防敌手知。

跫然虽复喜斯行，开豁拘怀赖俊英。
上国擢材初改辙，众心督战亦乘城。
何时奏籍瞻霜简，且复安眠听雨声。
异日尚容休沐会，未惭相约太癯生。

鼓缶多秦声，琵琶作胡语。
是中非神奇，根器如此故。
范公秉文德，断国极可否。
至今筦枢机，大度而少与。
蝉嫣世有人，风壑啸两虎。
小心学忠孝，鄙事能垅亩。
持论不籧筿，奉身谢夸诩。
颇知城南园，文会英俊侣。
何当休沐归，怀茗就煎去。

汝南许文休，马磨自衣食。
但闻郡功曹，满世名籍籍。
渠命有显晦，非人作通塞。
秦氏多英俊，少游眉最白。
颇闻鸿雁行，笔皆万人敌。
吾早知有觏，而不知有觌。
少仪袖诗来，剖蚌珠的皪。
乃能持一镞，与我箭锋直。
自吾得此诗，三日卧向壁。
挽士不能寸，推去辄数尺。
才难不其然，有亦未易识。

句法俊逸清新，词源广大精神。
建安才六七子，开元数两三人。

学省困齑盐，人材任尊奖。
倥侗祝螟蛉，小大器罂瓬。
诸生厌晚成，躐学要侩驵。
摹书说偏旁，破义析名象。
九鼎奏箫韶，爰居端不飨。
青衿少到门，庭除昼闲敞。
竹风交槐阴，三见秋气爽。
时赖解事人，载酒直心赏。
吴郎楚国材，幽兰秀榛莽。
彦国吐嘉言，子将喜标榜。
平生钦豪俊，久客慕乡党。
虚斋延洒扫，薄饭荐腒鲞。
诗句唾成珠，笑嘲惬爬痒。
春夏频谢除，曾未厌来往。
归雁多喜声，寒蝉停哀响。
黄花满篱落，白蚁闹瓮盎。
留君待佳节，忽忽戒徂两。
亲戚伤离居，交游念畴曩。
棋局无对曹，摴蒱失朋长。
问君去为何，云物愁莽苍。
寿亲发斑斑，千里劳梦想。
家鸡藁头肥，寒鱼受罾网。
甘旨蔌中厨，伊哑弄文襁。
此行乐未央，安知川涂广。
深秋上沧江，远水平如掌。
人生要得意，壮士多旷荡。
野鹤被笼樊，江鸥恋菰蒋。
本来丘壑姿，不着刍豢养。
寄声谢乡邻，为我具两桨。
有路即归田，君其信非诳。

元龙湖海士，毁誉略相半。
下床卧许君，上床自永叹。
丈夫属有念，人物非所玩。
坐令结欢客，化为烟雾散。
武功有大略，亦复寡朋伴。
咏歌思见之，长夜鸣曷旦。
东南望彭门，官道平如案。
简书束缚人，一水不能乱。
斯文媲秬鬯，可用圭瓒盥。
诚求活国医，何忍弃和缓。
开疆日百里，都内钱朽贯。
铭功甚俊伟，迺见儒生懦。
且当置是事，勿使冰作炭。
上帝群玉府，道家蓬莱馆。
曲肱夏簟寒，炙背冬屋暖。
只令文字垂，万世星斗粲。

雨罢山泽明，日长花柳困。
游丝上天衢，观物得无闷。
时从顾曲人，笋馔酌春酝。
季子未识面，想见眉目俊。
新诗如鸣弦，快读开鄙吝。
铜官鲁诸生，事道三无愠。
比来工五字，句法妙何逊。
枯棋覆吴图，青简玩秦烬。
叶暗黄鸟时，风号报花信。
遥仰吟思苦，江锦割向尽。
应烦王公子，又破黄封印。

书帙蠹鱼干，炉香眠鸭困。
佳人来无期，诗句且排闷。
遥知乌衣游，棋局具肴酝。
争道嘲不恭，鏖兵劳得俊。
颇寻文献盟，不落市井吝。
四月明朱夏，南风解人愠。
风前怀二陆，家法窥抗逊。
身有三尺桐，爨下得余烬。
端可张洞庭，寥阔世未信。
为我谢孔君，举酒取快尽。
世故安足存，青天飞鸟印。

骨秀已知骐骥子，性仁端是凤凰雏。
不腾渥水称神俊，应出岐山作瑞符。
渐指家人知姓字，试看屏上识之无。
乃翁断狱多阴德，径往高门待汝车。

仁祖康四海，本朝盛文章。
苏郎如虎豹，孤啸翰墨场。
风流映海岱，俊锋不可当。
学书窥法窟，当代见崔张。
银钩刻琬琰，虿尾回缣缃。
擢登群玉府，台阁自生光。
春风吹晓雨，禁直梦沧浪。
人声市朝远，帘影花光凉。
秋河湔笔研，怨句挟风霜。
不甘老天禄，试欲叫未央。
小臣胆如斗，侏儒俸一囊。
请提师十万，奉辞问犬羊。
归鞍饮月支，伏背笞中行。
人事多乖迕，南迁浮夜航。
此时调玉烛，日行中道黄。
柄臣似牛李，倾夺谋未臧。
鲁酒围邯郸，老龟祸枯桑。
兼官百郡邸，报赛用岁常。
招延青云士，共醉椒糈觞。
俗客避白眼，傲歌舞红裳。
谤书动宸极，牢户系桁杨。
一网收冠盖，九原人走藏。
庖丁提刀立，满志无四旁。
论罪等饕餮，囚衣御方良。
姑苏麋鹿畽，风月在书堂。
永无湔祓期，山鬼共幽篁。
万户封侯骨，今成狐兔冈。
迩来四十年，我亦校书郎。
雄文终脍炙，妙墨见垣墙。
高山仰豪气，峥嵘乃不亡。
张侯开诗卷，词意尚轩昂。
草书十纸余，雨漏古屋廊。
诚知千里马，不服万乘箱。
遂令驾鼓车，此岂用其长。
事往飞鸟过，九原色莽苍。
敢告大钧手，才难幸扶将。

临西风，动商歌。
故人别来少书信，为问故人今若何。
白云蒙蒙迷少室，明月耿耿照秋河。
可怜此月几回缺，空城每见伤离别。
邮筒朝解得君诗，读罢凉飚夺炎热。
嗟乎晦之遣词，长于猛健，故意淡而孤绝。
有如怒流云山三峡泉，乱下龙山千里雪。
大宛天马嘶青刍，神俊照人绝世无。
自言欲解羁衔去，不能帖耳驾盐车。
朝登商山采三秀，暮上缑岭追双凫。
纷纷黄口争粟粒，君用此策固未疏。
但恐高才必为一世用，虽有潺湲不得钓，空旷不得锄。
西风酌酒遥劝君，好去齐飞鸾凤群。
穷山远水迺是我辈事，荷锄把钓听子入青云。

夜来北风元自小，何事吹折青琅玕。
数枝洒落高堂上，败叶萧萧烟景寒。
迺是神工妙手欲自试，袭取天巧不作难。
行看叹息手摩拂，落势夭矫墨未干。
往往尘晦碧纱笼，伊人或用姓名通，未必全收俊伟功。
有能蓺事便白首，不免身为老画工。
岂如崇德君，学有古人风。
挥毫李卫言神笔，弹琴蔡琰方入室。
道韫九岁能论诗，龙女早年先悟佛。
弈棋樵客腐柯还，吹笙仙子下缑山。
更能遇物写形似，落笔不待施青丹。
尤知赏异老苍节，独与长松凌岁寒。
世俗宁知真与伪，挥霍纷纭鬼神事。
黄尘污眼轻白日，卷轴无人得觇视。
见我好吟爱画胜他人，直谓子美当前身。
赠图索歌追故事，才薄岂易终斯文。
所爱子猷发嘉兴，不可一日无此君。
吾家书斋符青壁，手种苍琅十数百。
一官偶仕叶公城，道远莫致心惨戚。
我方得此兴不孤，造次卷置随琴书。
思归才有故园梦，便可呼儿开此图。

元礼佳少年，俊气欲无敌。
文章诗最豪，溟涨助笔力。
三年叶公城，于我固多益。
恨无荆鸡材，使君有羽翼。
此行省亲闱，彩服耀春色。
从容文字闲，固未旷子职。
蕲春向鄂渚，曾不三四驿。
吾师李武昌，金声而玉德。
诚能勇一往，所进岂寸尺。
江南后生秀，居多门下客。
愿君从之游，琢磨就圭璧。
斗酒清夜阑，缺月挂屋壁。
鸡鸣马就辔，少别安足惜。
人生共一世，谁能无行役。

渡江羁宦襄江北，红尘染尽春衫色。
春畬辍耕草苒苒，瘦妻病余废组织。
官仓得粟何常饱，清夜饥肠吟唧唧。
西风吹梦到故乡，千里关山云水白。
可怜夺却田园乐，何异万金输一掷。
乱辙曾无长者车，经年不造先生席。
张侯少年二陈俊，倾盖能如旧相识。
凉秋夏日数来过，要与六经生羽翼。
贫家虽无樽酒懽，小径曾鉏待三益。
剧谈莫问井阑干，坐须山月吐半璧。

一年中秋最明月，也照贫家门户来。
清光适从人意满，壶觞政为诗社开。
秋空高明万物静，此时乃见天地性。
广文官舍非吏曹，况得数子发嘉兴。
千古风流有诗在，百忧坐忘知酒圣。
露华侵衣寒耿耿，绝胜永夏处深甑。
人生此欢良独难，夜如何其看斗柄。
王甥俊气横九州，樽前为予商声讴。
松烟洒落成珠玉，溪藤卷舒烂银钩。
北门楼卤地险壮，金堤浊河天上流。
离宫殿阁碍飞鸟，霸业池台连秃鹙。
当日西园湛清夜，冠盖追随皆贵游。
使臣词句高突兀，慷慨悲壮如曹刘。
我于人闲触事懒，身世江湖一白鸥。
空余诗酒兴不浅，尚能呻吟卧糟邱。
偶然青衫五斗米，夺去黄柑千户侯。
永怀丹枫树微脱，洞庭潇湘晚风休。
晴波上下挂明镜，棹歌放船空际浮。
不须乞灵向沈谢，清兴自与耳目谋。
江山于人端有助，君不见至今宋玉传悲秋。
期君异时明月夜，把酒岳阳黄鹤楼。

鹏翼将图南，垂天上扶摇。
飞飞寻常闲，深树乘风蜩。
大观与小智，从事不同条。
扬雄老执戟，金张珥汉貂。
松柏有本心，蒲柳望秋凋。
久矣结舌喑，狂言始今朝。
崔王两骥子，神俊万里超。
惊人吐嘉句，拔俗振高标。
频来草玄宅，共语清入寥。
处己愿如舜，致君敢不尧。
回观势利场，内热作惊潮。
趋时愧才全，傲世迺士骄。
二生浪许可，弹炙则求鸮。
围棋饭后约，煨栗夜深邀。
尔来数到门，玉趾不惮遥。
相期淡薄处，行乐亦云聊。
甘泉沸午鼎，茗椀方屡浇。
昏鸦相送归，风枝撼调调。
男儿强饮食，九鼎等一瓢。
富贵但𫏐热，名声适为妖。
世事寒暑耳，四时旋斗杓。
勿学怀沙赋，离魂不可招。

天材权奇，以龙为友。
玄黄虺隤，以脚支柱。
与物殊绝，笔墨易取。
至于庸庸，殆难为工。
然后知何时有古人之风。
观其雄雌，矜顾不进。
庸中俊佼，驽中骏{马旦}邪。

山人如寒松，无可媚鶑蝶。
谅非清峻契，谁肯略顾接。
春城偶来至，豪士懒举睫。
幽幽法曹厅，一往乃敢辄。
主人虽壮齿，酷爱文字业。
相看论古书，术不计勇怯。
陈家俊公子，德义敦庆叶。
闻我适过从，逢衣遽披摄。
老成北扉掾，喜客若渔猎。
招呼倒清樽，促迫信重叠。
梅花香树下，共醉死牛胁。
勿忧侵暮冷，坐我有毡{叠毛}。
飞飞落梅英，绕座不待折。
煌煌画蜡蠋，未夜已戒设。
征诗为罚令，献白作饮节。
谭高衡或争，笑猛倒还绝。
李侯解县印，心注象魏阙。
座中惜分袂，劝酒更酷烈。
春先显父笋，冬外尹吉鳖。
肴佳俎未竟，酒美壶频竭。
更筹屡闻转，归乘不许谒。
谁能避酩酊，但恨落角月。

弄水石桥西，退荫百尺松。
看山同羽人，初问五星峰。
为我袖手指，当前秀蒙笼。
平排五青尖，似拱寥阳宫。
自外虽峛崺，其高莫能同。
固知天下名，有以形类通。
不然天精纬，讵或聚此中。
他山冈阜名，顿拔亦俊雄。
民耕牛羊践，称谓谁与宗。
维此古洞府，群仙屡从容。
烟霞庇草木，题号更峻崇。
融结俱土石，灵凡异遭蒙。
想当有初物，岂自知所从。
嗟嗟蓬荜士，何用羡帝公。

少壮事已远，旧文良可怀。
百年能几何，十载不得偕。
念昔居乡里，游处了无猜。
饮食不相舍，谈笑久所陪。
拜君以为兄，分密谁敢开。
齿发俱未老，未至衰与颓。
我子在襁褓，君犹无婴孩。
君后独舍去，为吏天一涯。
我又厌奔走，远引不复来。
岁月杳难恃，区区老吾侪。
况从与君别，多事岁若排。
心力不能究，衰病侵筋骸。
二子皆已冠，如吾苦无才。
君亦已有嗣，眉目秀且佳。
人事知几变，会合终不谐。
昨者本不出，豪杰苦见咍。
郁郁自不乐，谁为予悲哀。
幡然感其说，东走凌巅崖。
不意君在此，得奉笑与诙。
君颜蔚如故，大噱飞尘灰。
我老应可怪，白髭生两腮。
新句辱先赠，古诗许见推。
贤俊非独少，故旧每所乖。
作诗报嘉贶，亦聊以相催。

卑卑穷生无令图，偶开浊眼窥字书。
村田子弟念笔札，邀请禀访同师儒。
远防鬭讼习诡讦，近就财利评侵渔。
行身便事世所幸，先王教道徒迂疏。
君不见官家设庠校，俊士罗冠裾。
亦工细丽苟荣禄，谁复高远稽坟谟。
本期教学敦风俗，今如附子充饥腹。

何山老翁鬓垂雪，担负樵苏清晓发。
城门在望来路长，樵重身羸如跛鳖。
皮枯亦复汗淋沥，步强遥闻气呜咽。
同行壮俊常后追，体倦心烦未容歇。
街东少年殊傲岸，和袖高扉厉声唤。
低眉索价退听言，移刻才蒙酬与半。
纳樵收直不敢缓，病妇倚门待朝爨。

书堂四顾皆苍山，禽鱼树石烟云间。
纸编屡绝笔屡{髟/闻}，十载一瞬忘青纶。
谁令忽忆南薰关，尽棰打马鸣镳镮。
春风桃李纷妖娴，辞家大笑涕不潸。
由来磊落羞穷跧，下位亦足惠寡鳏。
乘田委吏不敢闲，以日自爱维孔颜。
当今俊杰登朝班，拔擢杞梓披榛菅。
君能忼慨露豹斑，岂比嘿嘿贪食孱。
果哉往矣步勿{走曼}，仕以行义贤可攀。
仆姑百中初满弯，书堂静坐尻狂癫。

手把封题又惨然，坐惊新句俊翩翩。
穷通可是俱关命，聚散由来亦系天。
此日未逃衰俗口，几时真及古人肩。
一樽酩酊难频共，况望青绫被底眠。

肥川胜赏冠他州，浦口扬舲得俊游。
梅雨正迷江国路，萍风未破洞庭秋。

冠带桥门路，雍容俊士关。
微言尊噩噩，小道屏闲闲。
礼乐高千古，诗书到百蛮。
斯文知未泯，璧水尚如环。

英英商颜芝，远在青苍岑。
云烟适有寄，为瑞本非心。
往闻攀缘人，纡轸恣所寻。
一落城市间，苾𫇴护萧森。
鲸鱼叩蒲牢，大吼洪钟音。
岩岩清冰骨，外垢不得侵。
试从古人求，绛钵中支林。
定香发远涘，慧剑韬长镡。
招提始尝聆凑泊，尘端驶辨秋黄落。
一见知非佁儗人，惩躁雪烦真刮膜。
赤髭由来号该洽，况有新诗堪发药。
俊如骁壶辈中出，秀甚巉巉麟一角。
卑枝雨过结留荑，曲汜萍开窥哺壳。
紫茸缉春柔，轻屣不蹑跟。
白叠拥方袍，皖如崆峒云。
时时好事者，巾屦喜及门。
随缘缀香火，高谢乃世纷。
齿先众一饭，独傲倾羲轮。
顾我纷纷何所为，年来病眼欲成眵。
风情落莫非故时，未适弃去唯应诗。
辱师勤请过六七，独恨琐琐无经奇。
强颜终篇使持去，著足成累庸非师。

文章盛自元和间，谁其杰者柳与韩。
二公秋鹗擅神俊，天使侧翅摧夸谩。
卷收万象付寂默，神怪鬼篡皆殚残。
诗书并驰可终古，岂止唐世论不刊。
陋儒睢盱百年后，掺笔仡仡愁脾肝。
问津谁当语博望，初步竟笑非邯郸。
纷纷缃缥洒飞砾，埋没理诣非一端。
之子清才如振绮，绿发照春容激丹。
乡评旧许擅螺水，文战曾是鏖桑干。
自云从事二公者，用意能到众所难。
新诗遗我章江曲，百首洗出青琅玕。
苍梧云生逼齿润，溟海月借吹衣寒。
由来青萍止三尺，天末斗牛曾上干。
流尘不隔自为快，宁与折铁论凄酸。
何由鞭鲸肃吾驾，看子切云重整冠。

翔飙拂层阴，孤镜挂天脚。
幽姿媚澄塘，俊活扶秋岳。
饥乌下木末，啅雀喧檐角。
落日衔半规，逗翳如新濯。
海涛晚声收，万里卷冰箔。
微飔袭疏棂，轻霭躐丛薄。
蛛丝袅如狂，虚隙野马跃。
病躯得惬适，更甚解挛缚。
潇洒万籁并，冲融百飞却。
熊经与鸟申，仿佛犹能学。
萧萧寒砧弄，天半哀音落。
客愁转如蓬，万绪入冥寞。
不无临风想，晒目归领略。
茹蔬味新腴，把酒蘸沉粕。
明朝踏新泥，已有跻攀约。

春秋谨严书，百史兹考信。
晚周驾而东，弱鲁犹足训。
低昂心权衡，与夺管肤寸。
包罗三八祀，诬始盖其慎。
一言开惨舒，九地回斧衮。
密虽异鲲鲕，宽亦漏鲸蜃。
奸魂负芒羞，忠骨盖棺奋。
肉角死西郊，风味一朝尽。
千秋圣人经，寂寞风雨烬。
三子豪未除，巧语终不近。
早时迁固俦，雄夸掠秋隼。
斧凿谢前规，沙场出孤骏。
森严虽时乏，犹足傲拘窘。
黠儿何厚诬，乞米诳髫齓。
至今汗青手，缩袖赍痛愤。
此道竟寂寥，斯文有遗恨。
于皇宋七世，辉赫到禹舜。
起{走覃}下祥祉，郁穆起声闻。
载祀盈十六，铲涤无垢衅。
斯民被醇和，沦浃酣九酝。
冠剑趋夔皋，戈鋋老廉蔺。
君臣不朽计，邈与事功运。
龙催鼎湖去，墨燥螭凹润。
际会风云收，刀尺光景迅。
胚𣍯归太史，承乏乃顽钝。
诏遣陪青箱，随宜课程趁。
攀缘赤霄堮，飒洒尘土鬓。
嗟我佁儗人，机杼终不韵。
早负江湖心，晚繇道山进。
幺麽亦胡为，陪蹑滥英俊。
扪奎星辰逼，飞辩球琳振。
计工蠹鱼上，三载真一瞬。
今者联结束，如发千里轫。
鹪鹩巢新林，末似枯枝稳。
赪鲤定自劳，何取名赤𩽼。
酒徒谢知章，诗敌抛何逊。
徒劳门户成，惭愧上车问。
犹幸亲切连，勿负时通讯。

文效追前日，词科急俊民。
儒风穆汉殿，家璞走荆珍。
汪邵推高手，卿云想后身。
争移初律暖，竞拨老根陈。
睥睨三都上，吹嘘七子邻。
龙蛇开蛰户，河汉洗天津。
堂室谁升入，诗书迭主宾。
剸犀锋自倍，彻札手弥亲。
鼓吹丘轲外，波澜屈宋新。
巴歌徒里耳，燕石谩缇巾。
美观圭联璧，和声鼓间錞。
骎骎新历块，喔喔旧司晨。
爽实嗤乌有，阿时陋剧秦。
凿愁神秘露，搜恐物华贫。
楚剑双干斗，吴娃几学颦。
飞扬逼场屋，旁午动簪绅。
伧父几焚砚，修家旧有人。
珠惊对还浦，角岂独推麟。
价比千琼玖，文成一欠呻。
鼻端论妙斲，使外得周询。
布瑞云歊鼎，连深鲤挂缗。
岂徒矜羽猎，直可绚郊禋。
宛是隋唐旧，何分雅颂真。
两眸宽病客，一气到洪钧。
捉卷时湔掌，沿涯屡耗神。
爰居泣韶濩，嫫姆骇蛾螓。
惬兴谁爬背，长哦独哆唇。
传夸归有恃，羞缩死将滨。
雠校三千士，蹉跎九十春。
岐周双鸑鷟，不省至何因。

高蹑明昌会，全收杰俊声。
庆缘庚入梦，粹是昴腾精。
梁日麒麟下，周年鸑鷟鸣。
门庭诸谢美，襟韵七闽深。
姓字黄金榜，才华白玉京。
五车经目尽，一赋未晡成。
在昔闻开泰，于时契陟明。
经纶真主识，风采满朝倾。
迅击方秋隼，横骑上汉鲸。
激昂孤立气，魁垒并游英。
决指西清迈，俄优左省行。
尧天窥日月，汉陛右公卿。
豸脱台冠旧，轺驰使传轻。
疮痍瘳物瘵，荆枳𣃁奸萌。
范辔归余事，莱衣萃极荣。
陋儒何幸会，庆诞适亲更。
芹块惭无补，笺毫浪有情。
凉飔来翠帟，嘉气动雕楹。
潋滟千分酒，翂{冒羽}万里程。
祈公此心切，立欲寿如彭。

黄冠初饮何人酒，径醉颓然不知久。
风吹化石楚山阿，藤蔓缠身藓封口。
常随白鹤亦飞去，但有衣冠同不朽。
异物终为贤俊得，野老田夫岂宜有。
华阴杨公香桉吏，一见遂作忘年友。
日暮西垣视草归，往往对之倾数斗。
大梦之间无定论，启母望夫天所诱。
谷城或与子房期，西域更为陈那吼。
我疑黄冠反见玩，若此坚顽定醒否。
何当一笑凌苍霞，顾谢主人聊举手。

建安自古多俊髦，徐子磊落尤其豪。
论兵说剑走湖海，身勤事左无所遭。
绿林五校已屠脍，黑衣三卫羞徒劳。
归来故山便卜筑，脱弃万事轻鸿毛。
横前涧水漱哀玉，傍舍老枥藏飞猱。
山蔬何用愧粱肉，鹤氅未必输青袍。
追寒弄月有真意，慎勿轻语传儿曹。

扬舲偶过海边州，一见名郎破百忧。
荀氏诸龙俱俊伟，河东小凤最风流。
明珠白璧俱投报，细草幽花入献酬。
别驾旧斋何足念，文昌新府待公游。

寒梅不自重，辄花桃李先。
矫枉有佳菊，最后众芳妍。
各因一时美，难以相嗤怜。
物理固若是，士林亦宜然。
夫子南国俊，声猷推妙年。
数奇晚方偶，参军古龙川。
龙川虽云远，风物号清鲜。
罗浮不相下，颉颃巉荒天。
云鬓二三子，聊足奉周旋。
行矣试老拳，归欤远翔鶱。

西湖水滑多娇嫱，妙奴十二正芬芳。
肌肤晳白发脚长，含语未发先有香。
溪上夜燕侍簪裳，皎如华月堕沧浪。
音声入云能断肠，不许北客辞酒浆。
主人蔼蔼邦之良，少年射策谒未央。
俊词伟气森开张，玉杓贯斗生怒芒。
天欲文采老更昌，故使敛翮窥群翔。
五十仅补尚书郎，浩歌骑牛倚倡佯。
东风戏雨花草狂，二溪泱泱青黛光。
妙奴勿倦侑羽觞，主人正欲游醉乡。

妙龄随计日，绀发度关年。
较艺先豪俊，飞声动眇绵。
秘书窥甲乙，密室诣温宣。
已叶半千运，仍亲五尺天。
御香春晚炷，宫蜡夜深燃。
汉殿螭头笔，岐藩幕下莲。
孔鸾人共贵，兰蕙世皆怜。
附尾方瞠若，提刀独砉然。
皂囊封细札，青简续遗编。
璧府深难造，龙媒隽莫先。
大农参奏计，宗伯与兴贤。
玉铉行真即，金瓯忽浪传。
两轮苕上驾，百仗剡中牵。
荏苒冯唐老，淹回贾傅还。
星霜俄九换，金竹遽三迁。
鼓吹吴云外，旌旛楚水壖。
经纶殊未倦，忧患复相连。
恶草空摇毒，群蜗谩污涎。
松筠终不易，雨露竟无偏。
憔悴千株橘，荒凉二顷田。
几书借船帖，屡广绝交篇。
禅誉推庞蕴，亲评主闵骞。
懒因闲处极，乐向静中全。
岁月黄尘里，鶑花白发前。
冰台清照底，玉海湛无边。
身世尤飞隼，功名眇蜕蝉。
蕉心难固待，楮叶谩劳镌。
伫续清都梦，还随浊世缘。
泉虬淹已久，风翮去应便。
预想朝元处，簪裾立万仙。

尚书有女名无双，蛾眉如画学新妆。
伊家仙客最明俊，舅母唯只呼王郎。
尚书往日先曾许，数载暌违今复遇。
闻说襄江二十年，当时未必轻相慕。

万人都督古闽州，幕府旌门映碧油。
阃外依莲滞英俊，樽前啖薤占风流。
犀灯照水窥龙剑，鲸浪喷空见蜃楼。
暇日登高赋沧海，添盐堪为昔贤羞。

秋日同文馆，凄风动九回。
乱云收暑去，一雨送寒来。
猥与英躔接，惭非藻鉴陪。
雍畿兹吁俊，元祐看新魁。

盍簪闻善若江河，帘幕疏闲笑语过。
月照飞笺穿户绮，风生挥麈动衣罗。
已张英彀收三俊，更赋离骚续九歌。
凉夜沉沉清不寐，空庭无奈叶声何。

吁俊天畿合辟雍，愧将瓦釜缀黄钟。
听穷一一竽无滥，拨遍磷磷玉似逢。
龟列春庭先壤奠，龙飞天路得云从。
吾曹莫念拘萦久，求称公朝庆赏浓。

李侯持尺璧，十五城不换。
倦飞偶栖棘，孤鸣异巢鹳。
淮海一俊乂，博洽识理乱。
国论匪与闻，偷将经术断。
君家文多豪，陵峤贺白观。

老来书兴独未忘，颇得薛老同徜徉。
天下有识推鉴定，龙宫无术疗膏肓。
淮风吹戟稀讼牒，典客闭阁闲壶浆。
吟树对山风景聚，墨池濯砚龟鱼藏。
珠台宝气每贯日，月观桂实时飘香。
银淮烛天限织女，烟海括地生灵光。
俊儿乃是翰墨侣，侠竹不使舆卫将。
象管钿轴映瑞锦，玉鳞棐几铺云肪。
依依烟华动勃郁，矫矫龙蛇起混茫。
持此以为风月伴，四时之乐乐未央。
部刺不纠翰墨病，圣恩养在林泉乡。
风沙涨天乌帽客，胡不东来从北荒。

银蟾倒挂摇清辉，当中桂子初低垂。
飞空已历万古尽，下照不使秋毫欺。
转盼冰轮涌东海，长天一派成琉璃。
栽培不畏雪霜苦，剪拂岂容刀斧为。
明河无声驾飞叶，紫府有陌驰修枝。
姮娥爱惜日已久，玉阶亦贵秋风吹。
宁论匠石可斲削，还恐风雷堪出治。
列真洞府秘不得，紫微宫阙藏其私。
金童来授玉女捧，投之宝箧那能窥。
每当方士脱凡骨，赐予一根朝帝墀。
入手既觉袨服羽，照人端不羞朝曦。
乃知不是风尘物，握出风尘真所宜。
迩来地不爱此宝，名喧东鲁夸珍奇。
千金欲易不可得，横纹错落青丝披。
胡为夫子远寄我，意以华豪惊绛帷。
低头拜赐亦已厚，我欲效报君须知。
三年大聘猎英俊，扪膺吐气生虹蜺。
揉蓝彩服俯可取，携将直上青云梯。
翱翔欢呼起拜舞，仰瞻日彩生尧眉。
鸡人忽报洞天晓，看取飞升变化时。

山椒卜筑瞰江波，千里常怀楚制荷。
旧怜俊气闲羁马，老厌奴书不玩鹅。
真逸岂因明主弃，圣时长和野民歌。
一自扣舷惊夏统，洛川云物至今多。

应钟司序两旬时，台座光凝照水湄。
善庆远归三俊后，哲人来副半千期。
澄波渺渺韬洪量，乔岳棱棱挺异姿。
早晚钧衡调燮去，凤池当见老莲龟。

锒铛司钥禁门重，寓直高秋此夜同。
楼外归云迎霁月，宫中传漏带疏风。
衰迂岂合参新论，俊少何堪接野翁。
华省分曹占列宿，经时饱食愧无功。

君不见南朝豪俊有郗生，自厌出身时网婴。
乐闻栖遁去人者，倾金累百赠其行。
关西武郎将家种，心实慕儒官冗从。
春走巴东岁暮还，逢迎偶在江南梦。
过门把酒豁清襟，行将归隠南山阴。
终焉之计咄嗟办，愿赋一诗轻百金。
吾闻自古咸秦称陆海，六印可求田莫买。
别墅三千亩上腴，将军部曲犹多在。
未应亲手把钩锄，岁事经营付家宰。
一官换得今是翁，昔何所缚今谁解。
携琴领鹤白云乡，身世相辽自两忘。
北窗仰枕安足道，未知何者为羲皇。
岂不胜俛首尘埃百僚底，南北推迁随尺纸。
摩肩接武半台舆，谁谓淮阴非哙比。
君家鼎甲盛先唐，两都朱邸森相望。
天道恶盈几赤族，当时赖有安平王。
庆牒蝉联今几代，云孙庠继游方外。
他时野史逸民篇，铸也磨铅跂而待。

迢迢朱雀航，飞盖共凌越。
东风石子冈，芳草微径绝。
生公法堂在，清夜贮明月。
回认城郭游，春华烂晴雪。
长烟动江隩，微云泊山胁。
连樯去迟回，白鸟屡明灭。
江山信清丽，人物久销歇。
戍堡定荒凉，投身计何拙。
尘衫与汗马，端为老生设。
李侯朱门俊，许与尽时哲。
俛首就微班，刚肠颇摧折。
人生特眠饭，似是此身切。
岁晚赋归田，非君复谁结。

外家英俊场，季氏不好弄。
用意丘壑间，颇以石自奉。
谁言拳握间，意作万牛重。
岱宗小天下，不办一席用。

今代张平子，雄深次子长。
名高三俊上，官立右螭旁。
车笠吾何恨，飞腾子莫量。
时平身早达，未用梦凝香。

肩耸三峰峻，眉厖八字横。
玄谈人绝倒，家法句新清。
八俊先张子，诸公少贾生。
已传乌鹊喜，欲听鹡鸰声。

我初就学首未冠，叔父不以童儿看。
我今生年二十一，叔父晚作东州官。
侧身西望不得见，泪下两脸何汍澜。
青春白日不照贫士屋，使我四壁长年寒。
六年两岁从进士，晚学扬雄识难字。
贷钱乞米出都门，鼓腹吹篪入吴市。
读书击剑老死终，何为古来慷慨无人知。
上有九重之青天，下有百尺之黄泥。
收声藏热等雷火，白杨蔓草秋风悲。
生亦不可料，死亦不可量。
荆山长号刖两足，何如船尾歌沧浪。
我不能钩章抉句攀俊造，又不能赤鸡白狗追年少。
矫首翻肠无一言，归去吴松学渔钓。
主簿卑官何所施，秋来两鬓应生丝。
阿宜已冠无成事，犹忆它年冬至诗。

盛世天休沓，真人宝历开。
太任当政闼，元老位公槐。
莫盛官人始，相从试士来。
鸣珂咸俊彦，索米独尘埃。
未叹官曹隔，多惭赏鉴陪。
成川须畎浍，崇厦要条枚。
文武中铨集，丹铅百卷堆。
豚鱼聊可辨，皮弁不应恢。
虎出争亡矢，蛇成屡夺杯。
调锺求雅滥，烈火试珉瑰。
绿暗惊庭叶，朱明换律灰。
得枭夸艾捷，闻鹤悼坚摧。
茧绪谈飞麈，渑波酒挹罍。
赓酬皆绝韵，搜索病非才。
半是仙槎客，曾随禹浪雷。
遭时鱼奋角，失路剑生苔。
胆气冲星在，词源卷汉回。
声名改闾里，轩冕映舆台。
谖草怀堂北，灯花粲妇腮。
凉风吹枕梦，薄雨滞城隈。
号奏天官近，胪传御史催。
康衢骥鸣跃，归檐仆讙咍。
华省深扃钥，衡门翳草莱。
尚怀休假远，别语重徘徊。

侏儒未用笑先生，孟博聊堪揽辔行。
学有人民可尝试，诗须山水与逢迎。
边夷岂识朝廷治，耕钓唯知吏政平。
台阁时清多俊彦，萧生雅意未宜轻。

君诗飘举似鸿惊，书入扬州子弟评。
圣世由来升俊造，少年已自得声名。
六经正可三冬足，万里聊堪一日行。
更约弥敦同姓乐，能来触咏畅幽情。

六出先春兆物华，故撩高韵发车斜。
散榆天上齐飞䇲，布玉畦中尽吐芽。
梁苑俊游风不极，剡溪清泛月无涯。
雄豪乐事幽人咏，都属江南太守家。

纵横问答有来由，缘木求鱼卒未休。
若妙旨寻知见会，还同拨火觅浮沤。
诸佛子，着眼看。
严霜晓露，彻骨清寒。
匝地普天，通同实际。
休问得皮得髓，徒夸见浅见深。
从来一道恩冤，何以自家退屈。
山僧对此，忍俊不禁。
闲引少林无孔笛，为君吹起小阳春。
满眼觑不见，满耳听不闻。
一堂风冷淡，千古意分明。

灵山瞬目，早是周遮。
良马窥鞭，岂为英俊。
岩间宴坐，天帝散花。
无说无闻，藏头露影。
少林面壁，计较未成。
立雪断肱，辜他衲子。
黄梅呈颂，胜负偏枯。
半夜传衣，瞒人不少。
从上来事，合作么生。
岂假人天众前摇唇鼓舌，竞锐争锋。
互立主宾，交参问答。
检点将来，弥天过犯。
不因檀信方敲唱，争见龙华会里人。

荣名嗟何为，病木自生瘿。
彭殇一梦觉，乌用论久顷。
寄身渊明庐，翛然在人境。
卫生鄙樊雉，放浪任流梗。
相忘到形影，世累不须屏。
锉针聊自营，宁复事干请。
负暄有余燠，蓬鬓乱垂颈。
客来坐无毡，谁顾广文冷。
忽闻过吾门，冠屦不暇整。
邀我招提游，并辔相与骋。
僧关叩禅寂，未语心已领。
并游皆韩徒，辞刃淬锋颖。
多闻富如坻，吾方拾遗秉。
顾惭管窥陋，未睹豹文炳。
谬追俊游后，如渴得甘井。
愿从借金篦，为割眼中眚。
鼻端垩墁久，妙质愧非郢。
赓酬困诗律，恐坐杜陵{疒省}。
相携上层岗，出户畏深阱。
每虞参也鲁，跬步辄三省。
迟回月初上，云间挂金餠。
昏鸦鸣相呼，更觉林逾静。
湖光湛星汉，渺渺天水永。
归蹊暗尘土，回首失清景。
角声下谯门，归步怯修岭。
晚市人迹稀，青灯耿疏影。

访古求书二十年，二王真迹几人传。
每寻同好得消息，闻韶忘味心拳拳。
诸家真赝可屈指，缇巾入手分媸妍。
道山东观富奇古，世人想望如云天。
此生尘俗分不到，九重有路来无缘。
岂知司存预符玺，芸台高议开宾筵。
翰林入坐中执法，未容凡吏陪诸仙。
酒阑接武上秘阁，皇居紫禁凌非烟。
晋康法书在宝椟，傍架牙签一一穿。
紫衣黄门许一见，忽开复闭严关键。
右军尽善历代宝，八法独高东晋贤。
宏文旧物印章在，开元小篆朱犹鲜。
草行无穷少真楷，硬黄色浄昏麻笺。
凤翥龙翔斜复直，烟霏雾结断还连。
溟涨笔力老转剧，临池尚叹张学专。
言奴得法号神俊，逼人体势殊翩翩。
自方家尊聘豪翰，骎骎欲过骅骝前。
崇虚鹅群最真迹，万里古色星日悬。
笔干墨淡不可拓，拙手添晕难磨湔。
小玺肥书两贞观，每角一字居四边。
南朝妙鉴各题检，怀充在后前僧权。
争妍取势押缝尾，磐石卧虎推满骞。
琅琊世谱今乃识，宝章十代何蝉联。
忠良贼孽无去取，茂宏处仲同一编。
其间楷真特萧散，南平秘法传僧虔。
卷杪题官记年月，方庆疏封在石泉。
当时盛事今不泯，曾看崔序传遗篇。
想见举朝推好尚，小锺发论头风痊。
髹奁别贮古杂迹，历代作者堪比肩。
叔怀陈人有晋法，伯英汉帖疑吴颠。
诚悬送瓜特枯硬，欧取方险虞劲圆。
虞文发愿乃合作，壮古遒丽功力全。
世间此帖岂有二，孔庙破石人犹怜。
阿武章草五字句，画松分行如直弦。
牝鸡司晨足才致，蛾眉文墨争蝉娟。
青绫高标卷二十，淳化刻在诸帖先。
仲尼夏禹谢太傅，山涛汉章东晋宣。
体凡格陋漫收掇，一手临写烦雕镌。
二王妙迹半遗落，宝章虞柳俱见捐。
无盐刻画废西子，骐骥不御蹇着鞭。
永熙圣学贵斯事，讨论王著何备员。
百年文物盛于昔，继文真主方御干。
岩廊道业仰夔禹，太平黼藻宗云渊。
宝书传世久未辑，明时盛事犹缺然。
谁能借辨达聪听，愿求精识重评诠。
收遗去陋再刊勒，鸠工不费数万钱。
嗟哉百卷顷刻过，安得放意徐穷研。
归来欲说急记取，瀛洲回首情悁悁。
心存默想尚可记，以指画被夜不眠。
休论顽仙与才鬼，但得典掌甘终焉。

吾家四正峰前住，射策君门亦快哉。
三岛路从天外去，一枝香折月中来。
鲤鱼晴跃桃花浪，鹦鹉春倾竹叶杯。
预宴琼林非所望，偶先英俊步金台。

先生视草白玉堂，文章一出自名世。
分光莲烛真为荣，拭吐龙巾何足拟。
艮岑夜召趋神霄，怜我婆娑百僚底。
紫禁欢传拜左辖，漫刺走贺城南第。
羸僮瘦马堂阶下，叹我粗官殊少味。
惊闻一麾出燕山，旆旌遽下云汉间。
睿思官曹方顾宠，笑我翻然归挂冠。
金兵南来郡国破，二圣北狩天步艰。
黎元鼎沸死乡土，士夫云扰奔荆蛮。
一人尝胆固不易，诸将束胸今何难。
朝来喜见舂陵客，问讯先生多翰墨。
怀古伤时初不忘，回首长安泪横臆。
君不见虎踞龙盘气象雄，王者都此成大功。
遥知庙堂有高论，似闻天跸移江东。
几年中兴要贤俊，颇怀仲父安东晋。

豪俊昔未遇，白日无光辉。
隆中卧龙客，长啸视群儿。
九州英雄争着鞭，黄星午夜照中原。
君看慷慨有心者，乃是山东高帝孙。
老瞒赤壁抱马走，紫髯江左空回首。
世上男儿能几人，眼看袁吕真何有。
永安受诏堪垂涕，手挈庸儿是天意。
渭上空张复汉旗，蜀民已哭归师至。
堂堂八阵竟何为，长安不见汉官仪。
邓艾老翁夸至计，谯周鼠子辨兴衰。
梁父吟，君听取，击节高歌为君舞。
躬耕贫贱志功名，功名入手亡中路。
逢时儿女各称雄，运去英雄非历数。
梁父吟，悲复悲。
古今人事半如此，所以达士观如遗。
庞公可是无心者，何事鹿门招不归。

我虽不知文，尝闻于达者。
文以意为车，意以文为马。
理强意乃胜，气盛文如驾。
理惟当即止，妄说即虚假。
气如决江河，势盛乃倾泻。
文莫如六经，此道亦不舍。
但于文最高，窥不见隙罅。
故令后世儒，其能及者寡。
文章古亦众，其道则一也。
譬如张众乐，要以归之雅。
区区为对偶，此格最污下。
求之古无有，欲学固未暇。
君为时俊髦，我老安苟且。
聊献师所传，无以吾言野。

寒云崩腾不成雪，北风吹窗灯半灭。
病来废饮卧无眠，一夜吟诗声不绝。
南城三俊生契阔，想对寒炉掉吟舌。
留行一日谁有情，慰我与君千里别。
道长尘土疲马愁，岁晚风霜敝裘裂。
人生何用读书史，文字未补囊中阙。
驱驰所幸一饱耳，士而谋食愧前哲。
何能天独啬吾曹，自应所学为之孽。
虽然此事予不悔，昔学固知今日拙。
欲持琬琰易羊皮，玩之已久安能辍。
万端毕竟有天命，计较何须论琐屑。
劳歌无和坐达明，晓鼓冬冬堕残月。

头颅幸获免奸锋，甘分江湖老钓篷。
老得一州聊自慰，相望千里与谁同。
已欣台省登群俊，犹数湖湘卧病翁。
诗就醉余频走笔，待观云海戏群鸿。

枣径瓜畦经雨凉，白衫乌帽野人装。
幽花避日房房敛，翠树含风叶叶香。
养拙久拼藏姓氏，致身安事巧文章。
汉庭卿相皆豪俊，不遇何妨白发郎。

随计当年寄玉京，一时交结尽豪英。
倒觥凌乱迷筹饮，醉帽敧斜并辔行。
仕路飞腾输俊杰，山城憔悴感功名。
佳晨强酌清樽酒，寒竹萧萧月正明。

穰侯抵关中，颇畏诸侯客。
搜车计已迟，终困范公策。
庸夫吝富贵，百计私自惜。
势移祸败至，智巧竟何益。
至公览英俊，苴补乃无隙。
请看桑林饿，亦脱赵子厄。

陈侯气飘飘，谁敢易挹酌。
俊如抟风鹰，清如唳霜鹤。
高怀落俗事，见者初骇愕。
须臾发其有，珠玉随洒落。
浩然谢畦畛，谁不爱而乐。
论交嗟我晚，玉手未暖握。
别来星一周，庭竹再飘箨。
洛阳谁知子，恐未免寂寞。
峥嵘胸中气，谁与发其钥。
知心古所少，献厚报或薄。
兴怀每念此，中夜情抱恶。
虽然千金璧，岂得常在璞。
山城一尊酒，子去谁酬酢。
高歌遣我思，长啸观寥廓。

绩溪仙翁若秋鹤，有喙不向腥膻啄。
几年戢翼大江南，下看纷纷飞燕雀。
亲携杖拂呵禅祖，自伐松根出灵药。
世人真自为公忙，公宁有意人间乐。
嗣皇继明登俊彦，诏遣雠书天禄阁。
江山气象满收贮，倾倒归来开万橐。
咸韶无声嗟已久，野鼓羌弦自宫角。
当令鸾凤见文章，却遣丘陵仰山岳。
王郎萧萧好文笔，一世清名推卫乐。
岭头梅发始辞家，坐见长安秋叶落。
滞留穷县许过我，季心不负千金诺。
何为岁晚尚迟留，庭下寒篁还解箨。
我老栖栖亦何事，一官未足充藜藿。
读书把笔工无益，执板折腰心已怍。
顽疏一味难鞭警，妙道多生欲穿凿。
惟君所事与我同，他日相从郑君学。

怀珠崖不枯，韫玉山有辉。
隠翳不言德，人自知神奇。
公叔季贞后，不为世网縻。
浮沉里闾间，身晦道同违。
弓旌搜俊良，圭衡略无遗。
难偕集雍鹭，宁作曳尾龟。
慈仁盖天性，惠泽施鳏嫠。
倒囷食流冗，死葬病有医。
人今泣遗爱，若见岘首碑。
肯构有材子，修德亦庶几。
高风自兹显，岂病知者希。

薛侯俊健如生猱，不识中原生土豪。
蛇矛丈八常在手，骆马蕃鞍云锦袍。
往属嫖姚探虎穴，狐鸣萧萧风立发。
短鞯淋血斩将归，夜斲坚冰濡马渴。
中都久住武城坊，屋头养骆如养羊。
枯萁不饱篱壁尽，狭巷怒蹄盆盎伤。
只今栖栖守环堵，五月樵风吹宿莽。
千金夜出酬市儿，客帐昼眠听戏鼓。
边人视死亦寻常，笑里辞家登战场。
铨劳定次屈壮士，两眼荧荧收泪光。
齿坚食肉何曾老，骑马身轻飞一鸟。
焉知不将万人行，横槊秋风贺兰道。

携家隠青山，青山不我留。
遣我出山去，再拜辞丹丘。
王命急星火，驾言促西游。
朝游白云城，暮宿黄花洲。
佳人牵我衣，挽断不回头。
路傍立樵叟，问我何所求。
长安美少年，气概凌清秋。
鸾台与凤阁，一一皆俊游。
掉臂尔欲往，独不愧且羞。
此言真吾药，口讷不易酬。
我本麋鹿性，直与山林投。
云何就冷局，岁月空悠悠。
愿公看我还，长歌赋归休。

殿上神光瞻舜禹，壁间俊气识伊莱。

四海李元礼，龙门多俊良。
英英郭有道，一揖遂生光。
画鹢凌云波，仙舟水云乡。
此心徒皦皦，千里共苍苍。

山人跨鱼天上来，识者珍重愚者猜。
或呼文举异童子，林宗独谓王佐材。
蚩蚩众目如瞽蒙，白马羽雪皆皑皑。
古有仁贤不愚者，举足{嚏-口}路心徘徊。
桐城明府住姑孰，襟裾萧洒天与才。
谗言屡改耻自雪，政事报成羞援媒。
临川先生久知己，十年执政居公台。
横飞后生尽豪俊，往往拔越自草莱。
洪炉造化岂一端，如何不与珽填坯。
盛朝能诗可屈指，少师仆射苏与梅。
少师新为地下客，苏梅骨化成尘灰。
金陵仆射今已老，班班丝雪侵颐腮。
当今儒生迂此道，如使杞柳为棬杯。
好古爱诗惟有君，独使笔力惊风雷。
清音绕齿嚼鸣玉，烂光满纸如琼瑰。
古原夜烧光夺月，立使万物有灰煤。
清泉漱石白凿凿，湍落急濑成渊洄。
才雄句险骇人胆，九月秋水滟滪堆。
有时清贞叩玄关，至诚直可歆郊禖。
公才颖栗公望异，牢落下位命何乖。
岂无白虹夜贯斗，犹使宝剑丰城埋。
几年令尉困下国，板简青衫趋郡阶。
犹将富贵委脱毂，苟不知命安为怀。
竹溪逸人杜陵翁，当年得意称壮哉。
直言时病傲宫禁，谓可立致青云阶。
公行孰避蹲草虎，由径不畏当路豺。
输忠献策恃才藻，宰辅切齿全班排。
遂离黼座谪千里，翻疑方直为祸胎。
杳如蹑云上幽顶，文石嵲屼悬虚崖。
下视黑潭鳄鱼窟，山雨润泽浮苍苔。
临危惴惴惧石陨，况更步滑粘青鞋。
上愬逄怒下见诮，愠望宁与群小偕。
秋江接天夜如练，桂宫隠见琼瑶台。
泛舟夜披紫绮裘，兴发鼓枻倾金罍。
岸人疑是王子猷，美女揶揄言谑谐。
沧浪水深波浪阔，醉谓止可探一柴。
徜徉濯缨傲巨浸，掬月不得翻委骸。
上皇虽悼屈平善，千载乃得为朋侪。
秋霜何草不玄黄，蜀山戌削青崔嵬。
马如蹇馿不惯远，陟险色变成豗隤。
阁道繁霜晓成澌，古壑暴雨飞阴霾。
散关野哭夜悲怨，倏见鬼燐明岩隈。
长蛇食象留齿骨，猛虎噬人余钏钗。
故人招庇岂惮远，军谋宥密惟参陪。
春雨霡霂兴槁苗，膏润不及枯根荄。
正风寝熄雅颂废，吾言来自单于垓。
古今厩马讵为匹，骅骝骃骆驽与騋。
力良调俊惟骐骥，李杜故得其梧魁。
前辈攀辕让驰道，下石夹毂谦争推。
二公当年走声价，日月左运天旋回。
方今明时废声律，将使湮沦如烬煨。
非君鼓吹力主持，是道不世将倾颓。
关西鄙夫怀此愤，白石空炼如女娲。
命违时否口常钝，如挂风铎环堵斋。
安得献言彤庭下，出入金马如皋枚。
秉钧庙堂司惨舒，建旌立节如张裴。
古云能诗多坎轲，苟或信矣良可哀。
傥使文章敌天下，再使神禹驱秦淮。

山人跨鱼天上来，识者珍重愚者猜。
或呼文举异童子，林宗独谓王佐材。
蚩蚩众目如瞽蒙，白马羽雪皆皑皑。
古有仁贤不愚者，举足{嚏-口}路心徘徊。
桐城明府住姑孰，襟裾萧洒天与才。
谗言屡改耻自雪，政事报成羞援媒。
临川先生久知己，十年执政居公台。
横飞后生尽豪俊，往往拔越自草莱。
洪炉造化岂一端，如何不与珽填坯。
盛朝能诗可屈指，少师仆射苏与梅。
少师新为地下客，苏梅骨化成尘灰。
金陵仆射今已老，班班丝雪侵颐腮。
当今儒生迂此道，如使杞柳为棬杯。
好古爱诗惟有君，独使笔力惊风雷。
清音绕齿嚼鸣玉，烂光满纸如琼瑰。
古原夜烧光夺月，立使万物有灰煤。
清泉漱石白凿凿，湍落急濑成渊洄。
才雄句险骇人胆，九月秋水滟滪堆。
有时清贞叩玄关，至诚直可歆郊禖。
公才颖栗公望异，牢落下位命何乖。
岂无白虹夜贯斗，犹使宝剑丰城埋。
几年令尉困下国，板简青衫趋郡阶。
犹将富贵委脱毂，苟不知命安为怀。
竹溪逸人杜陵翁，当年得意称壮哉。
直言时病傲宫禁，谓可立致青云阶。
公行孰避蹲草虎，由径不畏当路豺。
输忠献策恃才藻，宰辅切齿全班排。
遂离黼座谪千里，翻疑方直为祸胎。
杳如蹑云上幽顶，文石嵲屼悬虚崖。
下视黑潭鳄鱼窟，山雨润泽浮苍苔。
临危惴惴惧石陨，况更步滑粘青鞋。
上愬逄怒下见诮，愠望宁与群小偕。
秋江接天夜如练，桂宫隠见琼瑶台。
泛舟夜披紫绮裘，兴发鼓枻倾金罍。
岸人疑是王子猷，美女揶揄言谑谐。
沧浪水深波浪阔，醉谓止可探一柴。
徜徉濯缨傲巨浸，掬月不得翻委骸。
上皇虽悼屈平善，千载乃得为朋侪。
秋霜何草不玄黄，蜀山戌削青崔嵬。
马如蹇馿不惯远，陟险色变成豗隤。
阁道繁霜晓成澌，古壑暴雨飞阴霾。
散关野哭夜悲怨，倏见鬼燐明岩隈。
长蛇食象留齿骨，猛虎噬人余钏钗。
故人招庇岂惮远，军谋宥密惟参陪。
春雨霡霂兴槁苗，膏润不及枯根荄。
正风寝熄雅颂废，吾言来自单于垓。
古今厩马讵为匹，骅骝骃骆驽与騋。
力良调俊惟骐骥，李杜故得其梧魁。
前辈攀辕让驰道，下石夹毂谦争推。
二公当年走声价，日月左运天旋回。
方今明时废声律，将使湮沦如烬煨。
非君鼓吹力主持，是道不世将倾颓。
关西鄙夫怀此愤，白石空炼如女娲。
命违时否口常钝，如挂风铎环堵斋。
安得献言彤庭下，出入金马如皋枚。
秉钧庙堂司惨舒，建旌立节如张裴。
古云能诗多坎轲，苟或信矣良可哀。
傥使文章敌天下，再使神禹驱秦淮。

图书从所好，英俊此焉依。
奎壁重开照，琳琅尽得归。
地严宫漏转，门掩吏人稀。
子有诗三百，西江咀宝玑。

我君肇当阳，𪫺佞毕退听。
示民以好恶，观此第一政。
恭惟司马范，二老文且正。
堂堂外王父，九牧称无尽。
宸章粲褒贲，倬彼云汉盛。
昭回天下来，光生万象俊。
小臣行抱忧，中路得此庆。
慨然夷望归，欣闻比干赠。
伤心外王父，三黜坐谏争。
未为召公保，亟上丞相印。
群邪肆欺诬，不死仗元圣。
阉童裂茅土，儇子执魁柄。
十载卧江湖，赍志目不瞑。
谁言堕黄壤，庙象饰绣衮。
石椁安用营，金縢渠不信。
因知日月星，虽晦终不泯。
一旦遇雷风，浮云岂能病。

岷江将入海，金山中斥攫。
近樵得雁荡，平地风落落。
狞儿一称绝，如夔理舜乐。
那知嵩石淙，视彼削则削。
两处各瑰俊，一旦得磅礴。
水从嵩阴来，到此几谿壑。
势尽划纵横，天地自开凿。
腹背涵丛峰，星斗俱漠漠。
波摇下嵚崯，云度上岞崿。
为山无麓趾，突兀便可乐。
北首揖三顶，雁行共辽寞。
睥睨万培𪣻，飘然风中箨。
莫言聚石耳，乍如五阴剥。
试观烟霞生，如莲敷青雘。
非山亦非石，水亦非激跃。
痴龙有路寝，醉蜃不收阁。
因得为人戏，何处颜色怍。
或疑上帝宫，盆山映丛薄。
盲风吹下将，尘世暂斟酌。
又疑涿野战，行阵龙虎作。
过怒禁不散，结此空黝噩。
宁论八阵图，水来俄而却。
惜哉游者稀，元老情不恶。

骀荡残春恨，霞余散绮红。
游丝能四塞，落叶剧三空。
思苦欲留夜，愁多却喜风。
参军真俊逸，好是念文穷。

王孙未放木兰舟，忆别亲知与访求。
软语斗牛迷后雁，伤心波浪没浮鸥。
灯前有喜新佳句，泉下无惭旧俊游。
颍尾可居邻可卜，白蘋红蓼共君休。

季也获金印，籀文秦不如。
情知非鬼篆，恨不识天书。
池静龟游罢，庭闲鹊鬬余。
春风还旧物，疏俊独怜渠。

疾病非吾有，吾身与世轻。
看棋得静意，说药肯伤生。
不道江湖远，惟多鸥鹭情。
况闻登俊杰，即日是升平。

有恨将何遣，轩车尽俊髦。
官非十女婿，政鄙小儿曹。
岁暮客悰急，涂穷马力劳。
故山真可恋，筑室更增高。

先生翰墨英，挥洒每被酒。
气凌苍柱穹，势压坤轴厚。
俊拔今固无，妙绝古未有。
惊鸾忽矫翼，犇马时骧首。
高步禇薛流，下视锺王友。
好事随取之，所至具名酎。
简疏秦隶奇，谲怪夏篆丑。
么么张芝草，妩媚元和柳。
载观碑籍存，尚恐金石朽。
未知太极成，有请于公不。

季也获金印，籀文秦不如。
情知非鬼篆，恨不识天书。
池静龟游罢，庭闲散鬭余。
春风还旧物，疏俊独怜渠。

槐市任花黄，赓歌且辟场。
醒心流水曲，警耳白云章。
冷竹枝枝翠，芳兰叶叶香。
满前皆俊彦，何但有三康。

昭回云汉九天横，冠带彬彬尽俊英。
梁国有珠光照乘，赵人怀璧价连城。
道山邃处分群彦，文律持来考正声。
秋晚定知谁入彀，叔通还进鲁诸生。

古木暗长堤，清涟涨轻縠。
南风聒乌樯，动子归兴速。
今日共一樽，明朝各川陆。
我心久已灰，惨怆辄眉蹙。
鲍叔实我知，嵇康亦子熟。
少年挺奇姿，绮丽诱莫逐。
抑首掾雄藩，哀矜见推鞫。
季文毎三思，石庆惧谴戮。
多事如不胜，投刀斯中族。
重华虽前旒，疏逖无隐伏。
杂遝登俊良，能官真棫朴。
行看万里涂，追电恣腾蹴。
赫赫继家声，勿忘勤圣读。

一世三十年，我今二十九。
昔人当此时，事业已不朽。
颜渊语心斋，瞠若夫子后。
着录盈三千，独居四科首。
荀彧王佐才，智略子房偶。
脱身作谋主，谈笑解纷纠。
元宾与习之，二李相左右。
复命索玄微，词章配韩柳。
夙成更超伦，初不愧黄耉。
项槖实可师，仲尼安敢友。
孔融登龙门，元礼接弥厚。
叔度千顷波，能使荀淑忸。
陈蕃置一室，誓涤天下垢。
贾谊入朝廷，号咷动明后。
陆机文赋成，见者咸敛手。
祢衡孰比俊，帝室宜见受。
李贺锦囊中，佳句敌琼玖。
相望编简上，灼灼列星斗。
而我独何人，拟之一无有。
追维故时事，浃背汗如浏。
穷年坐井底，曾不辨虀臼。
多岐既亡羊，画虎欲类狗。
狂澜傥不回，何以刷兹丑。
吁嗟岁律逝，易于屈伸肘。
分阴所当惜，来者勿复苟。
譬彼力田子，耘锄肯卤莽。
所期嘉苗成，不使乱于莠。
血气况方刚，龙钟未为叟。
高名非我心，没齿庶无咎。

闽中男子多儒衣，龙骧虎视惟四夔。
门前蓬藋老风雨，籍籍声名天下驰。
尔来半作古人去，亦或霜鬓甘伏雌。
独随日月上星斗，即今先生侍丹墀。
先生胸次真武库，无所不有世莫窥。
早年剖符勤抚字，晚年赐环妙论思。
朝廷远览得治本，务先长育英豪姿。
凌云大厦岂一木，要在钜细皆其宜。
先生彬彬掲模楷，仰膺帝可端为师。
鸾飞鳯举遍台阁，辟雍祭酒终不移。
下帷庄坐对沉燎，诸生自耻専浮词。
斯文与天共澄霁，肃驾圣域无多岐。
他时合抱挽梁栋，论功较德谁高卑。
先生胡不长风宪，豺狼在念略狐狸。
坐令饮恨深发喜，簪缨无复藏奸欺。
先生胡不同翰墨，形容尧仁晓天涯。
鲁官典诰从此复，大哉王言非寄私。
先生胡不秉枢极，以道揆事如蓍龟。
河防民役有定论，简拔贤俊去嫌疑。
吏员一一底乃绩，二虏拜手受指㧑。
东西南北几万里，匹夫匹妇违寒饥。
人言太平亦无象，但见父老同儿嬉。
胡为五湖入清梦，忽焉幽兴落武夷。
千钧一发谁挽得，径约赤松歌紫芝。
长安车马竞回首，颇似巨源辞位时。
通德高门想如昨，溪风旦暮犹有期。
冷然杖屦远俗物，此心惟许江鸥知。
巍巍北辰拱天子，还淳直欲跻皇羲。
人才未登常侧席，鹤书毎毎空山茨。
金瓯况复旧名氏，只恐先生难自怡。

欻行西山隈，茄荻风飕飕。
阴岩有积雪，竟日无行辀。
滩声下层檐，写出千古愁。
断墟灯火光，惨月神鬼讴。
巇岑泣哀猿，短筿驱归牛。
顽云笼远峤，退水拓新州。
蟾肤累石拳，龙影卧松樛。
顾惟衰病姿，畏作魑魅俦。
若有负郭田，肯抱穷年羞。
昔怀截犀坚，今成绕指柔。
况复僻陋地，可是英俊游。
山祠钟送夜，水国笛横秋。
薄雾晨欺鬓，斜阳独倚楼。
眸寒碧冥鸿，叶小沙际舟。
渔师猎鱼去，数获惟芒鲰。
射生持虎归，熟视俱老彪。
时世贱两目，东家如寇雠。
长沙卑湿国，洛阳年少留。
太白窜夜郎，退之谪潮州。
才大难为庸，不死即长囚。
官职虽差池，志意相夷侔。
自匪迁逐客，而有迁逐忧。
田塍古丈人，来为寒士谋。
胡不近长安，远土终悠悠。
回语古丈人，两泪不能收。
从古长安儿，侠气侵云浮。
十九白如瓠，危帽钳轻褠。
奚奴扶宝带，杂遝骖骅驑。
饮彻金张家，醉留骕骦裘。
又恐银瓶欹，指㧑营糟丘。
出阁讯花童，如何为麦麰。
已不愿学孔，何时当梦周。
杏韀照金龟，粉叶夸银钩。
缓急乘一障，夜亡狄山头。
扫清玉门尘，澄澈黄河流。
如彼行道人，颇有挟此筹。
咀嚼兰蘅芳，芜蘼梗其喉。
夜光有先容，白日无暗投。
足钱便得已，谁卜公与侯。
归来挥囊金，饱穷泉石幽。

君不见郝氏庭前晚日破秋阴，隆也便便千古心。
又不见云梦渔矶碧水处，俊也清名挂青史。
儒风忠节两传家，杰气源源长不已。
武威夜色沈秋月，武威楼上歌声咽。
梦回天与玉麒麟，争似峩眉千仞雪。
雪中落落多乔松，苍枝偃干如虬龙。
枝上曾栖云表鹤，养雏飞去翔寥廓。
年来又见鹤雏归，城郭依然人已非。
悠悠却返烟霄去，蜀雾秦云千里暮。

自应骑鹤下浮丘，雅意人间事俊游。
长久方壶新岁月，飘飖江左旧风流。
岩椿骨老三千尺，佳气春回十五州。
温诏趋归行有日，此封端是富民侯。

轩轩大鹰脑，落落饥鹘拳。
忽张六翮去，势拉淮南天。
贾侯实老俊，文字初着鞭。
平生坐高飞，孤吟饯流年。
收身事鞍马，未爱冕有蝉。
归来对名妾，含笑脱两鞬。
能复饭斗米，白眼捉彘肩。
玩世今种种，掉头羞乞怜。
侬也饱忧患，惯视跕跕鸢。
浇寒一杯足，撑肠谢三鳣。
惟乐不可过，快臂乌号还。
径横铁如意，露顶催烹鲜。

董侯湖海俊，短小精悍姿。
梁园固多士，末至独好辞。
相逢要作语，老语竟不奇。
饱知匡鼎来，我曹无说诗。

年年御焙试春风，白玉宫人拆绛封。
畴昔饥肠知脱粟，即今老眼见翔龙。
笑持俊逸无双句，去上东南第一峰。
却倚柁楼搔短髪，回头青阙五云浓。

忆昨南宫战，鶱腾实妙年。
操戈万人废，受铠百城连。
器敌南溟大，姿逾白璧坚。
一官聊负弩，四部合磨铅。
取友何蕃俊，论交鲍叔贤。
未聆歌出谷，俄忽愧沉渊。
识字今奚补，能诗昔谩传。
且酬持钓手，那问买山钱。
轩冕亦姑尔，林泉宁偶然。
鸣蛙当鼓吹，短褐等貂蝉。
蹭蹬甘垂翅，虺尵罢着鞭。
纫兰徒自好，怀瑾复谁怜。
末路成悲咤，微躯任弃捐。
尘埃避乌几，香火付华颠。
泫露滋篱槿，飞霜堕渚莲。
幽畦方寂历，寒蝶正便嬛。
挥麈晚洲外，骑鲸高浪前。
尚思终夜语，独想对床眠。
雁逝闻号月，渔归觉扣舷。
剧谈容促膝，痛饮或差肩。
江阔尊罍净，楼空云水鲜。
解衣寻窈窕，脱足弄潺湲。
柁转峰峦碎，帆收橘柚圆。
扪萝且扶惫，曳策毎争先。
茗椀遇清赏，齐盂逄旧缘。
偶拈居士句，尝悟祖师禅。
风雨侵芳栋，荆榛翳石田。
病宜篮舆稳，懒任角巾偏。
饭共长腰米，羮分缩项鳊。
故情才款款，只影遽翩翩。
落木非淮树，残霞只楚天。
感时肠屡绝，望远涕频悬。
古堞哀笳动，平沙倦翼还。
野流晴衮衮，汀日淡涓涓。
岂谓游梁驾，来看下峡船。
讵惭门有席，敢叹坐无毡。
陶谢格弥老，欧虞体更妍。
定应随驿使，时到草堂边。

贾谊洛阳推最少，相如蜀郡更多才。
异书且觅金楼子，俊采空归玉镜台。

北斗以南好风土，西山爽气吞吴楚。
前辈风流固超绝，后生法像仍奇古。
道人久学祖师禅，败裙破衲今几年。
胸中秀气磨未尽，时出新诗皆可传。
都城鼎鼎冠剑伟，井扫权门日中市。
道人香火办寂莫，有脚不踏公侯地。
古来贤俊能几何，只今零落亦已多。
一见道人气象是，蒲团棐几生春和。
我思伸眉向林莽，未暇优游取卿相。
扁舟今日与君别，明朝梦落江湖上。

我学如水马，尽日忙不进。
结交有神奇，所得尽豪俊。
十年困三舍，万事到两鬓。
风流半零落，吾道或拘窘。
彭侯南方来，超妙有远韵。
落落涧壑姿，倒屣解吾愠。
胸中几年读，正朔谨尧舜。
盘盂百家伎，钩致得幽蕴。
夜半一商略，气与山岳峻。
方洋及卫霍，似是老行阵。
峥嵘济时术，百未一见信。
自言穷达机，默与寒暑运。
功名盖偶然，未暇以身殉。
伟哉君子勇，一语破幽愤。
何时灯火底，怀抱为吾尽。

闹市丛边荆棘侵，旃檀独秀旧园林。
俊驹昔是吾家瑞，老鹤今犹万里心。
短笛凄清秋水阔，乱山高下白云深。
当年得力分明处，𥩟听炉香演一音。

即心即佛，铁牛无骨。
戏海狞龙，摩天俊鹘。
西江吸尽未为奇，火里生莲香拂拂。

萧萧细雨锁柴门，喜见风流二使君。
俊逸万春犹录事，清新子建尚参军。
飘零世路诗千首，寥落江湖酒一尊。
多病扬雄谢来往，暮年谁更可论文。

往岁别君去，匆匆殊未餍。
来兹谐宿愿，一笑忘虀盐。
俛仰复去我，促装难暂淹。
重江逼潮信，挂席程欲兼。
诸暨号繁剧，牒诉纷黎黔。
君才古循吏，公庭耿秋蟾。
借留适民愿，坐变六凉炎。
政术久弥励，谣颂喧闾阎。
朝廷方吁俊，延访降宸严。
行矣决显用，此理君奚占。

去年隋堤一丈雪，雪路苦寒那可行。
行人畏寒兼畏滑，满蹊坚冰如鉴明。
行装人与马成二，身不自惜旁人惊。
崎岖千里到京阙，痛定回思双泪倾。
伊予少小亲翰墨，应敌岂解前无勍。
今者西来皆计吏，妄与群俊争文鸣。
无田归耕曷为养，得失未易秋毫轻。
作歌聊用写情素，拥鼻微吟同洛生。

荆吴豪俊最缤纷，功烈平西自出群。
节操不惭张御史，功名终似李将军。
安仁句语聊书实，宣佩声猷更袭芬。
岂谓千年有遗恨，数间颓屋枕溪垠。

第一玄，拶破髑髅前。
第二玄，照用在机先。
第三玄，物我两俱全。
第一要，个中明得兆。
第二要，机俊未为妙。
第三要，觌面须回照。

非风非幡无处著，是风是幡无着处。
辽天俊鹘悉迷踪，踞地金毛还失措。
呵呵呵，悟不悟。
令人转忆谢三郎，一丝独钓寒江雨。

吾闻古者八骏图，白义𫘧耳皆龙驹。
独嘶长风志万里，意态自与凡马殊。
常时陆陆未足道，一日致远君应须。
朝秣幽燕暮吴粤，顾视款段犹泥涂。
王良不生造父死，校计岂复分毫铢。
忆君初应将军召，随身惟以一马俱。
官曹卑微骑从少，岂有负弩供前驱。
忽然据鞍欲有适，老兵一诺费百呼。
空槽无刍但与饮，坐令槁死城南隅。
天嫌此马非俊物，如君岂合冉冉趋。
才高不肯露头角，有计甘学水中凫。
故令驽蹇自毙踣，欲君感慨求夷途。
当捐千金市绝足，勿仗短策驱庸奴。
人生但可印如斗，世上岂患骓无乌。
马骨朽时君贵矣，颇应忆著敝帷无。

清渭三年伴浊泾，鸿毛一举便冥冥。
帐前共听将军令，塞下争看使者星。
四坐应刘邀俊彦，两行燕赵列娉婷。
只知左手持螯美，不念贫交正独醒。

爷娘嫁我时，本以君能文。
谓当得所托，致身在青云。
观今天下事，胜负方纷纭。
英俊肩相摩，料理不到君。
何妨采药去，相与登鹿门。
著书示后世，千载犹清芬。

生逢尧舜君，四门方穆穆。
贤俊日登庸，不闻涧阿独。
愿君摅贤业，邦方有道谷。
毋缩袖间手，轩车远行复。

奎毕夜腾辉，英灵出帝畿。
陶门八翼后，却桂一枝巍。
使斧今持铁，经编旧绝韦。
政将儒雅饰，学造道心微。
士论宜金马，君恩且绣衣。
德醇浑可饮，才俊不容晞。
盛世方连茹，孤生耻食薇。
初从漆雕仕，全拙汉阴机。
荠舌犹余苦，莼心未得归。
大椿祈不老，乌鹊正求依。

颜柳以字名，画画法可究。
后世何寂寥，此辈了无有。
皆云学未至，妙不应心手。
那知斯人徒，德高名往就。
字工德不修，名与身俱朽。
吾子佳少年，俊气驹方骤。
新诗作行草，开轴龙蛇走。
坐客口为愕，我亦知肯首。
积墨如陂池，积笔高陇阜。
学之不至颜，要亦终至柳。
此诗闻东坡，请君书座右。

朱门连属南昌郡，东湖褒贤拔高峻。
西山卷帘入栏楯，富贵遮人不容进。
我初见之不敢瞬，吴家诸郎特风韵。
戏语嘲之终不愠，笔锋落处风雷趁。
冰华百番一挥尽，红妆聚看眼波俊。
一堂喧阗客懽甚，大厦吞风檐月近。
君看渥洼本龙孕，俗马那能著神骏。

名都大藩地，英俊蔚如林。
乌靴青衫中，时见阎资钦。
风度若英特，杳然自清深。
借无轩冕意，功名亦相寻。
合是廊庙具，下僚那敢沉。
邮亭款夜语，霜清特携衾。
篝灯伴清对，商略杂古今。
譬如武库开，错粲森球琳。
诗工出奇丽，写物意在琴。
绝如欧阳公，但欠雪满簪。
句法本严甚，颇遭韩柳侵。
愿为匿盆麝，耻作跃炉金。
世无子期耳，广陵谁赏音。
何当学梅福，九江归云岑。

吾闻彼上人，不惰不精进。
观其吐词气，人品极爽俊。
迩来效丹霞，裂冠铲须鬓。
高才固难容，世议久迫窘。
想于龙象群，眉宇发奇韵。
渊才干国器，美若兵厨酝。
平生至孝节，初不愧虞舜。
相逢大梁城，连榻尽底蕴。
如开衡岳云，仰此摩天峻。
此诗为渠作，崖略见笔阵。
把玩立东风，料峭应花信。
明窗小字临，握管腕不运。
爱君透真境，迈往无顾徇。
脱身索寞滨，洗我岑寂愤。
掉头一长哦，语卒意未尽。

文如水行川，气如春在花。
挟书随乃翁，千里游京华。
人生少年乐，于子何以加。
上庠阅英俊，过目知等差。
君才固逸群，如金浑泥沙。
明年对殿陛，落笔翻龙蛇。
遥怜绿槐阴，绛帐张红霞。
金门看跃马，芦鞭作横斜。
滔滔九衢中，懽情浩无涯。
驭吏亦傲睨，隐语相嘲夸。
红妆莺燕语，拭目兴叹嗟。
知谁乞佳句，骏墨字如鸦。

汝江软碧摇寒空，环江玉色罗五峰。
神奇融结孕千载，于是代出文章公。
荆公道德辈孔孟，致君勋业伊周同。
君侯才气真不减，行看接武隆休功。
妙龄人夸好风节，气压颍汝何其雄。
曾经大笔战文阵，豪俊莫敢撄其锋。
老师硕儒玉堂上，争看洒笔回春工。
果然一日盖天下，声名熠燿驰华戎。
都城立石传万口，士林矜气横长虹。
岩僧废弃谁比数，亦复诵咏懽填胸。
迹微自恨不及识，向风每觉劳双瞳。
天公恤此慕善者，因遣识面山水中。
坐令平昔心变灭，譬如尘净余清铜。
自夸问道陕西老，道人况亦参禅宗。
与君于法实昆弟，姑留十日游从容。
拙诗别君无崄句，何从赏我双颊红。
他年揖让对明主，回顾此会成虚空。
蹄轮冠盖塞门巷，容我剧笑应无从。

烟霏含空青，向晚望逾好。
欲行落瀑边，俊鹘屡侧脑。
偶携白髪禅，步尽青松道。
孤鸿聊送目，瘦策自扶老。
甚欲东涧阴，缚屋安井灶。
我亦个中人，归计嗟不早。
永愧岩上僧，松鬛和云扫。

一子被夺去，囷廪遭火焚。
冷官寄僧舍，僮仆卧朝昏。
平生五色笔，落纸生烟云。
文章竟何用，袖手声一吞。
东坡昔无恙，豪俊日填门。
君如汗血驹，胆气终逸群。
坡今骑鱼去，众客亦缤纷。
翩然淮海上，霜鬓此身存。
我亦识坡者，一见等弟昆。
乃知水与乳，自然和不分。
心期营一笑，发君双颊温。
那知堕机阱，面上余唾痕。
我公佯瞌睡，嘲诮了不闻。
遥知读此诗，拊手髯一掀。

西湖招提三百六，佳气如春在眉目。
一番雨过吞青空，万顷无波鸭头绿。
望湖楼阁独自登，烟霏向背攒寒谷。
想见襄阳孟浩然，此中有句不容续。
道人生长西山阿，骨清气明韵拔俗。
久居京国压尘土，一夕归心俊如鹄。
明窗为君研破砚，落笔转头风雨速。
龙山深处如定居，就彼结邻容我卜。

道人西岳来，气与秋争晓。
读书如壁月，罅隙必委照。
当从贤俊游，运斤端得妙。
傥明句中眼，王良控騕袅。
嗟余老渐衰，绿发亦加少。
喜君解妙处，见博而知要。
录余一千篇，正可付一笑。
同归漳水垠，乘月答清啸。
睡起山花开，脱履万事了。

掲阳滨瘴海，苦雾搏蛮烟。
自古无衣冠，安得礼义传。
韩子见而叹，岂是终弃捐。
选士得赵德，讲学与周旋。
遂为乡里荣，士慕旧而先。
却后三十载，才者森排肩。
东瓯赘华夏，西汉为边沿。
民俗号殷富，亦有佳林泉。
黠者事商贩，朴者工力田。
自隋迄于唐，稍知慕华轩。
乃有欧阳生，粹然而出焉。
古文有师法，学问知渊源。
其后贤者至，杂遝盛中原。
至今号多士，富贵争熏天。
江南佳丽地，南昌富山川。
幽谷抱欧峰，西山秀气连。
地灵秘奇运，当有命世贤。
山辉玉韬石，水媚珠怀渊。
君看乌衣里，俊雅争清妍。
治朝开三舍，精拣无遗篇。
幸当勤灯火，无忘临简编。
会看起白屋，宁遭犯青钱。
大当到三事，小当步八砖。
赵德欧阳生，岂独令居前。
努力各自励，请视徐子言。
穷耕有恶岁，惰农无丰年。
言小可喻大，岁晏宜勉旃。

筑堤盖南堂，雪霰响新瓦。
我踏雪泥至，自携双不借。
爱公有俊气，句法洗凡马。
清婉继彭泽，寒陋笑东野。
愿为西崦邻，投名入诗社。
余年吾事济，过从有公者。
何时闻折竹，灯火共清夜。
晓堂人未扫，如开辋川画。
平生学牧牛，鼻索尝自把。
而今失所在，宁复事鞭打。
吾诗一寄耳，雕琢特未暇。
且欣两俱健，意气要倾写。

周郎南州俊，毛骨特英拔。
结髪翰墨场，声光先逸发。
上书论国事，人危泰山压。
居然窜南陬，风埃到须髪。
平生拙生事，寒饥坐旷达。
相逢湘水湄，清甚等苕霅。
书近庾西台，诗如王右辖。
解寻磨衲禅，仍领凌波袜。
春露试晴窗，舌颊增脱活。
浇公刚直胸，捜搅医国法。
气当宿玉堂，丝絇八砖踏。
当分买山钱，放□痛一掐。

刚疏触时怒，髪之投海山。
沛恩出意外，缧囚遂生还。
湘西谷量云，结屋清蘋湾。
举手弄云水，意适情自闲。
大藩英俊地，翰墨相追攀。
聚话兰丛秀，吐气雌霓弯。
我穷世讳见，所至特见删。
但余遭夫子，时时客扣关。
迩来又识公，喜忘双鬓斑。
夷粹韵拔俗，简重语不烦。
人品有如子，合在台阁间。
归来梦西津，五峰解烟鬟。
故人讶归晚，负负愧在颜。
此诗虽梦语，亦足发天悭。
乃知忧患烈，不能镌冥顽。
遥想为一笑，秀句出饥寒。

长沙古都会，何以冠荆楚。
但曰财富强，山水最佳处。
那知号大藩，寔以英俊聚。
张侯官虽冷，藉甚有名誉。
心胸高崔嵬，万卷相撑拄。
君看逸群姿，矫不受控御。
罢官当北归，一室哗儿女。
想见驼铎声，桑枣黄尘路。
倚马草十制，胆气见眉宇。
此职谁当之，夫子无愧负。
璧门黄金闺，独宿无晤语。
时应梦湘江，醉卧闻柔橹。

英公南海来，眉宇静而渊。
少年辞海山，脚力生云烟。
已能弄翰墨，句好自可传。
君看嵩仲灵，□瘦耸清坚。
平生护教心，光与星斗悬。
化去四十载，凛然长在前。
文章一技耳，几不减市廛。
要求出世法，道眼照人天。
吾言激后生，君俊无忽焉。
千峰开宿雨，蒙头作深禅。
古人亦何远，何必羡遗编。

鼻端有余地，世议嗟迫窄。
君看阎夫子，广莫以为宅。
去宦游人间，面有无求色。
酒阑爱松风，醉眼眩红碧。
俊爽类王济，端复有马癖。
何当食万钱，四海蒙惠泽。
湘潭紫翠间，松下偶相逆。
袖中出新诗，苦语凉肺膈。
夜半来床前，且以慰穷厄。
岂真谪仙人，何其似太白。

俊词方觉春照眼，秀句忽惊丝出盆。
睡余两鬓尚殷蚊，行乐风轩须痛饮。
穷吟空屋笑愁蹲，笔端浩荡吐乾坤。
落笔新诗敏风雨，撚须豪气划虹霓。
侍儿扶掖醉吟时，靖节田园寻窈窕。
谪仙风味自嵚巇，何如春瓮掲黄泥。

句健未须缠法律，饮豪那暇较瓶盆。
疾雷破柱一声蚊，吟狂不觉跨驴稳。
醉卧都忘对虎蹲，个中别是一乾坤。
八篇俊逸狂时语，五色光芒雨后霓。
清吟要不负明时，嗟我拙词伤弄巧。
爱君难韵解平巇，且歌滑路雨成泥。

华国生贤俊，江山孕秀灵。
鸭头淦水绿，螺髻玉筒青。
敏捷收科第，奇豪见典刑。
咲谈回暖律，诗句挟风霆。
官偶求彭泽，才宜在汉庭。
麒麟横逆气，鸑鷟敛修翎。
民讼多闲日，棠阴自满亭。
浪传书课奏，须看鼎彝铭。
仲夏逢佳节，非烟聚杳冥。
数蓂余一叶，推道间千龄。
阡陌登丰后，笙歌烂熳听。
绮筵环妙丽，寿斝捧娉婷。
欢洽连更烛，情高促画屏。
九衢花照夜，万井月开扃。
风飐银河动，天惊玉露零。
三台星密处，旁有老人星。

秀杰长沙幕，高才自敏强。
同僚推俊逸，黼坐畏刚方。
惯吐珠玑句，宜便宴寝香。
秋来能过我，听雨夜连床。

二休书壁诗争妙，促席吟时愧不同。
豪句大鲸秋驾浪，俊才细马晓追风。
支筇放荡千峰里，万事收藏一笑中。
约我清溪老莲社，茅茨相映小桥东。

篇篇俊逸间清新，老阅群才始见真。
秀却采莲溪畔态，豪吞指壁柱边瞋。
肺肠旧信能纒锦，文字今知解鬭春。
笔力肯低容我和，诗成无惜寄来频。

兄弟令人眼倍明，六经心醉几时醒。
韵高山岳横南极，机妙鲲鹏化北溟。
丽句重逢天下白，俊才今见海东青。
数篇秀色凌千嶂，来慰摧颓病掩扃。

细柳成阴花满径，晚来钲鼓导朱轮。
河东鸑鷟三英杰，天上麒麟两俊人。
闲里笑谈清似玉，杯中贤圣韵如春。
引弓一箭惊穿札，堵立懽声快吏民。

君才俊却海东青，鼻笑生华笔有灵。
寄我小诗足风味，展开如对镜中形。

儒林从昔蔼英猷，蚤步亨衢孰比俦。
四坐俊翘环策府，一时名位冠瀛洲。
九苞丹凤标文采，五总灵龟擅智谋。
东观退朝何所似，广文诗徤欲凌秋。

风流万石有孙传，伟望孤标拔俊躔。
鳯阙翺翔绵二纪，虎城留滞肯三年。
龚黄术业今谁比，皋吕章程旧独贤。
政恐君王念耆硕，未教长作洞中仙。

张公镇关南，宾客多俊伟。
芝兰已秀发，父子作知已。
圣人乐育才，充庭皆济济。
仲也与计偕，发轫已千里。
毛侯东南特，清澈分漱水。
并驱及春风，联璧惊都市。
麟鳯岂无种，貂蝉能有几。
承家贵勋业，可独在书史。
自怜坐樗散，所学惭篑止。
永怀胜已游，尘土濯清泚。
相从苦匆促，写别亦狂斐。
离庭寒日暮，目断尘沙起。

青衫白马佳公子，山东豪俊知名氏。
平生青云期自至，仓庾一官聊复尔。
丞公家风继伯起，笑渠飏糠两眼眯。
乘田委吏古不耻，端恐前言戯之耳。

阮舍淹丞属，闽山得俊髦。
诗书能自立，州县岂徒劳。
迂拙从吾老，飞腾看尔曹。
祇应记岑寂，尺素到江皋。

山城动是三年别，古寺今陪半日闲。
簿领嗟余多眊矂，道涂怜子亦间关。
并游天上皆英俊，几个江边肯往还。
莫惜一尊相伴醉，已将毛发等丘山。

江湖萍梗漫流连，邂逅天涯独慨然。
老去鲍昭非俊逸，古来梅福是神仙。
一樽笑语浑如梦，两地音尘动隔年。
有底楼台堪寓目，平芜千里夕阳天。

昔子游鲁中，飘然起幽栖。
翛翛一书簏，长物无所携。
辛勤涉长道，足趼面目黧。
自言寡闻识，走俗多沉迷。
今不勇自奋，蹉跎将噬脐。
类渇欲石髄，如蒙想金篦。
来簉胄子席，求言学端倪。
嗟予浅闻道，太仓之一稊。
松菊有荒径，桃李无成蹊。
胡能使糓似，每每頳颜低。
晨昏不予舍，三岁改摄提。
对案但苜蓿，有黍多无鸡。
一笑为流啜，甘若羊新刲。
秋霜八九月，𫄨绤临风凄。
宁甘范叔寒，不求故人绨。
夜窗经与史，短檠照栖栖。
靡曼一不顾，端如金日䃅。
嘉子甚年少，老成同齿𫠜。
照庭真玉树，饤座称佳梨。
为文颇挺拔，绝去翰墨畦。
声华出诸彦，籍籍喧青齐。
遂收济北荐，谓即辞蒿藜。
如何尚龃龉，时命多乖暌。
方今天子圣，隆学古与稽。
美化浃辽夏，文星动娄奎。
郡邑各黉宇，夏屋华榱题。
师儒自廷授，望实多金闺。
大烹极鼎味，岂复嗟盐齑。
月书季有考，升舍兹其梯。
吾邦矧多士，擅富浙水西。
文华灿星斗，光彩腾虹霓。
似闻与二难，同起公堂跻。
侃侃共辉映，乳酪兼酥醍。
文高各扬迈，质美皆悬黎。
生资固不凡，器用况已犀。
先生力推引，同志无倾挤。
亨涂可自致，如车资𫐄𫐐。
明年抜寒俊，一封下芝泥。
乡校伫宾贡，跋马登隋堤。
谈笑取通显，岂直组与圭。

我欲乞襄阳，驱车岘山址。
文吊杜征南，酒酹羊叔子。
披榛访二碑，事辞俱俊伟。
高贤千载后，遗魄犹登此。
一官推不去，事故违愿始。
不如造乾明，山名亦相似。
交流千斛乳，未减汉江水。
遐眺真不恶，悲伤未烛理。
湮没与垂名，趋死皆一轨。
我与同游人，痛饮共择旨。
生前一杯重，恨山无石髓。
预忧名不传，却笑邹从事。

吾君急升平，元凯登二八。
赤墀拥豪俊，青云启涂辙。
岩居及川观，号召无虗月。
徴君笔瑞世，制行圭玉洁。
向来端神羊，不畏龙麟逆。
峤南归兴动，只作数旬客。
迹虽遁烟壑，名常蔼云阙。
果膺尺一书，赴陇催装发。
遂恐长乌府，席与群工绝。
眷言国步艰，敢惮泥涂滑。
牛刀剸繁剧，鹏翅摩空阔。
相期扶中兴，何止得官热。

去年诏锁春官闱，桓桓文阵如熊罴。
激昂辞章争自售，猎取豪俊几无遗。
五更榜帖乱人鬼，九衢姓字犇轮蹄。
维时谬从宗伯后，喜子入彀名高垂。
枫宸胪传预供奉，杏苑开宴常追随。
那知岩邑大如斗，邂逅联事同劳疲。
民顽奊诟号难治，心怯畏缩将安施。
幸蒙干略整纷冗，间以文义相娯嬉。
忘形未肯遽尔汝，执礼乃或论生师。
固知风味去人远，九牛何止争毫厘。
平生最喜我辈士，角巾野服同委蛇。
尔来亭午已休吏，五百弥月闲鞭笞。
城南桐竹富萧瑟，城北溪涨清沦漪。
颇愿吾僚哀老子，遨游使得时伸眉。

关西家世东都相，褫褐十年今始壮。
一官栖栖百僚底，众制翘翘万夫上。
忆昔曲台尸列卿，谬厕春闱惭哲匠。
英俊下沉势欲拔，文章横流期少障。
榜中上第溷元结，堂下一言惊叔向。
频蒙古锦倒清篇，更枉长须问无恙。
详观叹赏欲投笔，退恧粗疏堪覆醤。
吾衰文意已蹉跎，鳯阁当求舍人样。

下位沉英俊，青编乐自多。
官曹依绿水，词笔注黄河。
初日嗟贪鼠，今年未饮鹅。
陪京资禄养，何计免奔波。

人与严徐是一流，英英儒雅冠吾州。
白虹吐烛呈文夜，红杏飘筵得意秋。
禄薄未应腰为折，语多共叹舌无留。
令君举善搜寒俊，不进清华谅不休。

翛然丈室老维摩，不愧家声旧曲阿。
事阅七朝推寿俊，庆锺六子半文科。
白莲入社尘缘息，朱绂通闺圣渥多。
空唱已闻生净域，可须薤露起悲歌。

我初丱角时，闻有饶进父。
破衣下里舍，应书不得举。
要是磊落人，白眼看法度。
吹笙弹箜篌，余事能律吕。
市人恶少年，往往争笑侮。
掉头出里门，徒步大梁去。
蒯缑谒王公，敝貂走风雨。
十年不还乡，无人问死所。
客从北方来，喜气满眉宇。
探怀出君诗，字字粲玑珇。
笔踪入颜掦，句法窥李杜。
奇伟可畏人，我辈谁比数。
借问从谁游，一一英俊侣。
我家阿夷兄，诗有春草句。
说君不离口，恨我识君暮。
帝城十二衢，素衣染黄土。
食贫出无车，羁旅亦良苦。
束书早归来，只鸡祭坟墓。
况闻霍将军，尚有陈氏母。
铜山郁嵯峨，其下原膴膴。
我思结茆舍，带经学农圃。
他日如买邻，定可连墙住。
颇闻君卜昏，我亦未有妇。
要如子柳子，各娶老农女。
东市买杯杓，西市买筐筥。
南市买绠缶，北市买甑釡。
生理能稍稍，来往办鸡黍。
两家如有子，男女互嫁娶。
从来不识面，便作平生语。
但缘臭味同，请君莫讶许。

俊轶金闺彦，风流粉署郎。
忧民形玉色，治郡辍鹓行。
籍甚闻前席，居然叹掩芒。
何人杀青简，惠政在濠梁。

荆州老居士，宁著进贤冠。
似欲専一壑，其谁知孔鸾。
苍苔门巷秋，不许造席客。
世无王粲流，倒屣端不惜。
上人宣城彦，俊气横九州。
学道贫彻骨，与世初无求。
马驹大道场，属者失宗匠。
欲铭窣堵波，见此真汉相。
行乞千里余，朔风枯叶颠。
晓踏涧下雪，暝宿天边烟。
赤手泛沧溟，笑此太草草。
不为丞相嗔，乃得照乘宝。
归来寂无闻，翠琰开险艰。
精卫既填海，愚公果移山。
力贫办行李，复作南郡去。
游子多苦颜，开士淡无虑。
霜风木飕飕，便当赋式微。
日涉望烟霭，扶笻迟来归。

田园本地著，耕耘不忘初。
修桑复浴种，力作共征输。
荣名愧八俊，典学欣三余。
安敢望挽汲，云林当晏如。

公家文庄佐县官，万国朝宗天不言。
桂梁兰室治私第，𫛛鹊建章争绝伦。
昭华秾李态度新，绿尊翠杓罗缤纷。
人归夜台金狄泣，一种风流今尚存。
小君家声自阴后，五侯四贵印如斗。
渠渠夏屋几百椽，谁能近前畏左右。
去天尺五付此郎，诗豪酒圣复専场。
锦鞯花骢折杨柳，霸陵恶少艾如张。
危亭复阁来南州，佳客争门陪俊游。
朱轓皂盖驻五马，叵罗醉掷高阳侯。
青蛾皓齿动星眸，尊前舞罢锦纒头。
参横月落了不问，四并在手吾何忧。
腐儒萧然愧环堵，藜苋胸中扊扅句。
颓然被酒烛如虹，戏效吴歌歌白纻。

垂手还同万仞崖，正偏何心在安排。
琉璃古殿照明月，忍俊韩獹空上阶。

秋汉寥寥迥，雄心肯木栖。
人间正揺落，天外绝攀跻。
月兔精应丧，阳乌影欲齐。
长河匹练小，太华一拳低。
下眄群毛遁，横过百鸟睽。
乘风俊未巳，空阔玉关西。

官秩文昌贵，功名信史褒。
朝廷三老重，乡党二疏高。
涯业尽图籍，子孙皆俊髦。
西湖天下绝，今日盛游遨。

扈圣当元祐，雄名独擅长。
群公调玉烛，延阁近扶桑。
挥洒惊雷雨，观瞻列堵墙。
密云来北苑，珍菓出明光。
柱下惟青史，银台无露章。
胡为随逐客，不作瑞斋房。
岑寂金华省，萧条玉笋行。
长庚万里去，大雅百夫望。
老觉丹心壮，闲知清画长。
珍蔬时入馔，荔子喜传芳。
世故跏趺远，生涯啸傲傍。
甘为剑外客，谁念太官羊。
宣室二天诏，遗弓万国伤。
老臣还召毕，陛下过成康。
泽笏皆忠谠，弹冠多俊良。
力辞佳吏部，直作老潜郎。
忆在金华日，宁扶八座床。
未能窥绛帐，颇识戏罗囊。
候雁随阳去，奔驹度隙忙。
千秋铜狄泣，万古玉人藏。
诸阮衅犹在，蕲春痛未央。
群雏极鹅雁，众口叹蛩螀。
恨乏一廛地，归来屡择乡。
亲交标鬼录，卜筑近僧坊。
宿鸟频窥牖，行蜗毎画梁。
著渠上麟阁，耻学赋高唐。
勤我十年梦，持公一瓣香。
聊堪比游夏，何敢似班扬。
尚愧管中见，应须肘后方。
他时解颜笑，何止获升堂。

病骥伏长坂，悲鸣想戎轩。
游鱼落枯肆，堕泪临河坟。
人生道修阻，趼足穷昆仑。
沈渊探骊颔，一跌万鬼邻。
我老不解事，区区算沙尘。
读书亦良苦，内视馁且贫。
为文富诙笑，初不救否屯。
尔来自箴切，习气不复存。
方将补黥劓，寂兀谢世纷。
朝露视穷达，春冰释痴嗔。
君胡创推激，发我惰与昏。
如君东吴秀，俊拔昔所闻。
名驹始就秣，意气已不群。
抗脏市门客，岂堪同日论。

南枝挂明月，羁羽无安眠。
天寒倚修竹，窈窕谁当看。
平生饱幽独，古井不复澜。
一来英俊中，梦寐犹林泉。
夜直石渠阁，周庐别闲寛。
恨无青藜杖，照此清夜寒。

春风卷三江，雨雹暗秦望。
今晨风日佳，远目聊一放。
人情暂愉悦，天宇亦清旷。
逝将一叶舟，远破万里浪。
澄波拨寒醅，叠𪩘展新障。
飘摇过余芳，容与瞩孤漾。
停云冒山巅，新绿浮天上。
枯杨吐轻黄，倚岸抹晴涨。
远水没轻鸥，覉禽变圆吭。
鉴湖清可啜，蕺菜柔堪饷。
时当祓禊友，路指兰亭向。
岂无谪仙杯，聊举剡溪榜。
吟笺洒余研，茶灶发新炀。
徜徉写幽忧，萧爽绝纤坱。
年华自繁秾，世故足凄怆。
吊古意虽遐，感时心自亮。
雄涛折东南，旧牒分霸王。
梅梁寄遗灵，禹迹疑可访。
星分九土毛，带挽百川洚。
胼胝识神奸，玉帛来崛强。
规模至今存，形势亦云壮。
胆尝信焦思，金范徒审象。
当年浣纱人，绛缕起穷巷。
姑胥失层台，榛棘遶青嶂。
彼姝者谁子，婉娈固难忘。
抚事即元龟，终古可惩创。
永怀文靖公，造厦得良匠。
平生沧海志，顾岂矜岫幌。
笑谈遣诸儿，百万皆胆丧。
晚节终自完，流言一何妄。
安知彼天游，中有无尽藏。
触目发长谣，怀人独惆怅。
入木想八分，登山知几两。
风流四明客，投老志蓬阆。
玄熊殊梦间，鸲鹆比狂尚。
殷勤覧陈迹，忼慷有余怏。
云雷正经纶，兵甲相磨荡。
虎貔驱七萃，鹅鹳张两广。
帅维丞相度，饷倚晋公滉。
足食伫流钱，宣恩同挟纩。
顾惭已么么，安处官冗长。
短拙竟何禆，恩私诚谬降。
犹能乐闲适，深恐遭谴让。
故应方虎间，不乏廉蔺将。
秘计走阏氏，奇功收跳荡。
无烦秦庭哭，坐使楚军张。
何当濯龙津，归拥云台仗。
官仪见炎灵，王气盖芒砀。
专车戮防风，掩骼收鲁项。
禄山终自焚，仆固胡能诳。
雍容两宫还，娱乐天下养。
弁会肃凫越，花深度鸡唱。
马牛纵山林，弓矢戢櫜韔。
钱镈待丰盈，壶箪更劳迋。
周室已再安，汉业欣重创。
返予绵上耕，酌我兵厨酿。
昂昂妙高叟，辞藻舍人様。
方为东山起，朝论深倚仗。
金昆固神秀，独立起辈行。
深严职右府，折中归至当。
伊予最畸孤，艰厄随所傍。
几惊虎尾履，分委鱼腹葬。
偶然还一处，已幸神所相。
矧复陪清游，快饮吸长江。
深惭抗尘容，岂敢窥雅量。
文衡久已持，宗盟从此亢。
𫘧骥正腾骧，驽骀徒颉颃。
雄笔扫千军，荣光高万丈。
清朝尊陛廉，群枉窒户向。
伟节素推高，嘉言行更谠。
定应谢逋客，终冀寛俗状。
常贫固吾道，共约税归鞅。
中兴百六掾，麟趾岂神况。
便便饱经史，婉画正所仰。
勤劬照藜青，豪俊嗤帐绛。
如何艰危中，肮脏容跌宕。
轩裳欲吹韲，文字堪覆醤。
数奇岂无双，妄发坐少憃。
逍遥漆园荘，澹泊竹林向。
重来缚尘缨，夜鹤空蕙帐。
会蒙子云嘲，未免王戎逿。
翻思京国游，几作榆枋抢。
无聊每过君，摅豁资直谅。
朝野时欢娱，金石日击撞。
月迁惟佞幸，朝奏坐诬谤。
寝薪积忧思，把酒亦怆悢。
斯须失和平，占候奏天棓。
狂澜翻四冥，覆蒉安得抗。
颠冥今几年，失喜问无恙。
岂期愕鲸波，复此言轻飏。
谈追正始音，句属郢中唱。
融金无留矿，探珠惊老蚌。
更须月团团，迨此春盎盎。
还携玉色醪，共理黄篾舫。
清文韵韶濩，雅好罗觚鬯。
振衣蹑崇山，一濯惠风畅。

半世江湖寄此身，冰墟何意及阳春。
离骚痛饮非名士，款段还乡亦善人。
病木作花真强活，长鱼沉陆恐摧鳞。
清时英俊如麻苇，敢叹长年甑有尘。

充庭英俊剧蓬麻，迂憃无庸合卧家。
锦里烟尘终不到，玉川思虑本无斜。
山东何翅三年别，霜鬓潜惊一半加。
会见中兴平四海，要看元凯佐重华。

泰和坊外成家园，花木幽茂泉涓涓。
竹篱茅舍称野逸，平坡细径遥相连。
青松翠竹晚色净，红蕉素槿秋争鲜。
幽禽颉颃树蒙密，古木夭矫藤交纒。
嗟予与子成二老，登山临水追少年。
幕中群彦尽豪俊，小儿亦许依红莲。
焚香隐几如逃禅，一枰胜负聊欣然。
谁云岭南瘴疠地，城西一壑吾欲専。

东坡文章喧宇宙，粲如日星垂不朽。
六一老人犹避路，作者纷纷皆束手。
俊逸精神追李杜，华妙雄豪配韩柳。
晚年流落海南村，黎唱蛮讴随蜑叟。
先生已去五十年，遗墨残篇尚多有。
丰城宝剑埋狱中，光焰犹能射牛斗。
败垣坏壁秘蜗涎，夭矫龙蛇已惊走。
独余黎氏旧园亭，乔木森森免薪槱。
半是东坡亲手植，老干樛枝互纒纠。
杖藜乘兴访遗像，遐想英风𥩟立久。
曾吹葱叶送迎翁，当日儿童今白首。
莫嗟寂寂路荒芜，亦有幽人时载酒。

人生天地间，同一幻泡影。
偶然相值过，便有人与境。
那知两皆漫，直寄弹指顷。
古来贤达士，物我均土梗。
程侯东南俊，少日忠义秉。
周旋正色地，四海惮严冷。
立朝二十年，愤世欲生瘿。
班虽近日月，志则在箕颍。
中年拂衣归，绝意向钟鼎。
泽幽成小筑，胜会已独领。
清寒挹湍濑，秀色揽诸岭。
聊将不羁身，对此无阏景。
回首浯溪老，便觉加数等。
从渠春风颠，那得到古井。
高词出胸臆，妙处如灌顶。
读罢眷樊笼，悠然发深省。

为此升斗粟，来往如飞梭。
桂林在何许，水险山嵯峨。
骊驹偶未至，于焉少婆娑。
幸陪英俊游，不觉日月过。
今夕复何夕，朔风卷寒波。
肴核虽草草，聊以供笑歌。
子如不饮酒，视此庭前柯。
浓绿光薿薿，所余今几何。
邻家酿新熟，颇闻旨且多。
更当奋余勇，往举金叵罗。

三载相依葛与瓜，一尊为别忽天涯。
君先归路经回雁，我正幽栖似浣花。
好去乘时追俊彦，莫嗔无力荐才华。
城中若见渔樵客，须问浮溪老圃家。

江左推人物，时清得俊髦。
肺肝倾耿介，头角长英豪。
乡郡宾兴最，贤关誉望高。
万夫争射鹄，一举独连鳌。
经术争儒馆，词章重省曹。
主忧俄旰食，邦祸始秋毫。
彊寇来侵逼，敷天遍绎骚。
奋身摅愤懑，衔命何腥臊。
深入边亭隧，坚持汉节毛。
道途千里隔，忠义寸心牢。
归报龙颜喜，亲闻鳯诏褒。
功成侔李郭，政合付伊皋。
超擢升青琐，谋谟拱赭袍。
百官瞻矩矱，八座次甄陶。
晚岁犹持槖，邻州暂梦刀。
台星方两两，逝水忽滔滔。
上意长图旧，朝廷未闵劳。
谢安几一起，秦失却三号。
伊昔身遐谪，公时首屡搔。
交情如骨肉，仕路正风涛。
里闬期重会，泉台恨莫逃。
终天吁永诀，雨泪滴香醪。

昔坐甘陵党，频年堕崄巇。
斯文今烜赫，隐吏已衰迟。
俊茂推之子，飞腾值圣时。
诸公宜改观，相国旧深知。

憔悴词林失俊英，已应精爽在蓬瀛。
楷模昔日依元礼，贫病他年累长卿。
无复波澜窥大手，空将日月送虚名。
当时颍曲为耕地，祇有风滩昼夜声。

斯文久寂寞，谁应擅雕龙。
万事问伯始，今复得此公。
涛澜翻笔舌，锦绣蟠心胸。
平时吐佳句，逸气如长虹。
制策收俊异，行当推选锋。
元龙湖海士，江夏无双童。
词彩俱秀出，春葩发青红。
铿锵排律吕，纯音玉琤琮。
草木吾臭味，坐隔神螺峰。
遥闻玉荆产，长松想清风。
安得奋余勇，提戈噪其中。
且愿试音响，径须撞巨钟。

南宫四海英俊场，阅人须多无此郎。
御史传呼主司出，遥瞻紫案金炉香。
帘垂咫尺断还送，闭户设棘围高墙。
卷堆封弥充栋宇，笔浸沧溟开混茫。
麟台学士喜得子，如获宝鼎联芝房。
明日都城始传榜，声名烜赫无三张。
平生知己万不一，世有若人安可失。
方调鼎味荐盐梅，桃李何心并佳实。
论经射策未足论，挽取功名看他日。
同门笑语夜相过，起看北斗插天河。
凌晨鳯阁拜座主，门生来贺争肩摩。
一时人物尽豪杰，太平为宝非嘉禾。

笔势斓斑如虎卧，何止风流盖江左。
新诗吟出鸾鳯音，晓莺未啼春欲破。
始知李白飘然思，俊语天成安用些。
凤箫声不类人间，玉管定非人所作。
可怜洛下书生冷，雷转空肠发清饿。
终日长哦学不成，掩鼻皱眉相赞佐。
与公并辔且西游，举扇勿忧尘土涴。

王春正月东风回，星桥鐡锁明夜开。
鳌山千仞接云汉，平地五色移蓬莱。
公家今夕果何夕，适逢间气生英才。
清都虎豹失呵禁，九关转钮驱河鬼。
烂柯山头瑞烟起，太白之精天上来。
却来人间知几载，少日声名震寰海。
太学高文擅俊场，江南刺史多遗爱。
江边父老祝长年，南极年来一星在。
明年此夕从宸游，鳌山正出鳌头外。
新莺百啭柳初青，龙池鳯阁遥相待。

使君天下士，岂止临一州。
此州久废乱，弄兵非鼠偷。
使君医国手，顿若沈疴瘳。
下免北征苦，上寛南顾忧。
坏堤防蚁穴，回澜障东流。
潢污与行潦，咸可供荐羞。
幕府罗俊彦，巨细靡不收。
天生一世人，异趣各有求。
卢溪老病叟，十年不浪游。
失脚入城府，本自非人谋。
贤侯新下车，采瞩加穷搜。
邻里辄惊怪，出门争挽留。
平生江海思，径坐大孤秀，犹沈百寮底。
朅来尉吾邦，声华愈晔暐。
诸公用法律，领略极不似。
輶轩日边来，愿采书于纸。

己巳四月二十四，甲子夜半天门开。
是时群星环北斗，一星谪堕人间来。
星精为人不易得，千年孕秀方呈才。
笔扛龙门百斛鼎，家传鳯阁通银台。
螭头献纳近日月，论事力取天颜回。
中兴文武收髦俊，愿公急起乘风雷。
野人指山祝公寿，事业亦与山崔嵬。
金房难老自有诀，银编紫笔磨松煤。

君厌江南卑薄乡，担簦万里趋虞庠。
虞庠黉舍中天起，上游英俊如堵墙。
子欲战艺于其场，亦须旗鼓能相当。
但得同升博士堂，看取官职如驱羊。

郴阳叨预校群英，二十年来一梦惊。
往日下帷搜俊异，见君落笔已纵横。
才高固可万人敌，志大欲图千佛名。
谁念先生今老矣，披簔倚杖看岩耕。

何人手执造化关，投此虹蜺跨两间。
乌鹊填成天上路，鬼神鞭出海中山。
飘飘尻驾凌空举，侧身下瞰千峰雨。
河汉汹汹声西流，风雹相躔齐万弩。
始信通天有一门，便欲晞髪扶桑根。
乘槎忽逢支机石，拄杖直到洗头盆。
赏俊夸雄两奇绝，邂逅一声如电掣。
冥冥沧海会扬尘，大字磨崖书岁月。

帐殿筹兵拥俊髦，风尘三尺剑吹毛。
鸾旗低绕金舆动，雉扇旁连玉简高。
折柳便堪当马棰，割鸡何足试牛刀。
看君一扫欃枪尽，归握元戎虎豹韬。

谷口声名动帝庭，芝涂一札下西清。
安车倍道征杖叔，前席通宵问贾生。
俊辩澜翻惊辟易，长身玉立看峥嵘。
飘然比夕骑箕去，那见麒麟地上行。

殿庭亲策擢群才，杂遝英贤入彀来。
俊敏各求先御览，禹门春浪鼓风雷。

东观从来选俊英，一时乐育合人情。
公卿由此涂中进，密勿登庸得仰成。

人生殊用舍，初不系失得。
念君垂天鹏，未作六月息。
佳人绝代姿，蛾眉本倾国。
人皆倚市门，孰乃有国色。
风云倘复遇，富贵或见逼。
一朝得天骥，遂可空冀北。
况今登俊良，百吏归黜陟。
洗眼看横飞，故山勿轻忆。

四海文衡孰主张，半随西路擅词章。
三君八俊今何处，知有宗师在庙堂。

先生来东都，貌如林间鹤。
闻名今见之，信难尘中著。
诸儒纷藏宝，人进已反却。
眇然千载事，独与复商略。
斯人昔俊豪，世故熟斟酌。
冥栖二十年，不为幽禅著。
秋风有所思，木落庐山脚。
岂为菰莼念，亦负溪友约。
清霜动车轮，不复生四角。
想见胸府间，天地泻寥廓。
平生杜陵老，妙处倚山阁。
岁晚或相从，应分半岩壑。

堂堂王夫子，实为乡曲英。
十年游太学，冬雪而秋萤。
南宫掇异等，四海驰俊声。
未展霄汉志，忧患遽所丁。
自言程之徒，高论何峥嵘。
彬彬媚学子，鼓箧称诸生。
何必骛时文，但贵存其诚。
道义苟内充，爵禄必尔缨。
吾师昔如斯，草泽膺弓旌。
劝讲迩英阁，探颐多研精。
祝李乐其说，谈辨惟纵横。
仲子颇守常，归来自穷经。
一日贤诏下，折桂何芳馨。
先生遂荐之，横经阖闾城。
又欲荐祝子，可方古岩耕。
宜从布衣起，知足平搀抢。
贵公问其人，科举颇所更。
答言彼材豪，不肯循度程。
贵公闻之笑，何以取官荣。
推毂既未效，鼓枻归洞庭。
先生跻禁从，仲子亦飞腾。
召对趋九陛，一言帝心倾。
亟命迁京秩，训词人所惊。
庶可共学者，品题自师评。
李子独不偶，沿流出舒荆。
游谒公卿间，落寞无所成。
迩来贫且病，屏迹居四明。
自言已膏肓，无以保性灵。
我嗟师友义，此道久凋零。
寄言后学者，中庸当力行。

结友观光少壮年，一时英俊与周旋。
曳裾璧水三千士，接武瀛洲十八贤。
夜对短檠愁不寐，朝飡苜蓿叹无钱。
如今只欲藏形影，槁木寒灰学坐禅。

昔日陵阳接俊游，松萝崇好重绸缪。
青衿共处披黄卷，黑髪相看到白头。
苕水卜邻方有志，青山埋玉竟难留。
飘零更觉亲朋少，东望新阡涕泪流。

王谢门中鸾鳯翔，少年奇志已昂藏。
空余诗律知谁敌，欲继家声失所望。
作赋曾惊祢衡俊，行歌不见接舆狂。
临终一念归空寂，讵肯修文学卜商。

忆昔宣城接俊游，回头三十六清秋。
少年志气青霄近，老境飘零白髪羞。
可叹飞光如电往，自怜外物等云浮。
何时相对一樽酒，与子同消万斛愁。

旧结茅茨阅十春，忆曾扪虱话酸辛。
当年巳讶霜髭老，今日何辞酒盏频。
得俊东床人似玉，颂功槐府笔挥银。
从今稳步青云上，聊慰投闲物外人。

沙阳虽僻左，风土冠闽城。
谁知乱山里，有此膏壤平。
邑屋号华丽，谿山倍澄明。
七峰转月色，十里无滩声。
民俗素康阜，士夫多俊英。
食饶鱼稻美，荫有松竹清。
筦库职易办，尘劳念尤轻。
萧然飘泊迹，忘此羁旅情。
忽忽歳改律，欣欣木向荣。
何当脱拘䌸，春亩得躬耕。

房星之精下天驷，产此骐驎奉天子。
龙媒徕自大宛城，汗血生从渥洼水。
那知妙手居合淝，笔端能出神俊姿。
顾视清高气深穏，志意俶傥精权奇。
兰筋秀骨连钱直，细毛萧捎丰颊臆。
金鞿络首牵奚官，自中伏波铜马式。
一疋驻立一疋行，坐看千载风云生。
鸾旗在前属车后，虽有绝足何由呈。

谪仙乃天人，薄游人间世。
词章号俊逸，迈往有英气。
明皇重其名，召见如绮季。
万乘尚僚友，公卿何介蒂。
脱靴使将军，故自非因醉。
乞身归旧隐，来去同一戏。
沈吟紫芝歌，缅邈青霞志。
笑着宫锦袍，江山聊傲睨。
肯从永王璘，此事不须洗。
垂天赋大鹏，端为真隐子。
神游八极表，捉月初不死。

明月照清溪，影落千寻碧。
轻风皱微澜，荡漾摇金色。
相携理桂檝，及此万籁寂。
天空露气寒，栖鸟正缩瑟。
何人起秋思，数弄月中笛。
坐使迁客情，凄然感去国。
清游得英俊，胜赏饱泉石。
岂殊在吾家，亲戚欬于侧。
赋诗各言怀，险韵对勍敌。
归来气未衰，开匣看三尺。

李侯嗜学古，余事皆远屏。
昂昂鸾鹄姿，岂与凡禽并。
捧檄来南州，初识浙江境。
寻盟款吾庐，不待日中定。
从容叩所得，响答如汲井。
时方罗俊乂，宁久淹簿领。
清秋雕鹗飞，大道骅骝骋。
词章尤激昂，笔力可扛鼎。
虚堂纵谈笑，霜月挂金饼。
夜阑言愈微，至味嚼佳茗。
古来会合难，岁月积俄顷。
愿子谨所之，万里路方永。
吾衰老闲旷，轩冕志已冷。
栖迟丘壑间，此兴良自肯。
他日来相遇，梁谿寻钓艇。

楚王初建章华时，修梁巨栋如云垂。
诸侯共落相长鬛，示汰往往逃而归。
当年左史箴王阙，祈招之诗为之发。
固宜便嬖意相当，肯使俊乂居周行。
宫中门户如莲房，锦茵绣幕春风香。
娥媌曼睩肌雪霜，侍燕承娱夜未央。
金石间作侑玉觞，兕觥不复称公堂。
志窥九鼎轻天王，翠被豹舄垂琼珰。
干谿之辱岂其寿，峻宇雕墙湎于酒。

圣人作神兵，以定天下厄。
蚩尤发灵机，干将构雄绩。
槖籥天地开，𬬻治阴阳辟。
南帝输火精，西皇降金液。
炎炎昆冈荧，汹汹洪河擘。
雷霆助意气，日月沦精魄。
神气不在大，错落就三尺。
直淬灵溪泉，横磨太行石。
雄雌威并立，昼夜光相射。
提携风云生，指顾烟霞寂。
坚刚正人心，耿介志士迹。
初疑成夏鼎，魑魅世所适。
又若引吴刀，犀象谓无隔。
截波虬尾滑，脱浪鲸牙直。
顽冰挂阴霤，皓月乘孤隙。
河角起彗气，云罅露秋碧。
晓镡星斗烂，夜匣飞龙宅。
舞酣霰雪回，弹俊球琳击。
鲜摇霅水光，腻刮湘山色。
青蛟渴雨瘦，素虺蟠霜瘠。
清音锵以鸣，寒姿坚且泽。
鬼类丧影响，佞党摧肝肠。
一旦会神武，四海屠凶逆。
周王奉天讨，商郊千里赤。
楚子扬军声，秦师万首白。
祥辉冠吴楚，杀气横燕易。
与君斩鳌足，八极停震虩。
与君刜鹏翼，三辰增焕赫。
莫使化猿翁，辱我为幻惑。
莫使暴虎人，屈我执仇敌。
尊严俟冠冕，左右舞干戚。
功成不可留，延平空霹雳。

圣人作神兵，以定天下厄。
蚩尤发灵机，干将构雄绩。
槖籥天地开，𬬻治阴阳辟。
南帝输火精，西皇降金液。
炎炎昆冈荧，汹汹洪河擘。
雷霆助意气，日月沦精魄。
神气不在大，错落就三尺。
直淬灵溪泉，横磨太行石。
雄雌威并立，昼夜光相射。
提携风云生，指顾烟霞寂。
坚刚正人心，耿介志士迹。
初疑成夏鼎，魑魅世所适。
又若引吴刀，犀象谓无隔。
截波虬尾滑，脱浪鲸牙直。
顽冰挂阴霤，皓月乘孤隙。
河角起彗气，云罅露秋碧。
晓镡星斗烂，夜匣飞龙宅。
舞酣霰雪回，弹俊球琳击。
鲜摇霅水光，腻刮湘山色。
青蛟渴雨瘦，素虺蟠霜瘠。
清音锵以鸣，寒姿坚且泽。
鬼类丧影响，佞党摧肝肠。
一旦会神武，四海屠凶逆。
周王奉天讨，商郊千里赤。
楚子扬军声，秦师万首白。
祥辉冠吴楚，杀气横燕易。
与君斩鳌足，八极停震虩。
与君刜鹏翼，三辰增焕赫。
莫使化猿翁，辱我为幻惑。
莫使暴虎人，屈我执仇敌。
尊严俟冠冕，左右舞干戚。
功成不可留，延平空霹雳。

李白好溪山，浩荡旌川游。
题诗汪氏壁，声动桃花洲。
英辞逸无继，尔来三百秋。
汪公亦蕃衍，宗支冠南州。
其间新建居，林泉最清幽。
竹声满道院，山光入书楼。
仙气既飘飘，儒风亦悠悠。
子孙多俊异，词行咸精修。
我来至石壁，赏之不能休。
酣味碧溪水，苦饮黄金瓯。
因羡汪君居，复思汪君投。
遇景清兴发，浩与天云浮。
斐章异绣段，洒翰非银钩。
庶与谪仙诗，千古同风流。

俊老三阶后，高华四纪中。
朝廷用文治，廊庙得才雄。
鸡树前阴改，鳣庭旧迹空。
生存华屋处，零落恨无穷。

第一平津策，同时入洛名。
配台升上相，宰汉得元精。
国念灵龟丧，人嗟厚栋倾。
睿篇伤俊老，殊礼极哀荣。

误国奸邪已窜诛，天扶黼座正宸居。
少康一旅时犹在，髙祖三章术未疏。
必顺人心收俊杰，自应天意助耘锄。
累臣海上空回首，愿浥沧溟洗谤书。

中兴天子开贤科，笼络英俊归网罗。
此科久废习者少，应诏正恐人未多。
君家三世五制举，名与嵩华争嵯峨。
玉堂金马皆故物，髙文大策垂不磨。
今君落笔妙天下，该洽辩博如悬河。
胡不进卷对廷策，清芬远绍扬其波。
勒兵小试见家法，坐却勍敌挥雕戈。
君如有意作大将，我愿荐信同萧何。
功名晚达未为老，志气方壮靡有他。
勉哉努力为门户，慎勿自弃成蹉跎。

胡尘暗神州，宝玦悲王孙。
六龙转淮海，荆棘生中原。
时危赖耆俊，引手开雾昏。
廓清天宇间，复见咸池暾。
跨海斩长鲸，驱石驾鼍鼋。
悼心失良策，至今声尚吞。
二公直以方，象在六二坤。
英英鸾鹄姿，超然脱笼樊。
才雄一世表，学贯万象根。
皇天不憗遗，三友独我存。
去岁适湖湘，戈甲照旗旛。
龙城得吴书，心契久益敦。
襄陵寓营道，诗句来清温。
回头失良友，谁能诘其源。
我老卧江海，病鹤栖荒园。
娱心岭白云，濯足溪流浑。
幽人幸见过，握手得晤言。
从来心地法，半偈已觉繁。
愿磨习气垢，坐觌出世尊。
喟彼泉下人，何由复轩轩。

抱病卧云海，杜关谁与游。
邹子惠过我，命驾无停辀。
但思一会面，不愿万户侯。
故人相许心，拔俗今焉俦。
触热涉长道，始识瓯闽州。
叩门泉石边，僮仆惊髭虬。
怪我齿髪衰，志气非昔侔。
岂知数年来，患难如戈矛。
收悲且欢欣，身健余何求。
情话豁怀抱，髙辞绍轲丘。
远寻云间寺，屡泛江上舟。
同擘荔枝红，坐见菊花秋。
告我欲遄返，归袖风飕飕。
投老不禁别，聊兹小淹留。
置酒古道场，大白相献酬。
短日忽西匿，轻云霭而浮。
露下松桂枝，月转西南楼。
殷勤渭城唱，达旦增离愁。
念子韫器业，学慱仕未优。
至宝委路傍，谁能辨琳球。
世事方多难，英俊宜旁搜。
何人有髙识，荐此穷马周。
丈夫重气槩，出处非身谋。
岿然栋梁材，回首须万牛。
玄豹且深隐，𫘧骥将见收。
嗟我蒲柳姿，雅称山林幽。
平生七不堪，岂独三宜休。
国恩竟未报，负此终身羞。
行矣勉着鞭，俟时摅壮猷。
他年钟鼎勋，在子吾何忧。

伐鼓𪭢金阅五兵，霜天清晓正峥嵘。
轻裘自愧叨儒帅，一令安能探旧营。
猎猎旌麾摇有浪，駪駪徒御肃无声。
满堂宾客皆英俊，莫怪陈蕃倒屣迎。

妍词少劲气，直表无曲阴。
劝百岂救一，枉尺焉取寻。
世路务争险，人情难测深。
渔樵各有侣，英俊自成林。
药苦病所利，酒多狂莫斟。
珠投防按剑，玉折戒磨簪。
愿持松柏操，甘受雪霰侵。
途穷但回步，何用涕沾襟。

赤城自昔佳山水，游宦何曾论道里。
朅来五载着闲身，天假衰年幸如此。
偶逢人面即成亲，信美那知非我里。
相从晚得世家贤，风流未泯典刑全。
豫章杞梓杂兰玉，向来人物常推先。
一门卿相有三四，功名并列青瑶镌。
憔悴祗今余此老，北阙荐书谁复草。
忘怀骤喜肝胆倾，学道故宜容鬓好。
江湖历走到海滨，可怕鲸波风浩浩。
平时所宝非琼瑰，生涯都付瓶与罍。
客至辄留尽欢适，玉山不觉欹崔嵬。
醒来默坐参佛祖，余酲宿障随驱排。
衡门我亦栖迟久，却视华途惭俊茂。
山中麋鹿会同群，客里妻奴得相守。
感君向我意甚真，杯酒招邀惟恐后。
往还况此足亲知，清谈雅集每忘疲。
尚书旧信心如水，京兆犹传政不私。
共寻泉石岂无伴，却上云霄知有基。
顾我终焉奚所欲，一丘一壑志愿足。
胜游非远闲日多，秋节正凉新酒熟。
东州西县君何求，请解行包停去躅。

网中跳出便飞腾，好个天然俊衲僧。
何似当初未入网，悟来方始是知音。

嶷嶷玄英孙，闻风自鄞川。
朅来苕霅间，王事亦复联。
相遇一倾盖，论交即忘年。
开口见城府，落笔生云烟。
寻春五亭岸，钓月双溪船。
杯行各酣适，箕踞忘拘牵。
放辞发奇伟，捜句穷镵镌。
我时怯欲降，退壁常自坚。
俯首试外台，一矢双雕连。
联镳仲与季，三秀来差肩。
群隽为辟易，拱手不敢前。
折棰破大敌，未足烦戈鋋。
风低忽垂翅，信命付诸天。
公飞东阳舄，我访兰亭贤。
双鱼数流问，五马方荐延。
摄事古山阴，晤语复粲然。
禅心扣空寂，蔬饭捐荤膻。
一洗尽玷缺，皎皎尺璧圆。
继从甘陵游，假道仍周旋。
飘零我蓬转，渠敢自意全。
邂逅凤凰阙，公亦仍迍邅。
宦学旧軰行，金狨覆文鞯。
以及后来秀，青云各联翩。
公方驾别车，去即三山巅。
俟期下吴越，寄迹无一廛。
尚及秋风残，饱脍鲈鱼鲜。
我陋不足数，生理亦可怜。
尔来犯不韪，策足英俊躔。
文羞白羽扇，中岂青铜钱。
家风故不恶，蹇步徒加鞭。
迷途得蹭蹬，奄奄如寒蝉。
别公起归思，端欲驱其先。
经营一囊粟，攀附嗟无缘。
擿耳听知音，拂拭朱丝弦。
一札行亦驰，两桨定复还。
阔步白玉堂，一挥笔如椽。

若人儒林秀，俊声自孩提。
振鬛日千里，众眼惊月题。
盍登要路津，献纳苏黔黎。
聊乘使者车，枳棘非鸾栖。
戢翼下吴会，客路秋风凄。
弭帆江之濵，归梦先苕谿。
寄傲水南北，忘怀玉东西。
况乃味禅悦，已知昔途迷。
坐笑老婆禅，杖拂劳提撕。
祗应浩然气，中宵吐虹霓。
功名傥来遇，未免云衢跻。
只今宠辱际，渊澄看旋鲵。
龙钟秣陵守，短髪那胜箆。
邂逅见亹亹，野鹤羞凡鸡。
言句谢筌筏，未易穷端倪。
归来见詹尹，宁复问突梯。

承平不用卫与英，赤子频弄潢池兵。
猰{犭俞}向恃七闽险，彗孛欲翳三辰明。
吾皇南顾念凋瘵，旧臣虽老堪一行。
奉诏褰帷问疮痏，一意摩拊无他营。
尔来松溪扫遗孽，卒岁不复枹鼓鸣。
九农丰登四郊静，孟冬大阅张军声。
摩天金鼓动霜晓，井钺色正参旗横。
羽箭犀利七札薄，铁骑驰突一鸟轻。
战士人人逞骁俊，猛将一一怀忠精。
吾军如此粗可用，纵有绿林何足平。
独公之家雄洛京，人物接武多名卿。
天涯邂逅见典刑，岂止一善宜盱衡。
胸中韬钤想余事，笔下文采常知名。
登场纵观重感慨，那得万骑听使令。
通和强敌固下策，自古三王犹有征。
得君耆艾将神武，定看却敌贤长城。

声驰太学俊游先，膏火穷年味绝编。
百战收名丹桂籍，一麾送老白云边。
心闲要路门无辙，岁恶穷阎爨有烟。
全福略无毫髪恨，更余身后一经传。

昔在中朝时，每从贤俊游。
酒酣握手欢，预怀今日忧。
两经岭峤春，三度江湖秋。
朱卿抱奇节，好语忽见收。
我无济世策，君有活国谋。
相寻不相笑，夜光犹暗投。
道丧师友绝，宁有民不偷。
风波极浩渺，欲济能无舟。

我为福堂游，破屋占城市。
城中几万户，所识一林子。
蓊然众木中，见此真杞梓。
未为栋梁具，且映风日美。
子之于为学，其志盖未已。
上欲穷经书，下考百代史。
发而为文词，一一当俊伟。
夫岂效鄙夫，念彼不念此。
今来赴行朝，学已优则仕。
穷通决有命，所愿求诸已。
圣贤有明训，不在于青紫。
丈夫出事君，邪正从此始。

吾老似出家，晚悟愧根钝。
滋旨却膻荤，禅蜕要亲近。
伟哉十八公，兹道亦精进。
舎身奉刀几，割体绝嗔恨。
鳞皴老龙皮，鸣齿溢芳润。
流膏为伏龟，千岁未须问。
便堪奴笋蕨，讵肯友芝菌。
跏趺得一饱，万事皆可摈。
侍郎文懿后，落落众推俊。
澹然丗味薄，内典得所信。
香厨留净供，频食不言顿。
晏然黙不语，草木雷音震。
得法于此公，骨髓传心印。
应怜持节人，饷此为问讯。
欲将无上味，为我洗尘坌。
食之不敢余，感激在方寸。

凌虚阁下烟波阔，升俊坊前草木香。
归去溪南春正好，不应萧索对松篁。

道山仙者居，是中乃置我。
白前英俊前，糠秕出扬簸。
同寮事阔略，未忍弃衰惰。
日闻所不闻，更欲学其可。
张侯廊庙器，文字粲藻火。
一班见余论，已足践青琐。
欣然取使节，去我何其果。
无乃万斛舟，未授济川柁。
相携湖上别，酒尽重城锁。
分离情已重，去住计谁左。
从来洞庭野，乘雁不加伙。
何日西江潮，送我东归舸。

念昔一笑相逢初，我时尚少君壮夫。
十年再见辇毂下，我鬓斓斑君白须。
落魄朋游嗟我在，艰难兵火与君俱。
酬恩未拟填沟壑，强颜忍复陪簪裾。
浩然胡不径投劾，老矣难堪归荷锄。
田园坟垅乱戎马，是身是处长羁孤。
解维汴岸一篙水，小舟漂兀如鹥凫。
对床推枕坐叹息，此行未肯悲穷途。
胸中炯炯时一吐，与生俱坐宁籧除。
只今云台罗俊彦，鄙贱老丑憎朴疏。
跃马食肉付公等，浮家泛宅真吾徒。
与君转柂从此逝，秋风万里吹江湖。

至治本无为，何曾帝力知。
人惟求俊彦，天畀济艰危。
鼎席尊黄髪，星郎用白眉。
锋芒森武库，律吕奏咸池。
海内想风采，朝中增羽仪。
余光被草木，盛事播声诗。
感会唯千载，飞腾各一时。
着鞭今更懒，投劾去奚疑。
亦有乘轩恋，其如续胫悲。
衔芦聊避弋，遶树未安枝。
念旧多生死，思乡久别离。
自余复何道，湖海是归期。

忆尝从事舜蒲州，把酒论文并俊游。
千古关河增义气，一时人物最风流。
飘零无复相从乐，潦倒难堪送别愁。
为我去寻山下路，疏云流水五峰秋。

四海茫茫扰战尘，岂无贤俊共经纶。
可怜伧父今头白，也作江南第二人。

生死有无佛，虚名如电拂。
俊鹞博天飞，不打篱边鹘。
无欠无余若太虚，不知谁解强名模。

咄咄，何似生，穿云俊鹘摩青天。
抬眸一顾十万里，林间钝羽空忙然。
求解会，著言诠，还同日午打三更。
争如一句声前荐，独向毗卢顶上行。

昔在宣和日，雍容接俊游。
横经临璧沼，提椠上瀛洲。
去德俄千里，依仁复两州。
岂知垂老别，华屋落山丘。

使君小队出田间，郤拥旌旗鼔吹还。
走送劳农诗俊逸，悬知领客事清闲。
坐曹已白儿时鬓，置酒聊朱病后颜。
无路从公上烟雨，梦魂长遶处州山。

有诏词场猎俊英，西风匹马豫章城。
欲追诸父雁行上，肯逐群儿鱼队行。
金是莫邪当自必，璞非死鼠会相明。
笔端妙处还知否，万里秋天壮气横。

日斜弄孤桐，妙趣寄无弦。
暮天四垂幕，溪山当华筵。
碧玉湛新醪，招集饮中仙。
云车夜未散，短烛蟠青烟。
合坐皆豪俊，风流踵前贤。
佳客吾岂敢，追陪幸自天。
人材未易得，终夜喜不眠。
殊特见骚雅，武库森戈鋋。
未能当笔阵，敢发一矢先。
来意何以报，惭无锦段鲜。

五岳四渎今异方，东西南北衣冠乡。
巽维久挽六龙驾，江浙人物无遁藏。
参井之区最遐僻，步武难依日月光。
吾皇侧席伫贤俊，紫泥屡下勤搜扬。
蜀士肯来天颜喜，一一引对罗周行。
鸟群鸾凤夐超诣，台阁禁从森翺翔。
君今再召歘幡改，爱主忧民心未忘。
波澜浩荡江湖阔，忠信唯将一苇航。
十年世故已熟讲，不到帝所难铺张。
当今国病入骨髓，愿君审处囊中方。
参苓芝术固美矣，瞑眩之药方为良。
扁鹊名世解说死，华佗活人须浣肠。
君其持此拯危急，袪除痼疾针膏肓。
一身安荣岂足道，要与四海同康强。

孤迹平生似转蓬，少而豪迈老羁穷。
荣华路上黄粱梦，英俊丛中白髪翁。
身堕穷山三峡里，心随流水大江东。
夤缘展翅斜阳晚，须仗扶摇一鹗风。

簿书日在手，佳思挽不留。
而能痛拨置，时来访清幽。
古木占城阴，一曲萦寒流。
落影插清泚，绿荫亦巳稠。
结亭坐蟠石，傲兀忘拘囚。
雄谈功名外，俊气横九州。
事故未应尔，长恐坐阻修。
造物小儿相，妒我得暂休。
河鱼竟中溃，午枕犹扶头。
双凫飞舄声，历历过墙陬。
此兴岂复浅，何当起从游。
试令开丈室，子能问疾不。

宿岁雕盘供五辛，充闾佳气已生春。
俊游自合陪金马，英骨人犹记石麟。
别乘重分千里政，五湖追数十年身。
知公隐德宜难老，鸠杖看扶法从臣。

乾坤萍宅水，日月蚁旋磨。
百年能几何，经眼飞隼过。
志士多苦心，共惜分阴趖。
功名上竹帛，千百中几个。
岂堪怀宴坐，偪仄就庸懦。
王郎荆楚秀，俊气倾四坐。
屹如饱霜鹰，远意不受挫。
公家老先生，才高胆力大。
生平持正论，终不惩寡和。
延留住江阁，屡见月镜破。
不将恩夺义，朝夕勤磨磋。
已见器识全，致远谁能奈。
正如舟楫具，风便即转柂。
要当度帆力，势紧须少挅。
行收利涉功，举酒辄先贺。

五季词格卑，一往遂不转。
势如屋将摧，难用一木撁。
国家复古初，出力赖诸彦。
探元测天心，撷秀空芳甸。
气质既雄浑，采章复葱蒨。
炳焉同三代，风雅追未变。
旁收稗官说，笑{谍言=月}时一荐。
岂将𫚥蚬盘，尽易鼎俎膳。
后来失其源，多以怪相眩。
观涛遗巨浸，爱此一沤漩。
芝兰向芜没，萧艾方蔓延。
顾岂无可观，致远恐非便。
方今从雅道，英俊争就选。
当有紫鸾音，一洗时禽啭。
吾宗富清制，金璞饱镕炼。
高轩肯见临，大轴获初见。
盈前森欲动，贪读不知倦。
吴歈鬭妍媚，楚些发哀怨。
暗芳啼晓露，白月垂秋练。
肃肃天庙仪，迟迟洞宫宴。
建标凌倒景，胜气来酣战。
古人用意处，窥闯应已遍。
不然新诗中，安得众体见。
从来绝妙处，经眼不容眴。
歘起追其踪，险若挽飞电。
岂容随俗好，展转就萦纒。
公当英少年，笔力十分健。
更期策高足，勿受尘泥溅。
一朝奋余勇，名埸谁敢擅。
扬光云霓上，声价弥海县。
方知掣鲸手，不足临渊羡。

汉家恢儒成治功，独与三代同高风。
当时经术传家者，大小夏侯名誉崇。
邺都雄图方鼎峙，英俊乘时尽风靡。
坐使当途基业成，才如伏波能有几。
公家先世不乏人，诗书韬略传清芬。
文取贤科武分阃，爽气英姿今尚存。
前人清白今人继，方得家声终不坠。
修身大要在养心，公以自名深有意。
世人但知纵多欲，盈壑填溪不知足。
尽取豪华供目前，几人更戒前车覆。
如公此意具真识，不似世人长荆棘。
寸田尽著子孙耕，会见庆馀由善积。

坚脆殊形俱是幻，要当尽付空花观。
其余空色两非真，习气从他不须断。
灵壁磬材如黑玉，岁久取多岸为谷。
问君何从得坚质，数尺嵚{山/欹}心赏足。
新诗俊如霜鹘拳，揽取物象神机圎。
援毫一挥不停手，岩壑意态何森然。
如闻驶舟行日近，不得随舟无少恨。
夜敲清响哦新诗，定有水仙帘外听。

烜赫家声四海闻，材猷超绝出凡伦。
清规映物无尘隔，实德临民蒙惠均。
器远自应当要路，政成还合觐严宸。
禁途虚位须贤俊，伫庆登崇宠渥新。

山中众木自纷纷，移徙孤根独不群。
更与清风同烈烈，便先八俊继三君。

五年萍梗踪，所向随波流。
请言初起时，皇舆向吴头。
触目多变异，论心鲜朋俦。
愿借谷生笔，惭非奕者秋。
忆昨元年中，紫墟拜松楸。
抢攘逃贼庭，敛退勇自收。
况知踳駮才，岂副英俊求。
摧折纵俯仰，旋涩难调柔。
放意山水间，恐合成穷捜。
人事喜乖误，奔茫赴南州。
每缘身外交，不惬心事幽。
有时尘壤际，独羡沧海舟。
平生欲往愿，梦想从之游。
近者明诏宽，汰核真良谋。
飞集任凫雁，纵遣无半留。
乃得陪髙人，一散百虑忧。
艰难健儿贵，武爵轻公侯。
吾徒合何如，甘分宜相投。
况彼四士者，髙清怀远邱。
雍容秦中吟，激烈塞上讴。
得失有如此，飘零晤良游。

一气如权衡，俯仰在缇室。
鼓行橐籥间，草木俱应律。
物物各有长，辈行皆屈膝。
谁能长百花，寒梅最先密。
自此启端兆，次乃排等秩。
微者或易伤，大者或不实。
剪除困陵暴，粪扫如扑抶。
骈开类争妍，粉败若老佚。
采撷既纷纷，弃置复郁郁。
大抵争春花，柔弱忌寒冽。
方知岁前梅，义勇过箭疾。
有如比红儿，观者亦呵叱。
有如当皱玉，却欲数梨橘。
又如奏金石，秋虫并啁唧。
又如持豨苓，便拟簉芝术。
又如白玉堂，光耀映蓬荜。
以此难著语，老眼徒屡熨。
前贤有题韵，灵还不容乞。
欲写文君容，相如口犹吃。
投章自清绝，报聘我战栗。
昨者得君诗，冬景当暖日。
猝然遇彊敌，不战势已屈。
堂堂既难当，惴惴良自失。
花前嫫姆陋，篆外青黄质。
鲁肃思一鸣，展禽恐三黜。
旧积已经年，佳情谅难窒。
勉力驾疲钝，着鞭追俊逸。
我于掌武公，踪迹亦旧物。
差肩固百千，及门或六七。
嘉谟传四海，吾君能细述。
余事付丙丁，词华须甲乙。
始信直道功，子孙定逢吉。
门户既未艾，青史当屡笔。
我思荐一言，君其试无忽。
藻身须英华，造道在经术。
学博贵守约，美质或矫拂。
古者亦有言，愚虑千得一。
川流子方兴，绝潢我易毕。
晴昊插繁华，从今好颜色。

余英初约转舡蓬，二载庐陵郡课同。
官簿纵居时俊后，诗名旧列昔贤中。
三斟屡酌前溪月，一瞬曾帆下渚风。
千里音容从此绝，梦随江水远朝东。

德星堂上排家宴，埙箎合奏延群彦。
彦清好士虚左迎，遂拉友朋来会面。
新礼将行要讨论，旧章欲举须淹练。
乃公功业世无有，剑履应须尊上殿。
冡嗣风流迈阿戎，眸子烂如岩下电。
纱笼名姓鬼护持，阁画形容人健羡。
先几顷献万言书，壮岁曾看百将传。
济世雄图任屈伸，穷途𫄨句殊精炼。
彦亨俊逸簉鲍昭，辞藻摛华如会弁。
升平方议戢干戈，粉泽岂宜焚笔砚。
大虑终蒙王鳯招，奇谋靡仗无知荐。
子适挥毫八体具，怒猊渇骥获再眄。
但当宝惜比兰亭，未可捐去同秋扇。
彦隆能挽两石弓，丁字不识櫜鞬便。
冲冠摇忆蔺相如，衣绣莫夸江次倩。
彦深和粹贵公子，醍醐味美夸珍馔。
一善拳拳早服膺，射策君门尝决战。
起家正可二千石，筮仕宁希百六掾。
坐中我是江南客，万里寻盟负恩眷。
下齐弗免田横烹，奔楚漫劳吴子唁。
藉酒破愁兹不胜，凭诗遣兴何曾倦。
匠巧旁观只汗颜，椟藏待贾宁沽衒。
可堪僵仆雪填门，无奈裂肤风劲箭。
范叔绨袍也自寒，须贾故人空恋恋。

薰风未放槐花黄，举子技痒撩枯肠。
短衾不眠中夜起，鸡鸣刷羽摩参商。
山行未尽趁落日，夜榜欲去惊鸣榔。
男儿胸中小天下，大笑凿石分余光。
君今怀璧自荐达，笔端娓娓陈虞唐。
明时三面网英俊，平地一日看腾骧。
青钱淡墨何足慕，阔步直入鸳雏行。
归悬金印大如斗，里官负弩驱旗枪。
向来弦歌久未效，即遣士气俱轩昻。
吾衰不能效荦确，尚能杖履携壶浆。

独秀声名楚水东，妙年腾达俊游中。
文昌寓直风云近，神武归来猿鹤同。
居士人非禅板寂，少微星暗宝函空。
知心不必悲生死，欲向何方觅是翁。

俊鹘冲天，寒鸡晓眠。
脱略窼窟，迟速不偏。
截断命根急处放，当头手脚缓时样。
滴水冰生不认渠，坐筹帏幄江海量。
君不见透网金鳞活计新，住持事繁笑杀人。

俊鹞不打篱边兔，猛虎终不食伏肉。
毛头星现北斗前，把断天关幷地轴。

彻骨彻髓道一句，三要三玄绝遮护。
竺干四七例皆迷，震旦二三浑未悟。
我说是言非正邪，当机觌面休回互。
殷勤为报云台公，俊鹰不打篱边兔。

俊哉一跃透重渊，霹雳追之去不还。
却笑龙门烧尾者，依前点额在波澜。

夫子负异才，端若会稽笴。
平生怀刚肠，于世少许可。
文词类激昻，议论耻媕婀。
高名三十年，坐此常坎坷。
同时英俊流，往往步青琐。
归来乐箪瓢，琳宫得安坐。
小轩仅容膝，陋巷生堀堁。
唯余豪侠气，屡折每不挫。
却视利名场，终身系缰锁。
生虽华屋居，死或翳蓬颗。
固知宇宙间，所有终非我。
但当清吾心，余事等么么。


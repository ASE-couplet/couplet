深妆玉瓦平无垅，乱拂芦花细有声。

镇物高情济世才，欲随猿鹤老岩隈。
山花处处红妆面，髣髴如初拥妓来。

水阁春来乍减寒，晓妆初罢倚栏干。
长条乱拂春波动，不许佳人照影看。

拂匣收珠佩，回灯拭薄妆。
莫嫌春夜短，匹似楚襄王。

今宵星汉共晶光，应笑罗敷嫁侍郎。
斗柄易倾离恨促，河流不尽后期长。
静闻天籁疑鸣佩，醉折荷花想艳妆。
谁见宣猷堂上宴，一篇清韵振金铛。

绿树成阴后，群芳稍歇时。
谁将新濯锦，挂向最长枝。
卷箔香先入，凭栏影任移。
赏频嫌酒渴，吟苦怕霜髭。
架迥笼云幄，庭虚展绣帷。
有情萦舞袖，无力罥游丝。
嫩蕊鶑偷采，柔条柳伴垂。
荀池波自照，梁苑客尝窥。
玉李寻皆谢，金桃亦暗衰。
花中应独贵，庭下故开迟。
委艳妆苔砌，分华借槿篱。
低昂匀灼烁，浓淡叠参差。
幸植王宫里，仍逢宰府知。
芳心向谁许，醉态不能支。
芍药天教避，玫瑰众共嗤。
光明烘昼景，润腻裛轻{雨/斯}。
丽似期神女，珍如重卫姬。
君王偏属咏，七子尽搜奇。

台畔西风御果新，芳香精彩丽萧辰。
柔条细叶妆治好，紫蒂红芳点缀匀。
几朵得陪天上宴，千株长作洞中春。
今朝圣藻偏流咏，黄菊无由更敢邻。

蒙蒙膏雨远空迷，点滴圆纹水绕堤。
柳带喜如和醉舞，花房愁似宿妆啼。
烟笼麦陇连天阔，云映渔舟掠岸低。
廉使解分天子念，一篇骚雅慰蒸黎。

岘山亭畔红妆女，小笔香笺善赋诗。
颜貌共推倾国色，篇章皆是断肠辞。
便牵魂梦从今日，得见婵娟在几时。
千里关河万重意，夜深无睡暗寻思。

金闺寂寞罢妆台，玉箸栏干界粉腮。
花落掩关春欲暮，月圆欹枕梦初回。
鸾胶岂续愁肠断，龙剑难挥别绪开。
曾寄锦书无限意，塞鸿何事不归来。

雨集枯池时渐满，藤笼老木一翻新。
如今且悦目前景，妆点亭台随分春。

后苑秋晴校猎归，淡妆宫女尽戎衣。
数中供奉谁精熟，斜勒骄骢掠草飞。

去年因戏赐霓裳，权戴金冠奉玉皇。
久著淡黄心觉厌，春来不敢便红妆。

天上鸡人唱晓筹，严妆钟动景阳楼。
千门竞洗燕脂面，流作香波入御沟。

裹头宫女浅妆梳，选入昭阳奉玉舆。
一曲新声春称旨，赐绯教赐小金鱼。

澹黄容止间深檀，妥媠香红露未干。
和泪似嫌春渐老，向人如说夜来寒。
妆成有样教天媛，礼绝无心下国兰。
针绣笔描俱未是，好风相倚笑边鸾。

高鬟美人髻，妆阁一何鲜。
迷路来春后，开花近日边。
居常浇御水，动欲绚非烟。
分润从仙掌，流薰自帝弦。
雅当翻药地，繁极曝衣天。
色映芝泥熟，香交蕙炷燃。
吟残秋蕊脱，睡起午阴圆。
应笑凭栏者，相看已几年。

一遍芳菲欲满林，回塘过雨晓来深。
红妆珠珮交花影，白马春衫度柳阴。
向老追攀多强意，随时风物但惊心。
眼前百事输年少，犹解因君放浪吟。

一丛梅粉褪残妆，涂抹新红上海棠。
开到荼{艹縻}花事了，丝丝天棘出莓墙。

汉家太一昏祠日，宝炬神灯遍京室。
仁寿先从殿里开，纤阿正傍楼前出。
传闻陌上乐康年，宝骑如龙人若仙。
骖{马覃}始见斗城曲，烂熳还逢星汉边。
妍歌巧笑竞赓续，万状晶荧夺人目。
洛桥罗袜自生尘，楚国香缨不藏烛。
五侯四姓共豪华，况乃经过赵李家。
迷路非关武陵水，添妆祗为寿阳花。
九门启钥光如昼，若个游人不回首。
春宵病客独无悰，挟册焚香坐虚牖。
坐久更阑可奈何，著书自古穷愁多。
钟磬笙竽尽邻里，谁能载酒来相过。

春草江南瑞霰霏，溪山千叠共清辉。
林繁不辨妆梅落，川秀空疑月蚌归。
夕苑萦丛聊自舞，横塘拂水更低飞。
民畴脉偾农祥近，壤有尧歌绝晋饥。

霁云衔苑雪云开，春色先从禁籞回。
马上妩眉偏认柳，楼前妆额固知梅。
吹残凤籥惊寒律，忙杀鸱幐取冻醅。
莫问康年行乐意，寿觞初罢佛灯来。

狐尾单衣汉绶长，归来珍馆看啼妆。
将军幸有封侯力，忍使秦宫令太仓。

一方明月落长空，万里余辉鏁玉栊。
蝉韵啾啾来远木，槐云袅袅弄清风。
共邀载酒陶彭泽，走访谈经戴侍中。
景物萧然无限思，靓妆应许过墙东。

半醉西施晕晓妆，天香一夜染衣裳。
踌蹰欲画无穷意，笔法何人继赵昌。

我圃殊不俗，翠蕤敷玉房。
秋风不敢吹，谓是天上香。
烟迷金钱梦，露醉木蕖妆。
同时不同调，晓月照低昂。

江城八月枫叶凋，城头哦诗江动摇。
秋雨留人意恋恋，水风泛树声萧萧。
纶巾老子无远策，长作东西南北客。
不如何逊在扬州，坐待梅花映妆额。

美哉木枕与菅席，无耐当兴戴朝帻。
巷南巷北闻锻声，舍后舍前唯月色。
事国无功端未去，竹舆伊鸦犹昨日。
不见武林城里事，繁华梦觉生荆棘。
成坏由来几古今，乾坤但可著山泽。
西湖已无金碧丽，雨抹晴妆尚娱客。
会当休日一访之，摩挲苍藓慰崖石。
只恐冷泉亭下水，发明白发增叹息。

拒霜花已吐，吾宇不凄凉。
天地虽肃杀，草木有芬芳。
道人宴坐处，侍女古时妆。
浓露湿丹脸，西风吹绿裳。

娥眉淡淡自成妆，驿使还家空断肠。
脂粉不施憔悴尽，失身未嫁易元光。

红妆翠袖一番新，人向园林作好春。
却笑华清夸睡足，只今罗袜久无尘。

妾家长干里，春慵晏未起。
花香袭梦回，略略事梳洗。
妆台罢窥镜，盛色照江水。
郎帆十幅轻，浑不闻橹声。
曲岸转掀篷，一见兮目成。
羞闻媒致辞，心许郎深情。
一床两年少，相看悔不早。
酒懽娱藏阄，园嬉索鬬草。
含笑盟春风，同心以偕老。
郎行有程期，郎知妾未知。
鹢首生羽翼，蛾眉无光辉。
寄来纸上字，不尽心中事。
问遍相逢人，不如自见真。
心苦泪更苦，滴烂闺中土。
寄语里中儿，莫作商人妇。

蚕眠白日静，鸟语青春长。
抱胫聊假寐，孰能事梳妆。
水边多丽人，罗衣蹋春阳。
春阳无限思，岂知问农桑。

秦如蒹葭未饱霜，四维不举空豪强。
神疲鬼乏赴功利，兆自襄公终始皇。
富极薰天力斡地，诸侯西来谁敢当。
范雎李斯乘利势，蒙骜白起先戎行。
韩卢前奔宋鹊举，角逐海内如驱羊。
干戈取之刑法治，举事夸淫惟快意。
时移数尽非徒然，直笔汗青遭唾毁。
咸阳宫殿无尺瓦，直抵南山是禾稼。
山巅观阙总成尘，清渭东流无昼夜。
昔时此水贯宫垣，今日沦涟县楼下。
无复秦娥洗妆水，时有村童饮牛马。
秋波泠泠泛红叶，春天波荡桃花节。
清名不与世荣辱，混浊何尝妨至洁。
八川分流皆异态，七泽胸中无芥蒂。
直须面面倚危栏，殚睹雍州原野火。
楼中有客雍门弹，坐上悲歌击樽坏。
何侯精采如琳琅，携诗揖我谓我臧。
我今为子登楼赋，书版一讽悲兴亡。

东隅岭峤纡层出，浓翠春妆日夕佳。
僧老林丘党猿鹿，地灵山泽产龙蛇。
井泉移得天台脉，洞壑时开阆苑花。
可笑篮舆趁斜日，白云回首梵王家。

君不见迥妙殊怜世绝尘，脱足褰帷韫玉人。
藕丝帖体沈香熨，清瘦纤柔伤九春。
勒芳戢翠妍无偶，啧啧拳拳徐叩叩。
洁馁何尝羡污饫，令淑专贞绝难有。
绿樽翠杓稽留举，林下闲情风韵度。
单羁抛掷几星霜，琐卑胁胁蓬茨伍。
里邻敩嚬诧又夸，伧翁讵堪眉斧加。
想当然尔霸勾践，岂俟再顾倾夫差。
云霞拢抹振琼珰，蒨秾蕙转婉清扬。
此翁南郭坐忘趣，道眼不玷慵来妆。

折简王春涓胜日，执舆邻曲集侨官。
奕娃红手凌寒怯，歌颈涂芗诉白宽。
膏沐柳梅牵屐齿，冶妍桃杏压栏干。
珍烹鬬赛携英黠，娱老妆楼叠肉槃。

里唱涂讴铙吹轰，软尘梁苑记前生。
宝珠穿蚁嬉游肆，莲蕊然犀不夜城。
透碗灯繁人昼绣，隔罗光酝酒渑清。
春娃环舞云阶隘，邦媛鲜妆月地行。

吾徒得酒便超然，何用红妆恼醉眠。
密约自怜非宋玉，官差聊复浼梅仙。
樽前起舞无鸜鹆，坐上求归似杜鹃。
去去眼中无俗物，却将诗律绊春妍。

婷婷袅袅出纱窗，坐使红妆万目降。
翠袖薄笼春笋十，玉钗初合绿云双。
四弦对客追三叠，万唤令人忆九江。
曼倩酒狂本无量，为渠潋滟倒银缸。

万里归来云水乡，逢春得酒且彷徨。
好贤谁似双松吏，使我时终一石狂。
忽与高唐来鼠目，却令朱户锁梅妆。
先生取瑟吾知己，安得从今不举觞。

闽山去天惟尺五，傍立怪石如蹲虎。
点额龙墀万里归，未能赤脚走风雨。
惭愧使君肯相延，十日倾酒如流泉。
文字兴余亦不恶，红妆执乐艳神仙。
明日冯驩出有车，远借仁风归故庐。
不用回头重引领，行矣商霖到海隅。

遮莫胡僧问劫灰，且陪东阁赋官梅。
春梢惯识宫妆样，花信偏随驿使回。
痛饮我曹身总健，浩歌谁怕老相催。
疏枝气压群芳尽，羞杀墙阴锦被堆。

饥乌哑哑啼暮寒，回风急雪飘朱阑。
琐窗绣阁艳红兽，画幕金泥摇彩鸾。
吴妆秀色攒眉绿，能唱襄阳大堤曲。
酒酣横管咽孤吟，吹裂柯亭傲霜竹。
远空寒云浑不动，老狐应渡黄河冻。
暗回微煖入江梅，何处荒榛挂幺凤。
归来祇夸青连钱，貂茸拥鼻行翩翩。
笼纱蜜炬照飞霰，十二玉楼人未眠。

江北桃花色颇秾，不堪凡陋也春风。
谁知岭下新来样，故作宫妆澹水红。

金缕不相称，纨素新裁衣。
坐令时世妆，屏迹从招挥。
施粉定太白，增分却成肥。
须知冰雪肌，秋月扬明辉。
来从姑射山，一洗百念非。
何烦障青绫，高谈解郎围。
亭亭翠盖中，老眼省见稀。
揺风自披拂，照水相因依。
傍观慎无前，恐犯丞相威。
不如太华巅，食藕家翠微。

倚竹有佳人，天寒玉肌温。
永怀经年别，及此春日暄。
幽闲谁与娱，依依映丘樊。
计台二三友，才高工拨繁。
幕府公事退，联镳出郊原。
城南富卉木，胜处陈家园。
东风发萌芽，柳眼暗若昏。
昨宵一阵雨，清爽到乾坤。
植杖芳草径，系马枯桑根。
观梅不忍去，错爼罗金樽。
主人笑揖客，徘徊倚朱门。
指麾群儿辈，薪水相抚存。
邻妇抹红妆，来觇攀篱援。
酒酣诗思逸，笔力华旗搴。
姜盐芼芜菁，绝胜瓠叶幡。
萧然出尘姿，飘飘欲腾掀。
桃李分当避，蜂蝶那敢喧。
谁能移将归，栽培拥高垣。
要令百种花，俯伏争趋奔。
不烦频出游，正恐嘲短辕。
太簇初应律，飞霙尚翩翩。
何妨醉瑶舟，大嚼供炮燔。
手撚一枝春，吟笑穷曛暾。
可怜廊庙具，沉滞三家村。
和羮似不晚，作诗与招魂。

长安一夜雪，酒价涌朝市。
何人独耐寒，翛然立庭砌。
盈盈竹间梅，靓妆欲谁媚。
冰肌与玉骨，似不胜风袂。
丰年贵三白，麟凤敢称瑞。
要令舆论协，庶遂我心慰。
春回在朝夕，枯荄动和气。
尤怜麦盖锦，秀发功必倍。
忧葵亦何为，度日同度岁。
不如拥百城，陶然六经醉。

春来何处无花木，偶向招提见君独。
一枝着雨湿红妆，便觉群芳自尘俗。
嘤嘤幽鸟竞迁乔，皎皎絷驹聊在谷。
人生富贵会有日，莫以青云轻白屋。
固应遗策暂驻马，况复过屠宜得肉。
无心杜老吟不到，半醉杨妃睡难足。
态浓意远谁得似，空想当年丽人淑。
嗟予坎𡒄世所鄙，正坐甲壬无背腹。
少甘糠籺老葵藿，自笑清癯类霜竹。
看花把酒发浩叹，反复新诗三过目。
仇池老人已仙去，千载东坡与西蜀。
思之展转不可见，夜梦乘风跨黄鹄。
朱唇翠袖妙今古，我欲宫商歌作曲。
翻愁刻鹄难复工，唐突西施却成触。

柳迳桃溪碧草芳，故园遥寄水云乡。
老来转使宦情薄，春思颇增诗兴长。
教子文书容自勉，逢人尊酒为谁忙。
海棠却似怜衰朽，依倚东风试晚妆。

厌浥庭柯雨未干，乍晴天气午犹寒。
传来多谢新诗寄，接得翻愁病眼看。
漫想素妆嫌粉涴，须怜青子着枝酸。
和羮有日君知否，老大心肠只自寛。

一枝横亚竹梢黄，宫様新翻半额妆。
闲淡似宜冬后日，清癯应怯夜来霜。
生憎丹脸娇含酒，巧妒冰肌冷透香。
取蜡为花缘底事，浪吟空发少年狂。

千林揺落见孤芳，销得诗人赋拒霜。
高压菊花还独步，静窥池水试新妆。
自怜衰病追欢懒，忽睹骚吟引兴长。
何必采江重比并，佳名艶色正相当。

独殿群芳占晚春，对花犹幸有斯人。
宓妃正自须曹赋，楚女何妨与宋邻。
醉著午风浓似酒，妆融朝雨细如尘。
邉城正藉诗书帅，爼豆于今识祭遵。

院落青和昼漏长，曲栏高槛倚新妆。
未饶玉蘂来仙女，那羡莲花似阿郎。
遣兴勉从吾辈在，追欢难入少年场。
开缄忽得惊人句，满纸云烟翰墨香。

一鞭春色去迢迢，溪上红妆笑语娇。
酒醉不知行客避，竞眠芳草鬬裙腰。

玉佩翻然下帝傍，墨池照影妒新妆。
时人莫作飘零看，收拾毫端无尽香。

亭亭青盖倚宫妆，新浴温泉体自香。
暂借青风来一霎，欲披云锦见蜂房。

桃叶萧疏柳叶黄，清寒应怯夜来霜。
芙蓉雅与秋相好，独对层台试晓妆。

翠盖亭亭水满塘，六铢新制带天香。
晚来扶洗娇无力，尽鬬冰肌不鬬妆。

天然腻玉细生香，斜倚东风𥩟淡妆。
可是春寒犹料峭，晓窗犹试绿罗裳。

盈盈终日对妆台，一树临溪欲半开。
吟赏不须期烂漫，恐随春雨点苍苔。

额黄肌粉鬬新妆，春入园林度暗香。
留滞江南归未得，一枝聊复沃愁肠。

竹外山前见嫩黄，水沉清渍雪肌香。
应嫌桃李风姿俗，故作寻常淡淡妆。

杨妃睡未足，西子妆太华。
余妖媚东君，化为枝上花。
娇羞沁红玉，袅娜揉春霞。
少陵恐添愁，不欲诗句夸。

湖邉旧好即潘杨，惜不同舟舣岸傍。
竹叶肯陪三揖醉，荷花分受一襟凉。
雪壶色浄冰心爽，金缕歌停玉骨香。
客散楼台收晚照，独看西子学吴妆。

枯肠服气如寿龟，穷冬却扫百不知。
开门忽见雪满地，纵横浩荡春正飞。
入隙时欣点万卷，仰檐不见霑吟髭。
松林冥冥起薄雾，涧水活活生微澌。
清可洗心明洗目，卑且不污高不危。
残妆如见寿阳面，不食可怜姑射肌。
书生长年营口腹，颇似蜘蛛空吐丝。
身将老矣厄离乱，我生之初尚无为。
百篇落落或能赋，一杯炯炯须重持。
崆峒漫倚防身剑，枉负平生作男儿。
回首农桑三万里，无复贞观开元时。
恭惟天子尚勤俭，早集书囊为殿帷。
一朝随仗过沙漠，落日风尘龙鳯姿。
此时燕山士如虎，寒多况乃秫酒醨。
肉食岂堪茹毛苦，应念靴鸣集赤墀。
尘沙错落赭黄暗，貂狐独向寒风披。
关山寂寞草树死，指点射猎方奔驰。
心益不忘尝胆事，望云遥祝万寿卮。
向来窃取名器者，扈圣曾无一夫随。
忠臣义士愤切骨，皇天后土傥鉴之。

奉诏励农耦，建旟行近郊。
流云生薄阴，远色澹平皋。
溪口逾散涣，山远始岧嶤。
柔荑展翠茵，穹石架长桥。
暂休佳士庐，竹树干云霄。
步障疑围饰，杂花竞娴妖。
妆面羞短垣，儿童惊鼓铙。
皇恩信广大，祇事因游遨。
竞识使君车，夫妇杂颠毛。
竟夕不知回，偃月生林梢。
已举候亭火，犹滞川上桡。
抚已愧民氓，归思戒屯膏。

新妆间花光，口脂杂蘂气。
相对两生春，停杯自成醉。
高歌白苎舞西施，半夜雨来宫锦移。
明日重来歌舞地，宫水浮花绕宫树。

竞说杨枝倾上国，乐天题品付歌行。
但同学语雏莺小，未见回眸剪水明。
席舍主人能顾曲，晓来妆烛想销檠。
海棠何必寻龙井，愿听周诗赋鹿鸣。

春风荡漾花如织，排摈深岩天地窄。
桃李芳菲鬬艳阳，嫣痕尽染胭脂色。
含丹欲吐娇不胜，獭髓遥分点琼额。
杨妃睡足口无语，嫁作游丝怨风雨。
花神泣罢还欲诉，不愿柔枝荐繁市。
愿得常亲君子傍，秋深静绾紫绡妆。
孤桐独立擎素月，芙蕖零落无辉光。
瑶枝重整临秋水，蓼蒲历历羞无香。
赏心况有双凫仙，琴声夜夜醉婵娟。
碧霞觞泛海棠醉，曲栏丽影何蹁跹。
君不见南朝百里花无数，郁郁纷纷吐烟雾。
载岁无人禁采樵，丹干琼姿尽摧仆。
兰蕙当门动见锄，草间惟叹璇霓卧。
兹花胜植瀛蕊苑，一承顾盼犹未晚。
冉冉临窗如有心，嬛舞清歌乐事远。
蔓露凝霜色倍妍，夔州何独无诗篇。
兹花有诗便不朽，吁嗟托根良不偶。

玉霜斜舞桐枝湿，析木荧荧石鲸泣。
芙蓉子夜卸秾妆，药雨纷糅琼饮急。
琼楼玉宇微寒生，氤氲暖气出元英。
白鹿观中香粉散，灵女祠前箫鼓鸣。
木奴千树绽浓绿，太济粼粼黑鸟浴。
真腊灯光射紫薇，汉宫齐唱凤来时。
彩虹不逐天驷流，公子初成狐腋裘。
尚衣日日颁红锦，挟纩犹深边士愁。
五凤习习起兰泽，龙篆新盘大府历。
黍臛松醪次第陈，野老欣然爱冬日。
暖炉高会乐未央，鸿雁南飞百草黄。
东君欲逗春消息，独遣桃花鬬橘阳。

妆点千丛蘸碧流，宁甘淡𥩟对清秋。
白蘋许共揺风细，黄菊欣同占景幽。
羞泄异香招舞蝶，独施繁艶伴渔舟。
懵腾醉眼牵情处，赢得凄凉一段愁。

一声啼鸟过残阳，髣髴流莺促晓妆。
记得年时倦梳裹，𣨼人和笑道天凉。

山深春未动，沙浅水欲冰。
玉梅于此时，靓妆略无朋。
露蘂欲的皪，月枝挂鬅鬙。
俨如江汉女，可爱不可陵。
他年江南路，晓妆犯严凝。
寻香烟雨中，横斜插茆簦。
却数今几日，痴如秋后蝇。
北岭枝欲空，谁与扶一登。
聊分窥水影，依我照字灯。
坐使惜花梦，临风脚腾腾。
昔如梦中蝶，今学桑下僧。
了知菩提长，念起吾何曾。

山深春未动，沙浅水欲冰。
玉梅于此时，靓妆略无朋。
露蘂欲的皪，月枝挂鬅鬙。
俨如江汉女，可爱不可陵。
他年江南路，晓妆犯严凝。
寻香烟雨中，横斜插茆簦。
却数今几日，痴如秋后蝇。
北岭枝欲空，谁与扶一登。
聊分窥水影，依我照字灯。
坐使惜花梦，临风脚腾腾。
昔如梦中蝶，今学桑下僧。
了知菩提长，念起吾何曾。

身闲书有味，吏傲俗不亲。
小窗据物表，扫尽心眼尘。
令尹垂珠玉，敲门唤行春。
作意向芳物，吾车曾未巾。
愁阴入病骨，鸠妇声亦嗔。
冥冥三日雨，桃李迹已陈。
空余深枝间，一一青子新。
秾芳殿春晚，犹堪慰佳辰。
酴醿晓妆靓，芍乐醉脸匀。
日萼簪袅袅，风卮倒粼粼。
言当呼短舞，抵掌回双颦。
年来得相从，稍觉安沈沦。
岂不挂俗事，察公极清真。
眼中醉乡路，风味良独醇。
流光不容玩，尺璧何足珍。
漓俗益可厌，愿言勤问津。

妆淡洗逾靓，肌香薰不成。
皎然月露姿，一笑午景晴。
聊移梦蝶床，相对户不扃。
谁令风雨暴，睡起春纵横。

阴阴雪意云垂地，曳策微行傍清泚。
眼明横路出江梅，烟瞑沙寒迷表里。
当年一梦山月明，依约瑶台见仙子。
俗缘掣肘意未了，弄出飞琼乱纷委。
摩娑铜狄岂须话，沧海扬尘固其理。
花神纵步来阆苑，羞怕唐昌偷玉蕊。
回风自作妆半面，泣露真成愁龋齿。
相看一笑岂易得，分与天香更清美。
那知脱屣尘寰去，顷刻蓬莱三万里。
黄昏谁伴醉乡归，天色无情淡如洗。

清浅弯环遶故墙，一身将影理残妆。
西施俗处无人见，冷落吴宫溪水香。

宵分猎猎风翻帏，平明漫漫雪拥扉。
高妆老树枝不举，深压野麰根渐肥。
削平履迹顷刻尽，吹落杨花从来稀。
饥乌大有在陈厄，循阶入户冷不飞。
我曾倚赖东风暖，驱儿出市典衲衣。
不料玄冥贾余勇，小窗无地逃寒威。
起来砖炉荐软火，敢营肉阵张妓围。
认香寻梅亦不恶，敲冰煮茗宁皆非。
扫除习气几时了，忍寒琢句声益微。
东坡先生六一老，当年格法谁遵依。
不量吾力效跛蹩，从今望炙晴檐晖。

天公号令今年早，阿香动地连催晓。
今朝才及七日人，却见长空六花扰。
我独砖炉坐画灰，扶杖出门愁屐倒。
细挑生菜羹鼎香，落尽梅花妆额巧。
诗成思发在花前，更愿晴多怕晴少。
君不见贞观有道几成康，谁其致此唐文皇。
一时献纳尽豪杰，郑公臣征尤激昂。
当年入见适此时，见谓人日宜相当。
有如此人当此日，整顿乾坤才顷刻。

樯乌逐风不停飞，尾燕掠水东复西。
蛮弦金拨窃私语，行客转头声更悲。
扰扰云吹宝鬟绿，新妆半隠朱帘曲。
无限柔情指下生，谁道弹丝不如竹。
谷儿指法来帝城，曹供奉传新曲名。
香山居士家有此，何况更闻江上声。
路转溪回双橹咽，弹尽胡笳十八拍。
山头日落暮潮平，一带荷花自秋色。

自断身将隠，无嫌论少卑。
江湖双桂楫，天地一茅茨。
溪篆行蝌蚪，林妆啭画眉。
悠悠昏复昼，聊尔给其私。

菊花忽作桃花面，放眼难看九月黄。
花不见桃惟见菊，又将红雨学啼妆。

水篆行科斗，林妆啭画眉。

久矣心灰形槁木，有烂锦衾谁与独。
殷勤调护得繁枝，抹黛施朱尽凡俗。
池上靓妆开晓镜，露晞娇润离汤谷。
佳人得意矜绝代，陋彼牵萝补茅屋。
真赏幸逢尊有酒，清玩可使食无肉。
十眉仿佛画难亲，百匝徘徊看未足。
两旬绿秀承红嫩，一日篱槿何能淑。
朝来但觉花照眼，夜去不梦松生腹。
休夸艳杏荫白鷼，漫说夭桃夹疏竹。
固知尤物人共爱，也使先生动心目。
老坡有咏记江城，少陵无句惭巴蜀。
顾我荒词陪绝唱，何异斥鷃追黄鹄。
夜来风雨太豪横，惆怅遥峰萦度曲。
不如却赋黑牡丹，寄语孔翠防抵触。

腊雪不溉旱，天公念嘉生。
稚春乃祁寒，号令如冬行。
栗烈鼓噫气，碎訇动霆声。
初疑雨翻盆，旋觉霰洒甍。
暂止俄并集，中宵遽开明。
衾裯起棱角，屏幌同户楹。
淅淅纸窗战，铛铛铜漏惊。
鸡寒罢晓唱，鸦冻犹晨鸣。
惊戒臧获起，吹嘘燎炉頳。
开关醉魂醒，倚杖诗思清。
便欲披鹤氅，岂思饮银铛。
空蒙势转盛，飞舞祥争呈。
月池方漫汗，潮山正峥嵘。
讵应柳皆絮，却讶梅始英。
荆璞羞自献，蓝田遣谁耕。
尘埃争受洗，粪壤叨蒙荣。
幸已陴𪩘崿，若为投涧坑。
分功雨露泽，绚彩冰霜精。
良足润麦麰，未能浃粱秔。
经旬苦料峭，三日观荧晶。
恍忆游汴洛，都忘在湘衡。
瑶林鄙王衍，冠玉怀陈平。
亦念袁邵公，长安门自撑。
更奇李侍中，淮蔡功先成。
渐喜云解駮，频瞻日舒晴。
昂然秀松出，倏尔危檐倾。
墙角仅委积，瓦沟那持盈。
朝暾破凝沍，淑气苏鳏茕。
断决冈陇色，斩余白蛇横。
泮流溪谷响，击碎珊瑚琤。
瓶去蚌珠餐，庭空狮子狞。
粉图记姿态，不屑供使令。
陡觉时序正，不令寒温争。
冰泥就涸涩，卉木纷勾萌。
蒨蒨弄池柳，煌煌然山樱。
了无半面妆，强学六出霙。
二老久不觌，千篇谅难评。
羔醪忍独酌，凤茗宜同烹。
或且放笔快，敢言当敌勍。
木桃得琼玖，耳属长谣赓。

浄绿环城亦何有，跳锦潜银不容取。
尚余翠盖拥红妆，两两三三早秋后。
秋官公廨临池傍，结筠为筏开轩窗。
落日轻风泛船好，欢呼取笑徒相望。
忽闻报予酒初熟，亟往从之倾白玉。
疏蝉有思曳长缲，寒露无声洗残燠。
君才岂合州县劳，前云后晖家世高。
一经不但有遗训，千古记注谈滔滔。
新州州土烝岚瘴，从来只是居流放。
于今多住四方人，况复为官气条畅。
山肴野蔌应时须，真率相期久已渝。
君今满秩稍淹此，牛刀又欲将鸡屠。
嗟予衰谢人所去，晚交幸作年家遇。
浮生聚首安得常，一笑倾怀亦难屡。
莫辞瓶罄烛再然，异日重逢歌此篇。
岁时岂忍无记述，明朝仲朔青龙年。

何事悲摇落，空林有早春。
光辉一笑粲，领略万花新。
看去疑山雪，攀来效席珍。
妙香风送远，秀影月传真。
肌冷冰难斲，妆初粉未匀。
商量开瘦蕊，剩得占芳辰。

若道残冬不是春，洗妆那得一枝新。
杏园芳洒真憔悴，争似而今敛路尘。

懒把冬雷问告敖，休将玉雪试方皋。
但惊梁苑风流在，难继阳春格调高。
宫女妆梅皆妒色，仙山花石总泠毛。
自惭涸思无多子，糟粕何由更取醪。

为问东风有底忙，吹成疏雪洒林塘。
应知剩馥归香骨，谁拾残英试粉妆。
安得反魂三折臂，漫披能赋九回肠。
枝间赖有青青子，不遣行人折过墙。

不虞集霰与飞霜，可但寒梅度暗香。
翠碧重敷秋后叶，玉明争绚晓来妆。
应怜高架袅清艳，谁道疏条无妙芳。
折向清尊沾賸馥，与君冬日对春阳。

南国虽云有学堂，了无松菊径徒荒。
瘴痕元爱冰花洗，衰鬓聊依玉树芳。
便觉小池招秀影，更令寒月映新妆。
从今賸酝萸香酒，指拟春风摘子尝。

大妇织云锦，中妇绣鸳鸯。
小妇独无事，对镜理红妆。
良人幸安坐，帐暖自添香。

凉风生晚渚，碧草罗夕阴。
置酒高楼上，延月开灵襟。
秾妆映桃李，楚舞流清音。
金石间丝竹，逸响飞华林。
宾朋尽俊彦，然诺轻千金。
游侠事遐览，倜傥卑陆沉。
常恐芳菲歇，行乐乖寸心。
良时难再得，有酒须频斟。

结客少年场，横行静朔方。
嫖姚新拜将，亲选羽林郎。
百宝装犀甲，千金饰箭房。
笑谈看匕首，博戏赌香囊。
聚饮胡姬酒，同升射雉堂。
联骑绝沙漠，分麾入范阳。
陈前俘黠虏，马首拜降王。
归来辞厚赏，小阁醉红妆。

长安有狭斜，狭斜难方轨。
道逢两青衣，问君住何里。
我家铜驼陌，高阁通朱邸。
长子爵通侯，次子联端揆。
小子事游侠，倜傥卑豪贵。
三子俱入门，轩车罗甲第。
三子俱升堂，光彩动阶陛。
大妇理珍裘，中妇曳云帔。
小妇弄笙簧，明妆拥歌妓。
丈人幸留连，雅舞扬清吹。

六国敛衽朝秦王，秦王宫阙高相望。
美人充积盈椒房，金珠铅粉辉煌煌。
昔为花与玉，今为糟与糠。
感时悲旧事，无意惜年光。
昼苦短，夜苦长。
朝朝暮暮卷衣裳，谁复正尔恃红妆。

鸣鸠初拂羽，桑叶破新萌。
采采不盈匊，攀多力未生。
春服浥朝露，晓日映妆明。
语学流鶑巧，身同飞燕轻。
使君劳借问，夫婿自专城。

春服仅能试，荷小未成莲。
画舫维青幄，平波幂素烟。
暖日薰花气，新萍点翠钿。
歌吹浮天上，旌旗转座前。
促妆留晚景，续酒载归船。
前驱戒津吏，除道候江壖。

夜漏沉沉度建章，千门万户锁深房。
入宫不识君王面，犹被傍人妒晓妆。

忧勤番作妒，险诐自为才。
赵瑟弦初绝，秦筝曲更哀。
蛛网罗妆鉴，庭芜暗玉阶。
听鸡虽自误，辞辇却成非。
犹谢昭阳月，时来照寝衣。

自君之出矣，妆台生网丝。
思君拂团扇，相与共提携。

用意十分巧画眉，妆成独自惜容仪。
非缘郑袖能歌舞，自是人心着处迷。

春光谁占得，杨花独自知。
未到传消息，将归送别离。
随风飞更急，入户舞还低。
大有撩人处，妆台恼画眉。

相君有妙理，芳醪正所应。
红妆艳绮席，翠幕张华灯。

溪曲山横动晓光，天开玉雪照崇冈。
不妨花陌依微雨，为洗春风澹薄妆。
送别休歌河满子，相思留待返魂香。
坐中客已无肠断，何况离声更抑扬。

闻道维摩棐几前，花随宝女下云天。
合欢带缓新妆薄，燕子楼深晚色鲜。
想得琼枝宜夜夜，只应璧月共娟娟。
何时遂预平生友，与出湘云伴锦筵。

椒房懿德庆源同，环佩雍容冠六宫。
妆罢朝元无一事，关雎诗咏二南风。

锉蘗染新花，插钿成密房。
仙人文玉字，宫女道家妆。
闻说蕊间露，能令肌骨香。

坠素翻红各自伤，青楼烟雨忍相忘。
将飞更作回风舞，已落犹成半面妆。
沧海客归珠迸泪，章台人去骨遗香。
可能无意传双蝶，尽委芳心与蜜房。

万点匀红上海棠，小亭无处著春光。
放教晓日滋新彩，要问东君学醉妆。

调羹商相业，粉额汉宫妆。
寄远与却月，六朝用弥彰。
犯寒清而洁，骚经何独忘。
抚卷怀灵均，灵均亦沉湘。

急晷驰轮岁将歇，我更荒村转冰辙。
凝岩万物冻无姿，水墨陂塘葭苇折。
是谁向背此间来，破萼梅花伴幽绝。
遥山谁恨天作愁，澹尽眉峰半明灭。
清香自满不因风，玉色素高非鬭雪。
竹篱凝睇一凄凉，沙水澄鲜两明洁。
天仙谪自广寒宫，定与桂娥新作别。
尚怜孀独各相望，多情与照黄昏月。
从来耐冷月中人，一任北风吹石裂。
漫劳粉镜学妆迟，欲写冰肤画工拙。
千古无人识岁寒，独有广平心似铁。
我因花意拂埃尘，尚恐人传向城阙。
诗成火煖夜堂深，地炉细与山僧说。

昔游临浦春正浓，小江萦委如无穷。
花浮千林锦绣幄，舟扬万顷玻瓈风。
西施故乡擅佳丽，会稽秀气藏华秾。
是时山晴见真色，落日西南千万峰。
今情不尽古情在，恨叠晚妆眉晕重。
恨应但知倾国貌，无人能说亡吴功。
倘非绝态动君意，姑苏台上犹歌钟。
成功未甘归范蠡，素衣故国宁相从。
文公之孙重端世，衮衣门户推八龙。
官闲援毫来吊古，溪山顿为开愁容。
谪仙亦赋浣纱石，至今翠绢不停织。
浴池邀伴下瑶池，霑丐越女天下白。
风流昭洗待名流，有德于人当血食。
红心草葬旧金钗，黄陵庙成新石刻。
霞裙琼佩无消息，怨魄凄魂招不得。
一杯流水奠江蓠，苎萝山前已秋色。

孤高来处自天人，末上常先万物新。
不有大寒风气势，难开小朵玉精神。
冰溪影鬭斜斜月，粉镜妆成澹澹春。
直伴东风到青子，多情不逐雪成尘。

天边皎月凝清光，圆缺不如人意长。
夜来常娥和月落，清晓镜里看新妆。
此情同生复同死，君似栏杆要堪倚。
楼高风送管弦声，肠断五陵年少子。

红妆碧嶂旧登临，来演真常契佛心。
漫道山林无独往，那知笙磬有同音。
堂前明月四时好，山外白云千古深。
此别松门无复见，渔樵为伴老相侵。

晓色宜春露蕊鲜，玉人斜插鬭清妍。
新花更映新妆面，无限风光在鬓边。

枝留晴雪色难分，似向残妆试粉痕。
恨满前村花落处，万重烟霭远连云。

雪后溶溶嫩水通，满枝烟雨暗春风。
试看照影横斜处，浑似靓妆清镜中。

竹篱茅屋江郊路，未肯鬭妆尘市间。
小朵飘零水风晚，又随残月落关山。

秋来雨溢足池塘，华屋临流四面凉。
风飐圆荷翻翠盖，水涵芳蘂艳红妆。
淡烟难掩天真色，薄月常供自在香。
诗老未须讥琐细，解陪梅菊到冰霜。

玉棱金线晓妆寒，妙入天工不可干。
老去只知空境界，浅红深紫梦中看。

悲风啸荒垣，歌断庭花曲。
璧月夜沈辉，琼树春销馥。
郊圻游从盛，想像犹经目。
丽景明新妆，清波映鲜服。
承恩属令姿，被选皆华族。
朝从结绮游，暮向临春宿。
意高时忽谢，步远涂方促。
荣华事不长，哀乐情难足。
悠悠六朝事，转眄风惊烛。
永怀兴亡端，斯文惭丽缛。

新芽肌理腻，映日浄如空。
恰似匀妆指，柔尖带浅红。

夜宴芙蓉苑，华榱烛影光。
史君频会客，侍女惯新妆。
剧饮不胜醉，论诗非所长。
倚栏霄汉近，宫殿郁相望。

翠叶光如沃，冰葩淡不妆。
一番秋早秀，彻日坐傍香。
色照祇园静，清回瘴海凉。
傥堪纫作佩，老子欲浮湘。

三尺婆娑树，千英一律妆。
眼孤犹眩彩，鼻熟不知香。
向月资清润，承风发素凉。
众芳如不忌，移植近潇湘。

雪里溪桥独树春，客来惊起晓妆匀。
试从意外看风味，方信留侯似妇人。

点酥娇面试初芳，琢句真须琢玉郎。
聊与一枝论雅素，未须千叶间轻黄。
斜簪髻畔随人好，满覆樽前借客香。
谁引角声人未寝，落梅声里看晨妆。

悲哉为儒者，力学不知疲。
观书眼欲暗，秉笔手生胝。
无衣儿号寒，绝粮妻啼饥。
文思苦冥搜，形容长枯羸。
俯仰多迍邅，屡受胯下欺。
十举方一第，双鬓已如丝。
丈夫老且病，焉用富贵为。
可怜少壮日，适在贫贱时。
沉沉朱门宅，中有乳臭儿。
状貌如妇人，光莹膏粱肌。
襁褓袭世爵，门承勋戚资。
前庭列嬖仆，出入相追随。
千金办月廪，万钱供赏支。
后堂拥姝姬，早夜同笑嬉。
错落开珠翠，艳辉沃膏脂。
妆饰及鹰犬，绘彩至蔷薇。
青春付杯酒，白日消枰棋。
守俸还酒债，堆金选娥眉。
朝从博徒饮，暮赴娼楼期。
逢人说门阀，乐性惟珍奇。
弦歌恣娱燕，缯绮饰容仪。
田园日脧削，户门日倾隳。
声色游戏外，无余亦无知。
帝王是何物，孔孟果为谁。
咄哉骄矜子，于世奚所裨。
不思厥祖父，亦曾寒士悲。
辛苦擢官仕，锱铢积家基。
期汝长富贵，岂意遽相衰。
儒生反坚耐，贵游多流离。
兴亡等一瞬，焉须嗟而悲。
吾宗二百年，相承惟礼诗。
吾早仕天京，声闻已四驰。
枢庭皂囊封，琅玕肝胆披。
但知尊天王，焉能臣戎夷。
新州席未煖，珠崖早穷羁。
辄作贾生哭，谩兴梁士噫。
仗节拟苏武，赓骚师楚累。
龙飞睹大人，忽诏衡阳移。
帝曰尔胡铨，无事久栖迟。
生还天所相，直谅时所推。
更当勉初志，用为朕倚毗。
一月便十迁，取官如摘髭。
记言立螭坳，讲幄坐龙帷。
草麻赐莲炬，陟爵衔金卮。
巡边辄开府，御笔亲标旗。
精兵三十万，指顾劳呵麾。
闻名已宵遁，奏功靖方陲。
归来笳鼓竞，虎拜登龙墀。
诏加端明职，赐第江之湄。
自喜可佚老，主上复勤思。
专礼逮白屋，悲非吾之宜。
四子还上殿，拥笏腰带垂。
父子拜前后，兄弟融愉怡。
诚由积善致，玉音重奖咨。
资殿尊职隆，授官非由私。
吾位等公相，吾年将期颐。
立身忠孝门，传家清白规。
但愿后世贤，努力勤撑持。
把盏吸明月，披襟招凉飔。
醉墨虽欹斜，是为子孙贻。

酴醾独殿春，得路未为晚。
露叶张翠伞，月蕊明玉幰。
洗妆雨亦妍，暗麝风更远。
唐时真宰相，劲气凌谏苑。
危言工切劘，壁立万仞𪩘。
帝为酿此花，以赏硕画婉。
清芬濯千古，天河岂须挽。
不妨便醉死，闻香定魂返。

向来风前见桃李，今日纷纷落风尾。
老人于花亦何有，不用天公事嗔喜。
漫天高跨风力长，更飞急雨湔余香。
雪儿歌底踏舞马，燕子泥边随滥觞。
明妆皎皎争前列，触手还羞疑不洁。
芳菲已断阳台梦，只有消烦嚼冰雪。
明年祇应花更奇，岂无方略留春辉。
欲作短章凭阿素，只待西邻之子归。

向来一纪登临意，白发颓龄才一至。
阮哭穷途真可笑，孔小天下或如是。
平生历览廓无碍，方称老怀疏不致。
安能却妆住云霄，更不婆娑下平地。

不禁清瘦怯风霜，远信先凭驿使将。
楼上笛声吹旧曲，鉴中人面学新妆。
飘零院宇仍多思，点缀帘栊亦自香。
留与春风共流转，凭谁试与祝东皇。

西湖烂醉踏青天，秀句重寻未隔年。
已约清樽携九日，要将黄菊荐三贤。
深秋风日明寒水，宿雨波澜起画船。
佳气葱茏如有待，晓妆浓淡抹非烟。

汲水佳人立晓风，青丝放尽辘轳空。
银瓶触破红妆面，零落桃花满井红。

玉女欹冠莹夜塘，雪敷仙掌犯秋香。
江南五月多风韵，素艳天资难点妆。

初从莲社泛池塘，摄入群贤鼻观香。
粉露已随云雨去，冰姿留得小残妆。

长谢椒房草，终为薄命身。
那教兰蕙质，翻与雪霜亲。
脸腻匀脂浅，妆残促恨颦。
故知关北夜，无分汉南春。
红泪残胡月，轻衣半洛尘。
琵琶凄切语，愁杀路傍人。

洛阳宫阙半成灰，草草花枝溅泪开。
国色天香消息断，妆台谁奉紫金杯。

玉骨檀心不肯妆，牵丝引蔓过东墙。
政须把酒酬清艳，莫待幽香閟枕囊。

赤乌宝女眩新妆，九酘霞浆肯见觞。
但听琵琶喧啄木，谁知捍拨是龙香。

浃旬移病卧荒村，冰炭交攻水帝魂。
句咏髑髅诗老在，舌飞霹雳诅师存。
徙居何事四方馆，谴鬼宜归白石门。
壮士高人今药喜，鲜妆隙地不须论。

我在小西湖，浩渺仍清旷。
大旱未尝枯，久雨亦不涨。
灌溉数千顷，无欠亦无长。
中有十里荷，花开密相傍。
疑若水仙游，波间张供帐。
既列万红妆，复陈千彩仗。
风细月明时，天香互飘荡。
纵有老画师，丹青难髣像。
我心如死灰，万事俱废忘。
独于此留情，曾不忘一饷。
日日绕岸行，踏破屐几緉。
无以寄幽怀，诛茅聊小创。
开窗面湖光，纳此无尽藏。
冀得日临赋，少效陶元亮。
用以偿素心，庶不孤雅尚。
每自谓生前，足可供酬唱。
偶未脱世缘，一出成牵强。
红尘四十年，白发三千丈。
劳力复劳心，时时婴拙恙。
梦寝到湖边，恨无缩地杖。
迨今始归休，挂冠老湖上。
坐看水中天，依然涵万象。
近树与远山，倒引还弥望。
惊湍泻两闸，飞瀑来千嶂。
沙头鸥鹭集，水面龟鱼漾。
似认旧主人，有意来相向。
时方夏初临，雨霁天风飏。
日影烘微云，水纹生细浪。
徘徊至夕阳，迤逦扁舟放。
恍觉此身轻，有如在昆阆。
我病虽不饮，亦为倾家酿。
酒酣逸兴来，怀抱益舒畅。
嗟我本寒儒，百种无一样。
晚有田与园，所得已过当。
今更享此湖，重惭逾分量。
是岂人之力，无乃天所贶。
惟是顽钝姿，年衰多俗状。
尘痕满衣襟，揽镜空感怆。
要当尽洗濯，见我本来相。
心迹喜双清，从人诧官况。

古人花谱名浮实，独有海棠真第一。
我家千树足奇花，晚得此花尤杰出。
每逢春色鼎来时，争逞新妆媚晴日。
浑如酒晕入香腮，宛似胭脂施玉质。
雨后妖娆倍有情，天然富贵曾无匹。
夜深烛下更端相，睡起还疑春思郁。
老来百事尽疏慵，颇喜与花时款密。
岂知牢落向江城，骤尔乖离心若失。
试从僻陋强搜寻，偶得一株天所乞。
纤枝虽瘦不禁春，亦有花光相照拂。
一时游子睹争先，共叹凡花难跂及。
愈令倦客忆故园，不觉泪沾衫袖湿。

我住湖山岁月赊，年年长醉海棠花。
忆昨君来花未放，却言花放定相过。
亦欲花间同一醉，肯教垂老负阳和。
东风始动花始蕊，君已翩然到我家。
意君为花必少驻，那知事复成参差。
眼底垂丝先弄影，一时浮艳亦堪夸。
岂若神仙真态度，红妆翠袖肩相摩。
踌躇花下不忍别，回头彼此奈愁何。
匆匆直向剡溪去，急为饥民救札瘥。
万人既欲全性命，赏心乐事自应那。
待得明春来修好，因循又恐成蹉跎。
世间万事无不尔，不用逢春苦叹嗟。
如君年年走尘俗，深疑天不付芳华。
何似相随林下住，共将烂醉为生涯。
不但有花供笑语，还应有句助吟哦。

朝来一雨洒炎光，陡觉园林处处凉。
烟柳数行萦翠带，风荷十里拥红妆。
莫忧镜里朱颜改，且喜壶中白昼长。
只恐吾衰无此福，不容终老水云乡。

糁遍山巅与水涯，天公着意做年华。
要令腊里呈三白，时向空中散六花。
勒住玉梅还可恨，妆成琼树却堪夸。
须知造物忧民切，预把丰穰报万家。

连年踪迹滞江乡，长忆吾庐万海棠。
想得春来增艳丽，无因归去赏芬芳。
偶然担上逢人卖，犹记樽前为尔狂。
何日故园修旧约，剩烧银烛照红妆。

塞曲咿呜催断肠，毡车𫐆辘载啼妆。
汉家近属三千客，性命如丝寄虎狼。

草芥萧然十阁珍，车中妆具不时新。
留犁服匿谁供给，台阁悠悠食肉人。

海棠已试十分妆，细看妖娆更异常。
不得与君同胜赏，空烧银烛照花光。

晚上危亭瞰野塘，藕花无数散清香。
若为荷叶分青绿，一半红妆半淡妆。

晚上危亭看绿荷，风翻荷叶欲藏花。
使君要见红妆面，莫放碧云重叠遮。

谁将栗玉刻蜂房，巧向梢头取次妆。
羞得江梅都避舍，满园不见一枝芳。

绝艳妖娆压众芳，况来烛下逞新妆。
引将姑射神人到，亦逐春风上下狂。

海棠已赋十分妆，细看妖娆更异常。
不得与君同胜赏，空烧银烛照花光。

向晚佳人逞艳妆，偶随月姊到山房。
自怜老去无佳句，亦复冥搜为发扬。

月窟仙人冷淡妆，鹅黄衫子翠罗裳。
虽无妖艳夸尘俗，别是人家一种香。

灯下看花已可人，此花那更有精神。
不辞今日樽前醉，只恐红妆不是真。

靓妆浓艳雨蒙茸，高下池台细细风。
却恨韶华偏蜀土，更无颜色似川红。
寻芳只恐三春暮，把酒欣逢一笑同。
子美诗才犹阁笔，至今寂寞锦城中。

谁为东君得意忙，尚留红药殿群芳。
脸霞得酒生朝晕，衣翠笼纱弄晚妆。
賸馥倚风来蝶翅，残膏和露到蜂房。
惜花极力搜佳句，瘦损东阳笑沈郎。

折得天葩满袖香，小窗寂寂伴凄凉。
何如乞与文园客，瑶髻斜簪试晚妆。

天恐花神漏泄香，故教酝酿待新凉。
丹铅不御丰容浅，一洗尘凡时世妆。

衣沾暗泪香凝怨，锦织新诗远寄愁。
围减带销红玉瘦，粉慵妆浅翠蛾羞。

林下虽无倾国艳，枝头疑有返魂香。
新妆未肯随时改，犹是当年汉额黄。

独怜朱脸花容俗，全学瑶台玉女妆。
素月共成中夜色，好风分散四邻香。

春风着意舞长杨，中有珍禽口尚黄。
曾闻章台看眉妩，故应学得汉家妆。

自倚倾城绰约娘，不争时世作新妆。
若将西子相唐突，正恐莲花似六郎。

碧玉闹妆金粟，香随烟雾横斜。
更欲移筇问讯，前山几度云遮。

绿衣濯濯红妆靓，春半园林露未晞。
正似佳人与才子，倚窗深处淡相宜。

盈盈伫立傲秋霜，露染胭脂作靓妆。
正似瑶池见金母，醉归未脱绿云裳。

银潢滚滚碧流长，洗出清秋百种芳。
著蕊半殷生桂子，离群独立有天香。
仙人剥啄遥相过，野老婆娑日在傍。
正喜奇姿媚霜露，不随时世学新妆。

好事东君不惮劳，点妆梅柳见才高。
尽输好景资元日，故遣清赍属我曹。
锦绣忽贻新笔墨，琼瑶无以报瓜桃。
春风染遍西湖绿，且涤金杯共漱醪。

妇欲事舅姑，先当和叔妹。
叔妹不我和，舅姑生怨憝。
伯叔贵依义，崇恩胡可废。
晨昏同问安，致敬敛身退。
语笑不妄发，正色绝冶态。
夜行必以烛，相遇毋盼睐。
女妹贵亲昵，唯当尽恩爱。
椸枷混衣裳，妆奁同粉黛。
威仪俾娴习，纫缝勤教诲。
其间有过差，识性须忍耐。
伯叔各生子，嬉戏鱼同队。
切勿分彼己，爱犹我儿辈。
姊妹或归宁，亲戚无阻碍。
童稚既抚存，仆妾亦下逮。
彼于父母前，岂不知欣戴。
遂使高堂言，吾子得贤配。
推此厚族党，睦姻居外内。
心期在阴德，施惠每韬晦。
丧葬乏资财，男女未婚对。
称家之有无，彼必怀感佩。
岁时馈壶浆，燕享盍簪玳。
贫富与贵贱，待之宜一槩。
猗欤行此行，妇德无瑕颣。
万口并一谈，可贻彤管载。

六国精英辇运来，妆成舞殿与歌台。
金块珠砾今何在，但见阿房满地灰。

仙衣云样拂轻缁，林下神情特地宜。
妒妇津头风恐急，坏妆聊为变冰姿。

香蜜裁葩分外工，疏枝几点缀雏蜂。
娇黄染就宫妆样，香煖尤宜爱日烘。

寒花婀娜露凝香，风叶摇秋凤尾凉。
梦入画堂银烛下，翠屏深处隠红妆。

成都名画窟，所至妙宫墙。
风流五代余，轨躅参隋唐。
其间礼殿晋画为鼻祖，未数后来鸿雁行。
画者果谁欤，或云名收人姓张。
右军问蜀守，墨帖求缣缃。
乃知前辈人，不爱时世妆。
范琼杜措李怀衮，仙荒佛怪驱喝雷电笔意窥渺茫。
不若收所画，上自皮羽之服下至垂衣裳。
盘古众支派，帝霸皇与王。
君臣分圣贤，有如虎豹龙凤殊文章。
视之若有见，日月星象空中垂耿光。
听之如有闻，衔牙玉佩鸣以锵。
三古以降历今世，视听所感犹一堂。
乃知此画自神品，碌碌余子非所望。
吾道久已屈，二氏争颉颃。
岂唯牧也见绌余子下，而有公议老我双鬓苍。

别去名园走路尘，啼妆犹浥露痕新。
且陪东阁诸侯客，粗了西湖一半春。
试与清泉召魂魄，已惊黄蜡损精神。
回头却忆风流守，金粉珊珊堕舞茵。

莫学卧鬓花，娇黄媚粉额。
仙官道家妆，静处立标格。

市上芳菲小洛阳，谁家细马走红妆。
名花未恨东风老，只恨先生两鬓霜。

秋蘂深红胜菊黄，拒霜却是最宜霜。
仲谋有子来江表，先与乔娘醉晚妆。

危冠广袖楚宫妆，独步闲庭伴夜郎。
自把玉簪敲砌竹，清歌一曲月如霜。

清阴布幽径，绿水溢回塘。
笋长露渍粉，莲开风坏妆。
坐多惟踵息，躁定自心凉。
学道今始得，颐生真有方。

脸上桃花春自开，眉边柳色日全回。
遥知弄粉妆成晚，应待温郎玉镜台。

楼上东风帘幕垂，纤纤春笋弄妆迟。
玉笼鹦鹉知人意，催报花梢日影移。

深深小合夜笼香，日上珠帘逗晓光。
为唤罗帷春睡起，翠盆添水试新妆。

一代衣冠霸业休，半山金碧梵宫留。
伤心废宅松榆老，满目寒塘菡萏秋。
马鬣未平余葬地，蛾眉不见但妆楼。
凭高欲问豪华事，耆旧无人僧白头。

且看时事惬心期，莫为流年作许悲。
足慰羁愁缘雁序，恐无奇策对龙墀。
梅妆已觉香全减，柳线相将绿四垂。
腊雪渐消春又到，人间底事不潜移。

似嫌时世妆梳浅。

去去不忧豺虎边，阳关几作絮飞旋。
挥金将对父老语，锄豆勿遣根株连。
闭目时教风扫地，沉心大似水涵天。
西湖淡妆君念否，十客何时十指然。

东君于此最钟情，妆点村村入画屏。
向我无言眉自展，与人非故眼犹青。
萦牵别恨丝千尺，断送春光絮一亭。
叶底黄鹂音更好，隔溪烟雨醉时听。

东君次第染群芳，更与南枝别样妆。
水涨春洲浮鸭绿，日烘花脸带鹅黄。
雪中琼蘂不多办，酒后玉肌无此香。
玉润冰清总佳士，驿筒相继赠春光。

鄱阳古渡留遗冢，湖口烟鬟露淡妆。
九女何由从童子，两姑那肯嫁彭郎。

满目江山富一堂，公余身在水云乡。
遥岑更作有无色，西子为谁浓淡妆。
荷有香能清燕寝，缨无尘可濯沧浪。
使君坐此谋何事，境静心清百虑忘。

二公亭挿芰荷间，绿盖红妆四面环。
若把西湖比西子，东湖自合比东山。

泛膏闻旧典，秉烛嗣芳辰。
霞破初迎月，林寒即让春。
钧天移帝乐，北斗下城闉。
匝地沈香燎，浮空罗袜尘。
并珂驰宝铰，分幰鹜雕轮。
忽去腾夷路，还来竞要津。
酒胡矜酎美，梅额衒妆新。
谁见甘泉畤，昏祠遂至晨。

西域流根远，中都属赏偏。
初无可并色，竟不许胜妍。
薄暝霞烘烂，平明露濯鲜。
长衾绣作地，密帐锦为天。
浅影才欹槛，横柯欲照筵。
愁心随落处，醉眼著繁边。
的的夸妆靓，番番恃笑嫣。
何尝见兰媚，要是掩樱然。
艳足非他誉，香轻且近传。
所嗟名后出，遗载楚臣篇。

江南寒意薄，未腊见梅芳。
为有轻盈态，都无浅俗香。
倚风斜夕脸，呵雪噤晨妆。
刀尺凭鲛杼，比邻托粉墙。
高枝笼远驿，侧影照回塘。
旷望黄昏月，嫶妍半夜霜。
一身来上国，三载别炎方。
不见南枝早，方惊北道长。
当时犹引领，此际故回肠。
泪尽羌人笛，魂销越使乡。
危楼难极目，恨酒怯盈觞。
未到卢家第，终虚白玉堂。

迟旭收天宇，层阴糅雪英。
傍阶聊积玉，妆树旋消琼。
越驿兼梅坠，章台代絮萦。
风回飞自急，池暖白犹轻。
晓溜承隅滴，寒澌逼沼生。
持杯一相劳，膏脉趁春耕。

麹尘轻抱蕊，宫缬巧妆丛。
青女由来妒，凭君浅作红。

迎春宝胜插钗梁，拂钿裁金鬭巧妆。
上作君王万年字，要知长奉白云觞。

峤南足暄候，秋叶不凋霜。
孤根自北来，绣蘂忽葩张。
嗟尔本国艳，秀色含天香。
淑气入春萼，园苑生辉光。
豪家走钿车，珠翠妍新妆。
贵门陈广宴，金碧开华堂。
惟恐风雨至，不羞歌舞狂。
意态占韶景，众媚曷能妨。
今兹植荒圃，空斋围短墙。
节物寒蝉后，林木野梅傍。
胡为吐奇卉，特此昧温凉。
祇知逢日暖，岂测非春阳。
蜂蝶不尔采，坏栏啼夜螀。
伊予久杜门，荆榛三径荒。
独酌难成醉，徙倚徒徬徨。
怜尔守常性，幽丛不改芳。

寝处妆铅未卷钗，孤云花带月边来。
六宫帘幕金鸾冷，露湿晨烟啄翠苔。

小树列仙质，翛然道家装。
雪帔挂浅绛，铢衣曳微黄。
清风一披拂，芝兰让幽香。
老子专鼻观，此花正相当。
就令困霜雪，肯受泥涂伤。
题评得名字，诗人惜辉光。
虽无调鼎实，不作时世妆。

身闲官冷巧相如，草舍柴扉况并居。
刮目尚为三日别，论心真胜十年书。
屡烦折简催羸马，知有新妆出绮疏。
兴发会须携短策，要看风味慰逃虚。

普庵家宝，不着寻讨。
迷时不见，在处烦恼。
悟时无相，如日杲杲。
取舍不得，自然恰好。
谁生谁病，谁死谁老。
达人无证，凡夫颠倒。
日西道晚，日东道早。
有睛无眼，撞头磕脑。
扶篱摸壁，弃金抱草。
机关木人，弄口叫好。
线牵则动，索断则倒。
撒放闲处，如第烂藁。
本自无形，被他作造。
五彩妆来，安名立号。
只欲瞒他，何曾自保。
打闹过日，全无倚靠。
问他贵姓，口中便道。
草木李张，适来方到。
有甚急事，特来干冒。
衣食不足，莫怪聒燥。
人口不安，田园旱涝。
赚埋公祖，移坟修造。
被术人算，年月不好。
朝山拜岳，何处不到。
未尝感应，至今啰噪。
又逢卦师，胡言乱道。
速迁公祖，更改门灶。
丝蚕天旺，官禄便到。
但信八卦，阴阳最好。
公卿宰相，都是我振。
酌发稍轻，摇头摆脑。
赠他丰厚，连声道好。
因此贫穷，日夕烦恼。
雪上加霜，苦寒难保。
耳里忽闻，普庵得道。
捻土为香，直须亲到。
行来不觉，钟声浩浩。
自心火急，无人通报。
行童不管，维那高傲。
息心定意，低声苦告。
不久之间，果见一老。
一条拄杖，披一布袄。
竖个指头，教我速道。
鼻孔辽天，眼睛潦倒。
更不说钱，也不爱宝。
不得妄想，不得作造。
但识得心，无法不到。
汝本是佛，不须别讨。
离诸名相，法身自保。
生灭本无，诸佛假号。
世出世相，全无可道。
真实一心，不空灵宝。
十方诸佛，都有里许。
一切幻缘，此心无主。
幻化须尽，心等太虚。
识得此心，如瑠璃珠。
随色影现，无著无去。
得意忘言，了更无语。
亦无可舍，亦无可取。
也不烧疏，也不化纸。
设斋无限，供养蛇鼠。
布施不明，却还沉坠。
虽是善因，能招恶理。
公子王孙，因修福慧。
持斋精进，衣食布施。
才出头来，一切整备。
岂用埋尸，卜度好地。
心若不善，一切不利。
头头作业，处处祭鬼。
枯骨消磨，神识沉坠。
生不念善，死地狱现。
在处慈悲，来生方便。
不信佛法，贫穷下贱。
万中无一，官人相现。
满山满岭，头长觜尖。
捞鱼罝鸟，历劫相煎。
无一毫善，皆是结冤。
不识父母，叫唤喧天。
贪淫杀盗，罪不可言。
阴振未满，王法牵缠。
心无一足，烦恼连天。
因何不息，澄浄心田。
若不饮酒，智慧光鲜。
亲近善者，心自善妍。
若不食肉，公婆不哭。
日夕心灵，善神助福。
若不杀盗，自身无恼。
行住坐卧，心无烦恼。
若不邪淫，浄行甚深。
精神勿亏，身体安宁。
若不妄言，常亲贵侣。
守口如瓶，不惊寒暑。
若不贪爱，触目便会。
见如不见，背如不背。
若不嗔痴，眼耳如泥。
天翻地覆，我自不知。
若不恶口，身如瓦狗。
人来不吠，棒打不走。
若不两舌，无事闲歇。
谁是谁非，清风明月。
若不绮语，身心一如。
所在尊贵，为人中瑞。
十般不善，在迷不见。
佛为分别，觉悟自见。
依此修行，见本来面。
大地含灵，谁敢轻贱。
心共一心，随业转变。
我若不如，只管吃现。
我令始觉，感佛方便。
翻十不善，回向十善。
永不赚你，天亦常愿。
超出三界，见佛知见。
凡夫肉眼，非明不见。
无日月灯，如黑漆面。
开眼见色，色即归空。
空中无得，恰如无见。
开眼无见，犹如无目。
见与不见，全无可善。
眼不是眼，见不是见。
空色无宝，不明方便。
达本了心，是佛知见。
心若未了，识业黑变。
今日安乐，逐光随现。
眼光落地，黑暗周遍。
心思业显，雷奔闪电。
怕怖天地，投谁发愿。
百千刀轮，火车掣电。
一刹那间，魂识消散。
动经尘劫，业无所间。
岂比世间，公牵私绊。
哀哉众生，尚贪吃饭。
若还思死，火急难辨。
五千教典，秘言无限。
只为愚心，习气深惯。
己化闻经，己身无难。
一人了达，与众除患。
不劝不善，恶不消散。
若闻其声，何忍食由。
若见众生，死当助哭。
身衣口食，难心自足。
直至到死，神识缠逐。
随念往生，定入毛畜。
心不念佛，镇在牢狱。
心若念善，□□□□。
善果善因，笙筝笙竹。
不曾捻种，遍地野菊。
耕田得禾，耕畬得粟。
乐善天堂，造恶地狱。
善恶无差，由心直曲。
信佛拜泥，转转昏迷。
信神烧纸，自损谷皮。
信经读字，不干心事。
信道行淫，只瞒自心。
信善贪财，到死也呆。
信福杀盗，不久恶报。
信是说非，将油洗衣。
信罪不悔，如飞蛾昧。
火烁油煎，去了又来。
一似浮徒，贪嗔痴爱。
前念作福，后念受罪。
人不达理，妄执神鬼。
人不会事，梅上添醋。
急处鬭急，好做不做。
见他富贵，一心趋侍。
借口一文，还十文利。
连妻带子，为他奴婢。
子细观瞻，丈夫意气。
非我不非，是我不是。
有无分定，因果相继。
懒惰贫穷，精勤富贵。
修般若多，获慈悲惠。
今生和顺，在处恭敬。
来生佛国，开发众信。
习气清浄，行住皆定。
定中有慧，慧体如镜。
镜不是镜，是非成病。
失却是非，大圆智镜。
若人全会，何垢何浄。
本无背面，光明性命。
性即佛性，命即慧命。
非生非老，谁死谁病。
包括有无，无欠无剩。
风动尘起，无有不应。
水陆色空，血脉连通。
微尘不透，不成正道。
影响无知，犹如死尸。
头上一札，却令眼眨。
脚下一针，用口呻吟。
问病叫痛，类同蠢动。
将假为身，业力所成。
成应有坏，有坏复形。
成有本空，谁解通宗。
不宗为本，无住为宗。
不空不住，无异虚空。
快须荐取，脱却樊笼。
古佛今佛，因此大通。
释迦亲印，犹如虚空。
如水中月，应物标宗。
如水是体，水月空同。
有无相貌，二相皆同。
同则无碍，有碍不中。
不中非佛，佛亦无穷。
腾今耀古，不受瞒笼。
万法之母，诸佛祖公。
若人了达，便与佛同。
若人不了，万法盲聋。
犹如杂话，枉费日工。
如是家宝，永不空空。
究竟无说，法本无空。
普庵和尚，家宝示众。

朱唇不注晓妆薄，玉颊频啼夜雨翻。

积阴元自宅幽都，昨夜东风一扫无。
玉殿仙班摇杂珮，银罂御膳染香酥。
柳萦翠带方眠眼，梅褪红妆已露须。
拭目太平知有日，两宫勤俭过祥符。

髣髴犹称是汉妆，五花刻玉传轻黄。
隔江坐想红楼里，插鬓应宜锦瑟傍。
疑似聚仙非我类，近邻芍药许同芳。
将军且与花为主，免使丛祠作战场。

东皇发生无贤愚，祝融长养无枯偏。
一般薰风同芊芊，何独芙蕖多靓妍。
小荷出水浮青烟，沈郎抛下买春钱。
相看高柄绿又圆，谁家绀幰驰长川。
美人酡颜立幰边，疑是水府集诸仙。
严妆一一皆青钿，凌波罗袜行蹁跹。
望中娟丽未足怜，别有一种尤天然。
珍珠帘卷水晶𫐌，不在铅华施紫绵。
冰肌玉骨妙无前，恍若广寒坠婵娟。
层台细蕊黄最鲜，俨然玉女侍尧天。
扬州盘盂休独传，拱手宜推先着鞭。
虽云红紫难差肩，未必时人眼所便。
一杯劝花且盘旋，慰我天涯尘土缘。
回首水乡兴益坚，鉴湖十里花相连。
无端名利苦萦牵，簿书丛里将三年。
何当归去守一廛，月明重上采莲船。

不用胭脂涴玉姿，精神偏在月明时。
凭将一盏浇妆酒，博得花阴无限诗。

分来何处泉，注此团栾池。
有如大圆鉴，玉匣初开时。
莹然绝纤埃，万象见毫牦。
主人湖海士，曳杖日娱嬉。
应照两侍女，新妆弄妍姿。
亦复照主人，鬓发白丝丝。

未学回风舞，初成拜月妆。
故令青女妒，一夕月阶霜。

湖光滟滟水平堤，醉倚栏干晚霁时。
入镜往来人倒影，窥天拂掠燕低飞。
雨痕犹向梅妆见，风色偏于柳线知。
景物相撩无好句，乞公诗作画图归。

露冷烟凄草树荒，木芙蓉好试平章。
蒲萄晚叶尤宜日，芍药秋花正耐霜。
蜀锦卷帏妆院落，秦宫开镜照池塘。
写容安得剑南老，聊复殷勤酹一觞。

雨濯吴妆腻，风催蜀锦裁。
自嫌生较晚，不得聘寒梅。

纷纷凡卉怯严冬，独有清姿对雪中。
拂幌更宜妆妩媚，巡檐谁惮履穿空。
南来未见传声使，东望方思避俗翁。
闻道联镳得幽趣，无因同醉玉堂东。

试因子墨赋瓌姿，独记朝容在一披。
著粉直嫌妆太白，只今何似梦中时。

却月凌风一种香，更匀粉面作红妆。
枝头自结鸳鸯社，为倩东风谢海棠。

笑含菊彩媚疏篱，巧作葵妆傍曲池。
颜色从他矜速肖，芬馨如此孰争驰。

簪鬓新枝立晚晴，淡妆异馥称双清。
梦魂不记前来事，愁逐江潮日日平。

翩翩画戟对春光，命客重登千仞冈。
坐上行人倾别酒，花前小雨伴啼妆。
雪肤不为轻寒瘦，玉骨何如昨夜香。
丽句竞传新乐府，谁夸何逊在维扬。

山头霞彩发天光，初日曈昽射短冈。
莫使吹箫寻古曲，直宜点额作新妆。
不禁风雨飞来急，颇觉园林减却香。
花下凌波奏奇舞，腰支尺六笑垂杨。

万里移根安石国，何年傅粉未知名。
须邀玉茗来岩壑，便结琼花作弟兄。
诗客定疑天外得，园人已办腊前迎。
东家阿措休相妒，不学秾妆照眼明。

何须艳质斗鲜妆，并蒂红蕖本自双。
却恐花飞成造次，急来相就倒银缸。

桃李纷纷已半春，海棠睡觉晚妆新。
龟巢剩有千般景，琼报浑无一点尘。
酒未举杯风逐客，诗方拈笔雨催人。
从今只拣晴和日，草草杯盘勿厌频。

香浓逾粉质，碧腻素娥妆。
若使羊郎见，仙姿应并芳。

时时风报信，处处雨催妆。
大赉一年景，均输万斛香。

未识春风面，先闻乐府名。
洗妆侬出塞，进艇客登瀛。

露重宿妆凝，地偏春睡足。
卜夜到横参，却须高举烛。

汉宫娇半额，雅淡称花仙。
天与温柔态，妆成取次妍。

阿瞒按舞长生殿，妃子洗妆端正楼。
此去恰如巫峡梦，相望千里事悠悠。

笑看宫额试梅妆，楼角千丝御柳黄。
尽道九重春色早，太平天子是东皇。

香分浄社色专城，冠盖如云照乘明。
晓露浥妆秋艳曳，凉风吹月夜经营。

春事已过半，豫怀风雨忧。
苦无亲朋乐，自携儿女游。
丁山峙城南，老稚载一舟。
狭径登诘曲，轩窗居上头。
遐观接去鸟，俯视临清流。
溪花正烂漫，堤柳绿且柔。
杳霭烟云间，前瞻帝王州。
田野乱棋布，山川莽相缪。
病妻不能饮，取酒自劝酬。
鲜妆谁家妇，造席为我讴。
风光亦可醉，景物似见留。
惜无百金资，买此林壑幽。
岁月实易得，里闾尚沈浮。
归来暮钟响，蘋风动沧洲。

櫑具高拄颊，风尘客长安。
长安不宜客，岁暮仍苦寒。
夜闻阴风喧，晓看雪漫漫。
天公非恶剧，笑我貂裘单。
坐令歌南山，白石空巑岏。
正不妨我啸，凭高事遐观。
四海同一云，更觉天地宽。
平湖发远景，松竹如龙鸾。
巉然两峰高，玉峙峨琼冠。
缅怀邢公子，重城有家园。
水石带林沼，幽亭厌云端。
仙妆映疏梅，秀色若可餐。
璇题散冰箸，晶盐贮牙盘。
清歌出绝唱，笔闲走波澜。
几欲泥君饮，持杯听幽兰。
君家碧琳腴，到手无复残。
正岂须羔儿，尚能追清欢。
蹇馿不敢出，强作哦诗酸。
诗成不能寐，起舞清夜阑。
傥可致麹生，当筑白玉坛。

山城一雨足，水满高下塘。
好风从西来，萧然终夕凉。
娈彼池间莲，当轩洗红妆。
官事无时休，涉笔雁鹜行。
岂知青云客，夙驾游宝坊。
坐厌市井尘，步寻松桂香。
阴崖有灵湫，玉简帝所藏。
摘石收涧碧，梯空撷林芳。
金盘荐麟脯，冰壶注瑶浆。
更语妙道根，宝篆开函琅。
路转九曲溪，著足千仞冈。
旧闻井中丹，清宵发神光。
直欲饵碧霞，谁能𢭏玄霜。
朝来得君诗，险韵句复长。
使我鸿鹄心，欻为天际翔。
仙人亦举手，笑我徒奔忙。
语默付一笑，物我当两忘。
独携非有生，但醉无何乡。

忘机亦忘言，政作口挂壁。
因君强一语，习气乃乘隙。
昨夕饮君家，看朱忽成碧。
醉归城南路，不记足所历。
尚想两红妆，翠袖香襞积。
我歌君为舞，举手还恨窄。
诗成漫不省，叹我真恶客。
賸肯来看山，未厌一水隔。

广寒仙子衣作裳，夜从宓妃款英皇。
朝游洛浦暮潇湘，红妆翠羽森成行。
仙姿不作时世妆，或凝朝霞艳秋霜。
临流顾影濯沧浪，游鱼属玉双鸳鸯。
长庚北斗相低昂，笑中如花语如香。
徘徊醉著清漏长，炯然开奁照湖光。
湖风吹水洒面凉，明珠落佩千鸣珰。
碧筒宛宛中可觞，为君行歌酌天浆。
瑶池玉井遥相望，归舟浮空月茫茫。

广寒仙子衣作裳，夜从宓妃款英皇。
朝游洛浦暮潇湘，红妆翠羽森成行。
仙姿不作时世妆，或凝朝霞艳秋霜。
临流顾影濯沧浪，游鱼属玉双鸳鸯。
长庚北斗相低昂，笑中如花语如香。
徘徊醉著清漏长，炯然开奁照湖光。
湖风吹水洒面凉，明珠落佩千鸣珰。
碧筒宛宛中可觞，为君行歌酌天浆。
瑶池玉井遥相望，归舟浮空月茫茫。

好雨惊连夜，疏钟喜报晨。
池心春涨绿，花面晓妆匀。
野渡经年别，官茶几焙新。
风光为传语，何事曲江滨。

门外黄尘有底忙，主人高卧兴何长。
春风竹树箫笙转，雨足轩窗笑语凉。
耳热漫思官里事，眼明犹识醉时妆。
紫云莫厌频来客，未抵当年御史狂。

空谷天寒翠袖遮，无人曾见玉钗斜。
诗成落日千寻竹，歌就残阳万点鸦。
妆额浅深知内样，舞衣裁翦胜京华。
自怜已作高唐梦，须信饥肠眼易花。

不随群艳竞年芳，独自施朱对雪霜。
越女漫夸天下白，寿阳还作醉时妆。
半依修竹余真态，错认夭桃有暗香。
月底瑶台清梦到，霓裳新换舞衣长。

故人招我千山里，也有仙葩巧送春。
麝馥染衣金缕重，酒红生粉玉肌匀。
洛城景物知谁纪，寒食风光触处新。
莫把天香调行客，晓妆留与绿窗人。

芙蓉扫地菊花陈，国色天香一夜春。
爱景自催芳意动，清霜不碍晓妆新。
长生便可书仙籍，上瑞端宜首贡珍。
诗就只应开顷刻，先生笔力起千钧。

人将妆额半凌晨，天与仙风自绝尘。
岁晚相逢有如此，为君传取雪中真。

未惬篱东染御黄，天香特地剪蜂房。
应怜雪里昭君怨，洗尽铅华试佛妆。

未许酴醿浪得香，殿春时出一枝芳。
从他百卉随风舞，独立晴天试艳妆。

璇题朝曦丽，椒殿春风香。
带日羡寒鸦，洒盐引痴羊。
那知韶葩妍，有此秋节刚。
千金非我爱，所重在行藏。
奋然斩画史，低头笑君王。
呈身由谄壬，百态恐不当。
照影见冠佩，岂不羞帷房。
自从到北庭，几阅紫塞霜。
年年鸿雁归，不寄一字将。
却悲降将军，高台望故乡。
至今青冢上，沙草不肯黄。
吾观娇色儿，睥睨此滥觞。
孽阉擅国辟，天地为低昂。
眼前杀师傅，但有涕淋浪。
区区一女子，去留系毫芒。
我行桃李村，高髻余旧妆。
负薪行汲泉，不愿同康庄。
为计盍不尔，乃以美自戕。
初心岂其然，薄命遭彼狂。
离骚照白日，至今祖文章。
婉娈古称士，后先出寒乡。
遗刻共想像，再歌重慨慷。

春归知何时，庭草一尺长。
风软不起尘，薄日如秋阳。
裘葛固异宜，单衣已疏凉。
妍红色事人，揽镜无余妆。
青山只苍然，久要自不忘。
枯藤引我去，栗留啭幽篁。
濯足江无波，照眼竹有光。
展旗三伐鼓，骚坛起榛荒。
垂髫伏窗几，抵掌谈皇王。
持之欲何施，海禽眩铿锵。
风摇薜荔屋，尘集芙蓉堂。
升斗尚何言，正比钩饵香。
投老迟问道，欲觅闲中忙。
社成莲亦花，歃血记此章。

山深春未动，沙浅水欲冰。
玉梅于此时，靓妆略无朋。
露蕊欲的皪，月枝挂鬅鬙。
俨如江汉女，可爱不可陵。
他年江南路，晓妆犯严凝。
寻香烟雨中，横斜插茅簦。
却数今几日，痴如秋后蝇。
北岭枝欲空，谁与扶一登。
聊分窥水影，依我照字灯。
坐使惜花梦，临风脚腾腾。
昔如梦中蝶，今学桑下僧。
了知菩提长，念起我何曾。

山深春未动，沙浅水欲冰。
玉梅于此时，靓妆略无朋。
露蕊欲的皪，月枝挂鬅鬙。
俨如江汉女，可爱不可陵。
他年江南路，晓妆犯严凝。
寻香烟雨中，横斜插茅簦。
却数今几日，痴如秋后蝇。
北岭枝欲空，谁与扶一登。
聊分窥水影，依我照字灯。
坐使惜花梦，临风脚腾腾。
昔如梦中蝶，今学桑下僧。
了知菩提长，念起我何曾。

身闲书有味，吏傲俗不亲。
小窗据物表，扫尽心眼尘。
令尹垂珠玉，敲门唤行春。
作意向芳物，吾车曾未巾。
愁阴入病骨，鸠妇声亦嗔。
冥冥三日雨，桃李迹已陈。
空余深枝间，一一青子新。
秾芳殿春晚，犹堪慰佳辰。
酴醿晓妆靓，芍药醉脸匀。
白萼簪袅袅，风枝倒粼粼。
言当呼短舞，抵掌回双颦。
年来得相从，稍觉安沉沦。
岂不挂俗事，察公极清真。
眼中醉乡路，风味良独醇。
流光不容玩，尺璧何足珍。
漓俗益可厌，愿言勤问津。

妆淡洗逾靓，肌香薰不成。
皎然月露姿，一笑午景晴。
聊移梦蝶床，相对户不扃。
谁令风雨暴，睡起春纵横。

薄妆自叙老深宫，一曲悲歌听不终。
黑发尚沾梁苑雪，素衣还带上林风。
残春柳叶萧条绿，破国桃花冷落红。
收拾琵琶蹙眉黛，教人同在泪痕中。

我生不是先，偶与前辈隔。
古人犹爱水，况此千丈碧。
孤圆本然明，万象纷如绎。
行吟鬼破胆，坐钓风生腋。
疏梅逞晨妆，漏月印金璧。
奇峰列云影，平桥涨春泽。
四时如劈剪，一照成虚射。
缅想亭中人，屡憩泉上石。
心空见了了，起觅已他适。
吾诗复何言，镜镜如痕迹。

吾不送君以南浦伤离之曲，吾不送君以渭城惜别之觞。
君今跨马行远陌，陌上槐花日已黄。
槐花黄时举子忙，君心应逐白云翔。
君来桃李春未晚，喜君幽韵如兰芳。
东风披拂香满路，君不即人人岂忘。
澄江静练楚天长，叠嶂高楼秋月凉。
使君高会罗红妆，樽前醉客第王杨。
明年上国富春光，风帘烟柳沙河塘。
集英班退马蹄疾，都人争看绿衣郎。

梦想看花归意浓，归来底事别花忙。
魏家姊妹知人意，先试春风半面妆。

二八女儿初弄容，妆成意态有纤秾。
点乱胭脂痕片片，潮生醉脸晕重重。

商气正惨栗，商花忽红芳。
有如乍贫妇，犹饰盛时妆。
众目惊赏心，所见非所望。
此后少朱荣，寂寞橘柚黄。

玄冥也自不落莫，探借春风红树枝。
姑射身全映霞珮，寿阳妆误点胭脂。
长于山杏难为弟，配以江梅合作妃。
满面发红缘底事，如逢宋玉莫相窥。

小桃无力困东风，似整残妆睡思浓。
老子愁肠正如结，苍苔满地点殷红。

孤驿荒山与虎邻，更堪风雪暗南津。
羁游如此真无策，独立凄然黙怆神。
木盎汲江人起早，银钗簇髻女妆新。
蛮风弊恶蛟龙横，未敢全夸见在身。

乍换春衫一倍轻，况逢寒食十分晴。
莺穿驿树惺愡语，马过溪桥蹀躞行。
画柱彩绳喧笑乐，艳妆丽服角鲜明。
谁知此日金牛道，非复当时铁马声。

大梁二月杏花开，锦衣公子乘传来。
桐阴满地扫不得，金辔玲珑上源驿。
上源驿中捶画鼓，汉使作客谁作主。
舞女不记宣和妆，庐儿尽能女真语。
书来寄我宴时诗，归鬓知添几缕丝。
有志未须深感慨，筑城会据拂云祠。

东湖仲夏草树荒，屋古无人亭午凉。
萱房微呀不见日，笋箨自解时吹香。
野藤蟠屈入窗罅，湿菌扶疏生屋梁。
跨沟数椽最幽翳，涨水及槛雨败墙。
静涵青蘋舞藻荇，闲立白鹭浮鸳鸯。
芙蕖虽瘦亦弥漫，照眼翠盖遮红妆。
水纹珍簟欲卷却，团团素扇懒复将。
天风忽送塔铃语，唤觉清梦游潇湘。

细细香尘暗六街，鱼鳞浅碧暮云开。
新妆褰幕全身见，误马随车一笑回。
酒酽顿忘风力峭，夜长犹恨漏声催。
京华旧侣雕零尽，短鬓成丝心未灰。

春风射雉苑城旁，走马还来入醉乡。
夜暖酒波揺烛焰，舞回妆粉铄花光。
浮生一笑常难必，此乐它年未易忘。
莫作五陵豪侠看，奚奴归路有诗囊。

风从北来不可当，街中横笛人马僵。
西家女儿午未妆，帐底炉红愁下床。
东家唤客宴画堂，两行玉指调丝簧。
锦绣四合如垣墙，微风不动金猊香。
我独登城望大荒，勇欲为国平河湟。
才踈志大不自量，西家东家笑我狂。

我游西川醉千场，万花成围柳著行。
红锦地衣舞霓裳，翠裙绣袂天宝妆。
清歌一发无留觞，袅袅余声萦杏梁。
黄金络马照路光，自护羃{罒离}观海棠。
搜奇选胜日夜忙，不惟燕宫碧鸡坊。
暮归奚奴负锦囊，路人争看放翁狂。

朝阳照城楼，春容极明媚。
走马蜀锦园，名花动人意。
严妆汉宫晓，一笑初破睡。
定知夜宴欢，酒入妖骨醉。
低鬟羞不语，困眼娇欲闭。
虽艳无俗姿，太息真富贵。
结束吾方归，此别知几岁。
黄昏廉纎雨，千点裛红泪。

常年春半花事竟，今年春半花始盛。
衰翁不减少年狂，走马直与飞蝶竞。
妍华有露洗愈明，纤弱无风揺不定。
莫放飘零作红雨，剩看倩笑临妆镜。
溪梅枯槁堕岩谷，山杏轻浮真妾媵。
欲夸绝艶不胜说，纵欠浓香何足病。
华灯银烛揺花光，翠杓金船豪酒兴。
夜阑感事独凄然，繁枝空折谁堪赠。

空谷佳人洛浦仙，洗妆真态更婵娟。
广平莫倚心如铁，撩起清愁又破禅。

若耶溪头朝暮雪，鸦鹊堕死长松折。
横飞忽已平屐齿，乱点似欲妆帘缬。
放翁凭阁喜欲颠，摩挲拄杖向渠说。
莫辞从我上嵯峨，此景与子同清绝。
银杯拌蜜非老事，石鼎煎茶且时啜。
题诗但觉退笔锋，把酒未易生耳热。
扶衰忍冷君勿笑，报国寸心坚似铁。
渔阳上谷要一行，马蹄蹴踏河冰裂。

出茧修眉淡薄妆，丁东环佩立西厢。
人间浪作新秋感，银阙琼楼夜夜凉。

水边小丘因古城，上有巨竹数百个。
一径蛇蟠不容脚，平处乃可十客坐。
袅袅共看风枝舞，簌簌时听春箨堕。
古佛不妆香火冷，瘦僧如腊袈裟破。
门前西去长安路，日夜舳舻衘尾过。
老夫本乏台省姿，且就清阴曲肱卧。

灼灼有芳艳，本生江汉滨。
临风轻笑久，隔浦淡妆新。
白鹭烟中客，红蕖水上邻。
无香结珠穗，秋露浥罗巾。

斗觉琼枝瘦，慵开宝鉴妆。
临风恐仙去，倚扇怯歌长。
绿桂薰轻服，灵符佩缥囊。
西邻空自赋，不解到君傍。

靓妆艳服游川上，箫鼓声中俗自欢。
寄语春风休用恶，恐教潭水起波澜。

寒食二月三月交，红桃破颣柳染梢。
阴晴不定野云密，黕黕鼓声湖岸坳。
使君千骑出南圃，歌吹前导后鸣铙。
是时辄预车马末，倾市竞观民业抛。
竹亭临水美可爱，嗑咂草木皆吐苞。
游人春服靓妆出，笑踏俚歌相与嘲。
使君白发体尤健，自晨及暮奏酒肴。
尔辈少年翻易倦，倚席欠伸谁得教。
公虽不责以正礼，我意未容诚斗筲。
逡巡秉烛各分散，小人争路何呶呶。

城南城北如铺雪，原野家家种荞麦。
霜晴收敛少在家，饼饵今冬不忧窄。
胡麻压油油更香，油新饼美争先尝。
猎归炽火燎雉兔，相呼置酒喜欲狂。
陌上行歌忘恶岁，小妇红妆髻簪穗。
诏书寛大与天通，逐熟淮南几误计。

万里安西久宿师，东风吹草又离离。
玉壶贮满伤春泪，锦字挑成寄远诗。
击虏将军方战急，押衣敕使尚归迟。
妆台宝镜尘昏尽，发似飞蓬自不知。

苦寒勿怨天雨雪，雪来遗我明年麦。
三月翠浪舞东风，四月黄云暗南陌。
坐看比屋腾欢声，已觉有司寛吏责。
腰镰丁壮倾闾里，拾穗儿童动千百。
玉尘出{石靡}飞屋梁，银丝入釜须寛汤。
寒醅发剂炊饼裂，新麻压油寒具香。
大妇下机废晨织，小姑佐庖忘晚妆。
老翁饱食笑扪腹，林下击壤歌时康。

千点猩红蜀海棠，谁怜雨里作啼妆。
杀风景处君知否，正伴邻翁救麦忙。

风露青冥水面凉，旋移野艇受清香。
犹嫌翠盖红妆句，何况人言似六郎。

苎萝山下越谿女，戏作长安时世妆。
白白朱朱虽小异，断知不是百花香。

雪里溪头已占春，小园又试晚妆新。
放翁老去风情在，恼得梅花醉似人。

湖中居人事舟檝，家家以舟作生业。
女儿妆面花样红，小伞翻翻乱荷叶。
日暮归来月色新，菱歌缥缈泛烟津。
到家更约西邻女，明日湖桥看赛神。

不怕滩如竹节稠，新滩已过可无忧。
古妆峨峨一尺髻，木盎银杯邀客舟。

吕子奇才非复常，诗来起我醉中狂。
大音谁和阳春曲，真色一空时世妆。
东合献谀无辙迹，西湖寄傲有杯觞。
病怀正待君湔祓，墨妙时须寄数行。

梦饮成都好事家，新妆执乐雁行斜。
赪肩郫县千筒酒，照眼彭州百驮花。
醉帽倾欹歌未阕，罚觥潋滟笑方哗。
霜钟唤觉晨窗白，自怪无端一念差。

城南倒社下湖忙，阿姥龙钟七十强。
犹有尘埃嫁时镜，东涂西抹不成妆。

出世仙姝下草堂，高标肯学汉宫妆。
数苞冷蕊愁浑破，一寸残枝梦亦香。
问讯不嫌泥溅屐，端相每到月侵廊。
高楼吹角成何事，只替诗人说断肠。

搓罢青梅指爪香，一杯聊复答年光。
莫言老子无人顾，犹得西施作淡妆。

项里溪水声潺湲，溪上青山峨髻鬟。
烟村人语虚市合，石桥日落渔樵还。
堂上君王凛八尺，大冠如箕熊豹颜。
筑祠不知始何代，典祀千载谁敢删。
肃清亭障息剽夺，扫荡螟螣囚神奸。
范增玉斗久已碎，虞姬妆面留余潸。
小人平生仰遗烈，近庙欲结茅三间。
时时长歌拔山曲，醉倒聊慰穷途艰。

稽山何巍巍，浙江水汤汤。
千里亘大野，勾践之所荒。
春雨桑柘绿，秋风秔稻香。
村村作蟹椴，处处起鱼梁。
陂放万头鸭，园覆千畦姜。
舂碓声如雷，私债逾官仓。
禹庙争奉牲，兰亭共流觞。
空巷看竞渡，倒社观戏埸。
项里杨梅熟，采摘日夜忙。
翠篮满山路，不数荔枝筐。
星驰入侯家，那惜黄金偿。
湘湖莼菜出，卖者环三乡。
何以共烹煮，鲈鱼三尺长。
芳鲜初上市，羊酪何足当。
镜湖滀众水，自汉无旱蝗。
重楼与曲槛，潋滟浮湖光。
舟行以当车，小伞遮新妆。
浅坊小陌间，深夜理丝簧。
我老述此诗，妄继古乐章。
恨无季札听，大国风泱泱。

我初入蜀鬓未霜，南充樊亭看海棠。
当时已谓目未睹，岂知更有碧鸡坊。
碧鸡海棠天下绝，枝枝似染猩猩血。
蜀姬艳妆肯让人，花前顿觉无颜色。
扁舟东下八千里，桃李真成仆奴尔。
若使海棠根可移，扬州芍药应羞死。
风雨春残杜鹃哭，夜夜寒衾梦还蜀。
何从乞得不死方，更看千年未为足。

去去投山驿，悠悠解橐装。
斜阳穿破厩，落叶满空廊。
舞简村巫醉，涂朱野女妆。
近行吾亦倦，假寝据胡床。

千钱得斗米，一斛当万钱。
嗟汝蚩蚩民，何恃以自全。
我欲告父老，食为汝之天。
勿结迎神社，勿饰杭湖船。
筑室勿斲削，但取垣屋坚。
妇女省钗泽，野妆何用妍。
趋利常处薄，众役常在前。
岁时相劳苦，盛馔一豚肩。
近市可致酒，虽薄亦醺然。
切勿慕公卿，早朝妨熟眠。
亦勿谋高赀，贪吏不汝怜。
有负固吹毛，无罪亦株连。
岂暇论曲直，梃系如登仙。
短褐与饭豆，温饱可终年。
草庐挂苇箔，乃可数世传。
朱门虽赫赫，变化如飞烟。
为农最得策，本无禄与权。
时平自逸乐，奉牲祭其先。
不幸有散徙，均为寓民编。
吾诗不足征，请读七月篇。

汀月生眉黛，溪梅试额妆。
幽闺元不出，莫道嫁彭郎。

金杯潋滟晓妆寒，国色天香胜牡丹。
白凤诏书来已暮，六宫铅粉半春阑。

野店垂杨步，荒祠苦竹丛。
鹭窥芦箔水，乌啄纸钱风。
媪引浓妆女，儿扶烂醉翁。
深村时节好，应为去年丰。

风卷南枝一夜休，孤芳宁肯为人留。
淡妆素服真成梦，落月横参各自愁。

垂垂瘦萼泫微霜，剪剪纤英锁暗香。
金雀钗头金蛱蝶，春风传得旧宫妆。

湘袂朝天紫锦裳，光风微度绛霄香。
寿阳信美无仙骨，空把心情学澹妆。

春风吹梦蓦江飞，行尽江南只片时。
深院无人自惊觉，夕阳芳树乳鸦啼。
背立妆台髻鬟懒，镜鸾应见茸茸眼。
不须回首更嫣然，刘郎已自无肠断。

春入林梢一再风，破寒匀染费天工。
虽然媚荡新妆别，只与横斜旧格同。
午枕乍醒铅粉退，晓奁初罢蜡脂融。
后来颜色休论似，夹路漫山取次红。

华灯收尽江梅落，别有横枝照林薄。
天教阆苑染芳根，小住山城慰萧索。
腾腾醉后酒红醺，淡淡妆成笑靥新。
斟酌东君已倾倒，为渠都费十分春。
别乘胸怀有风月，催唤清尊洗愁绝。
花知主客得不凡，一夜光风融绛雪。
楼头烟暝吹单于，花梢挂星光有无。
归来境熟落春梦，梦入锁香红绮疏。

金星荧荧眉子绿，婺源琢石如琢玉。
宝玩何曾救枵腹，但爱文君远山蹙。
文人笔阵森五兵，书品入妙仍诗名。
我有陂陀天海样，与公文字俱金声。
枭卢一掷不须呼，况敢定价论车渠。
只烦将到妆台下，试比何如京兆画。

妍红棠棣妆，弱绿蔷薇枝。
小风一再来，飘飖随舞衣。
吴下妩芳槛，峡中满荒陂。
佳人堕空谷，皎皎白驹诗。

夜雨洗烦蒸，晓风荐清穆。
云头隤铁山，日脚迸金瀑。
暑涂一日凉，远客万事足。
羁人正奔波，观者何陆续。
翠盖立严妆，青裙行跣足。
俗陋介南徼，物华入东蜀。
竹萌苦已青，荔子酸犹绿。
修芦密成篱，直柏森似纛。
泥乾马蹄松，路坦亭堠速。
暮投何人庄，窗户暗修竹。

折得瑶华付与谁，人间铅粉弄妆迟。
直须远寄骖鸾客，鬓脚飘飘可一枝。

门巷欢呼十里村，腊前风物已知春。
两年池上经行处，万里天边未去人。
客鬓花身俱岁晚，妆光酒色且时新。
海云桥下溪如镜，休把冠巾照路尘。

迟日温风护海棠，十分颜色醉春妆。
天公已许晴教好，说与鸣鸠一任忙。

春工叶叶与丝丝，怕日嫌风不自持。
晓镜为谁妆未办，沁痕犹有泪胭脂。

闲随渠水来，偶到湖光里。
仍呼水月舟，径度云锦地。
谁云不解饮，我已荷香醉。
湖阴玉婵娟，夐立红妆外。
何须东阁梅，悠然自诗思。
惊风入午暑，水竹有秋意。
采菱不盈掬，兴与莼鲈会。
遥知新津宿，魂梦亦清丽。

凌波仙子静中芳，也带酣红学醉妆。
有意十分开晓露，无情一饷敛斜阳。
泥根玉雪元无染，风叶青葱亦自香。
想得石湖花正好，接天云锦画船凉。

慵妆酣酒夕阳浓，洗尽霜痕看绮丛。
绿地团花红锦障，不知庭院有西风。

丰肌弱骨自喜，醉晕妆光总宜。
独立风前雨里，嫣然不要人持。

匀染十分艳绝，当年欲占春风。
晓起妆光沁粉，晚来醉面潮红。

沉沉色与露滴，泥泥香随日烘。
满眼艳妆红袖，紫绡终是仙风。

酒力欺朝寒，潮红上妆面。
桃李漫同时，输了春风半。

弱骨千丝结，轻球万锦装。
彩云笼月魄，宝气绕星芒。
檀点红娇小，梅妆粉细香。
等闲三夕看，消费一年忙。

水上晴云彩蝀横，许多蜂蝶趁船行。
渔樵引入新花坞，儿女扶登小锦城。
艳粉发妆朝日丽，湿红浮影晚波清。
谁知摇落霜林畔，一段韶光画不成。

沈沈黛色浓，糁糁金沙绚。
却笑宣州房，竞作红妆面。

春睡花枝醉梦回，安排银烛照妆台。
苍茫不解东风意，政用此时吹雨来。

燕寝香中暑气清，更烦云鬓插琼英。
明妆暗麝俱倾国，莫与矾仙品弟兄。

庐阜有佳人，颜色皦冰玉。
不能时世妆，萧然古冠服。
纷纭倚市门，组丽眩红绿。
妖歌促艳舞，飞上黄金屋。
安知乘鸾侣，流落堕空谷。
风泉入环珮，月露作膏馥。
粱肉岂不珍，瀹雪煮黄独。
聊用慰朝饥，岁寒肤起粟。
绮丛三尺尘，无路到松竹。
谁能抚孤桐，为奏招隠曲。

洛花移种到松江，国色天香内样妆。
老里懒边无好思，为渠觅句却穷忙。

晚花特地敛新妆，莫道无情总不妨。
中有黄金莲子盏，被人瞥见即深藏。

虫响余宵寂，荷妆赴晓鲜。
梳头花雾里，照水柳风前。
旧雨仍今雨，新年胜故年。
登城有佳眺，秋稼正连天。

前日看梅风吹倒，昨日看梅雨霑帽。
近梅一日或再来，远梅隔年才一到。
夜来为梅愁雨声，挑灯起坐至天明。
不知消息平安否，早来问讯还疾走。
横枝雨后转清妍，玉容洗妆晨更鲜。
绝似孤山半峰雪，不羡玉井十丈莲。
十事八九不如意，人生巧堕天公计。
簿书海底白人头，孤负江南风月秋。
忆昔少年命同社，月里传觞梅影下。
一片花飞落酒中，十分便罚瑠璃锺。
如今老病不饮酒，梅花也合怜衰翁。

迥出千花合受降，不然受拜亦何妨。
行穿小树寻晴朵，自挽芳条嗅暖香。
却恨来时差已晚，不如清晓看新妆。
朗吟清露温风句，恼杀诗翁只断肠。

结山当衢面九门，华灯满国月半昏。
春泥踏尽游人繁，鸣跸下天歌吹喧。
深坊静曲走车辕，争前鬭盛亡卑尊。
靓妆丽服何柔温，交观互视各吐吞。
磨肩一过难久存，眼尾获笑迷精魂。
貂裘比比王侯孙，夜阑鞍马相驰奔。

秋雨日霏霏，碧花生叠叠。
水边有神女，妆去遗翠靥。
岸侧小家妇，不知所宜惬。
未得未还人，自将浑面帖。

上林花未有，中禁彩先成。
叶逐翦刀出，蕊从妆粉生。
红繁内人手，香染侍臣缨。
不是将春竞，天心重发荣。

时时不甘春着力，年年能占腊前芳。
水边攀折此中女，马上嗅寻何处郎。
山舍更清栽作援，凤楼偏巧学成妆。
团枝密密都如雪，野雀飞来翅合香。

家住寒溪曲，梅先杂暖春。
学妆如小女，聚笑发丹唇。
野杏堪同舍，山樱莫与邻。
休吹江上笛，留伴庾园人。

殿幄陈金石，宫梧集凤凰。
侍臣严虎帐，法衮被龙章。
九谷初登稔，群黎共乐康。
宴盘犀作镇，舞缀锦成行。
玉椀盛冰滑，纱笼奏馔凉。
庑深容小语，槐密漏微阳。
庭立卫兼霍，坐尊萧与张。
清尘汲瑶井，泛宇蔼天香。
兽跃缘橦地，旗开踏鞠场。
楼传红帻唱，帘隠内家妆。
鸱攫曾无弹，蜂来悮有芳。
门傍铜铸马，帝所翠为觞。
万国趋王会，诸公佩水苍。
螭头左史笔，陛楯半更郎。
雅着明时乐，需言盛德光。
添花慕平一，赐菊异元常。
身已陪多士，心宁愧下乡。
薄才何所补，歌咏播殊疆。

寒威无远近，素色混高低。
玉路平何广，天形浩莫倪。
压阶宁辨玉，封谷不须泥。
殄厉非乖候，资农必慰黎。
大输中府帛，杂有上公圭。
星弁交光众，珠旒动影迷。
凌波妃度洛，销鼎士烹齐。
工镂樽奇兽，鲜妆印女奚。
帘开白羽扇，桥跨半轮霓。
走吠生牦犬，奸埋缩壳蠵。
力狂墀下马，声噤树头鸡。
团缀花争发，燖庖羜已刲。
猎人初逐迹，饥鸟未辞栖。
冻酒谁能贳，危楼不厌跻。
狐冰疑在耳，狸玉刻成蹄。
可席纤腰舞，盈盘素手携。
休传上林雁，曾系子卿题。
愿逐周王骏，瑶池胜越溪。

去年昭亭阳，今夜苦风雪。
及雪在京城，宵灯亦将灭。
石花广袖轻，梅蕊新妆絜。
匆匆竞还家，陌上乱车辙。

芳梅何蒨蒨，素叶吐层层。
近腊寒犹劲，先春气已承。
冷香传去远，静艳密还增。
有意常欺雪，无功合镂冰。
早烟笼玉暖，冻雨浴脂凝。
汉女新妆薄，燕姬瘦骨棱。
压枝唯恐折，簇萼似难胜。
神物终来护，江乡未解矜。
独奇心岂欲，寄远客何曾。
不见黄鹂度，宁防粉蝶凌。
月光临更好，谿水照偏能。
画轴开云雾，宫刀翦彩缯。
都无笔可衒，莫信巧堪凭。
丹杏尘多杂，夭桃俗所称。
故林尝渴望，大庾更愁登。
重和阳春曲，声辞猥愧仍。

君辞予家倾蚁醅，自有嘉味须持来。
青篾络缾方出户，红妆侑席已邀杯。
穷愁一饮犹关分，侧望群贤不可陪。
静坐纸窗无所得，只将文字眼前堆。

木蕖何似水芙蕖，同个声名各自都。
风露商量借膏沐，燕脂深浅入肌肤。
唤回春色秋光里，饶得红妆翠盖无。
字曰拒霜浑不恶，却愁霜重要人扶。

月波成露露成霜，借与南枝作淡妆。
寒入玉衣灯下薄，春撩雪骨酒边香。
却于老树半枯处，忽走一梢如许长。
道是疏花不解语，伴人醒醉替人狂。

晓雨𢭏珠屑，吹作空中尘。
拂水无落晕，映峦有遮痕。
承华两端尹，嘉招出城闉。
一尊浇云师，借风开昼昏。
诸鬟忽脱帽，孤镜亦卷裀。
西湖翳复皎，南山洗如新。
舍舟步柳堤，曳杖啄松门。
乃是小上林，亦有虎守阍。
桂落剩金粟，蓉妆浓绣屏。
高堂竹梢上，幽榭荷叶滨。
群仙此小憩，呼酒领一欣。
秋花隔水笑，笑我堕纱巾。
更酬不知筹，互嘲还作春。
行乐戒多取，况复仄羲轮。
归鬃兀颓玉，那知醉与醒。

西府寒泉汲十寻，深浇浅洒碧森森。
高花已照红妆镜，小莟新抽紫玉簪。
钿破尚余新雨恨，伞疏才作半池阴。
西湖瘦得盆来大，更伴诗人恐不禁。

桃李无言照水光，玻瓈盆底洗新妆。
不须水上红云句，水上红云不解香。

细雨初怜湿翠裳，新晴特地试红妆。
无人会得东风意，春色都将付海棠。

大笑何如小笑香，紫花不似白花妆。
不知自笑还相笑，笑杀人来断杀肠。

菰月蘋风逗葛裳，出城趁得上番凉。
荷花笑沐燕支露，将谓无人见晓妆。

六月西湖锦绣乡，千层翠盖万红妆。
都将月露清凉气，并作侵晨一喷香。

垂丝别得一风光，谁道全输蜀海棠。
风搅玉皇红世界，日烘青帝紫衣裳。
懒无气力仍春醉，睡起精神欲晓妆。
举似老夫新句子，看渠桃杏敢承当。

远峰隔水醒人心，一半斜阳一半阴。
仙子更衣晚妆束，紫茸领子翠毛衿。

杨村江上绕江园，十里霜红烂欲燃。
都种芙蓉作篱落，真将锦绣裹山川。
晚妆照水密如积，春色入秋寒更鲜。
客舍瓶中两三朵，可怜向客强婵娟。

水仙头重力纤弱，碧柳腰支黄玉萼。
娉娉袅袅谁为扶，瑞香在旁扶著渠。
春兰初芽嫩仍短，娇如穉子无人管。
瑞香绿荫浓如云，风日不到况路尘。
生时各在一山许，畦丁作媒得相聚。
三花异种复异妆，三花同韵更同香。
诗人喜渠伴幽独，不道被渠教断肠。

白雪堆秾李，红蓝染靓桃。
晨妆须蚤看，莫待日华高。

两岸芙蓉雨洗妆，愁将红泪照银塘。
抬头不起珠玑重，柳外西风特地狂。

小园不到负今晨，晚唤娇红伴老身。
落日争明那肯暮，艳妆一出更无春。
树间露坐看摇影，酒底花光并入唇。
银烛不烧渠不睡，梢头恰恰挂冰轮。

玻璃盆泻瑠璃水，素娥晚妆欲梳洗。
报道虚皇筑雪宫，一架半间三万里。
却嫌广寒未苦宽，要借新宫作上元。
先烦玉妃整羽卫，次遣青女褰云关。
渠侬旧有七宝藏，封在琼楼楼顶上。
中藏脑子万斛强，轻明片片梅花样。
急呼滕六取将来，更和端叶挼作埃。
狂抛乱撒不停手，满空碎下真珠胎。
乾坤立变水精阙，云衢透冷天街滑。
姮家催索水霜袍，肌粟衣铢添不彻。
银轮冻作一团冰，望舒堕指推不行。
兔啼蟾泣滴成露，海东飞上金鸦精。

带雪虽奇祗粉妆，酣晴别是好风光。
却缘白日青天里，照得花明暖得香。

牡丹又欲试春妆，恼得闲人也作忙。
新旧年头将替换，去留花眼费商量。
东风从我袖中出，小蕾已含天上香。
只道开时恐肠断，未开先自断人肠。

一祖南枝派五房，红黄萼绿蜡鸳鸯。
杏红千叶元无种，谁子翻腾个样妆。

丁流迷沉一小炷，聚作香云散香雾。
清尊相属对花前，政是一年春好处。
海棠初试川样妆，垂丝新出濯锦江。
杏花欲落桃李拆，牡丹未拆已国香。
酒行莫忙且一盏，一盏一番一行散。
遍行九径却重行，莫遣一花不相见。
酒教少酌花多看，看尽千花却深劝。
今宵无月不须灯，千树李花如昼明。

四面周遭国艳丛，危亭顿在艳丛中。
天开锦幄三千丈，日透红妆一万重。
积雨乍晴偏楚楚，东风小缓莫匆匆。
为花一醉非难事，且道花醲复酒醲。

素娥大作中秋节，一夜广寒桂花发。
天风吹堕绿野堂，夜半瑶阶丈深雪。
梅仙不知天尚秋，只惊香雪点搔头。
笑随玉妃照粉水，洗妆同入月中游。
晋公赏梅仍赏桂，独招子猷雪前醉。
明朝有客诉天公，不唤香山病居士。

芙蓉得雨一齐开，开尽秋花客不来。
到得客来花已老，晚妆犹可两三杯。

晚妆懒困晓妆新，火急来看趁绝晨。
夹径花枝欺我老，竞将红露洒乌巾。

朝朝蚤起挂南窗，要看梅花试晓妆。
两树相挨前后发，老夫一月不烧香。

日上浑迟在，花乘绝早看。
精神百倍好，风露七分寒。
夜宴醒犹醉，晨妆湿未干。
子孙更千亿，紫笋绕团栾。

两岁芙蓉无一枝，今年万朵压枝低。
半红半白花都闹，非短非长树斩齐。
临水酽妆新雨后，出墙背面晓风西。
春英笑杀秋英淡，祗恐秾于桃李蹊。

过雨天犹湿，新晴日尚寒。
悬知晓妆好，破雾急来看。

初日光殊薄，晴梢露正浓。
真珠妆未稳，更著柳边风。

金沙道是殿群芳，不道荼{艹糜}输一场。
十里红妆踏青出，一张锦被晒晴香。
只须旧荫已无暑，更走新条如许长。
若恨昨朝来草草，夜来风雨更禁当。

化工未幻酴醿菊，先放缃梅伴群玉。
幽姿着意慕铅黄，正色何心轻萼绿。
妆成自浅风味深，对此宁辞食无肉。
可怜涪翁被渠恼，中岁梅屏杯杓醁。

君不见蜀都之城百里长，无数芙蓉遮女墙。
遂令邦人记旧俗，往往空巷争新妆。
又不见云梦泽中吞美恶，相如所夸殊落落。
独将巴且并兰芷，楚客至今犹忆昨。
两邦不为天下溪，顾乃着意浊水泥。
眼看红绿意先眩，玩物固应为物迷。
岂知弱质甚蒲柳，成毁须臾翻覆手。
春风秋露略纷敷，皓雪青霜已摧朽。
主人学道穷三余，俯视官舍真蘧庐。
从渠草木荣与枯，只有此心常自如。
水边比色宁见素，隍中覆鹿初何据。
似耶非耶谁与论，彼梦我梦随所住。
大篇字字皆披沙，清晨走送惊邻家。
钝根也复发深省，世间何物非空花。

南涧有奇松，岁晚郁青苍。
北陇有寒梅，同傲雪与霜。
实大华更荣，二美乃相望。
我从采樵归，闻此百步香。
不辞践荒秽，所欣识孤芳。
可玩不可折，折枝亦何伤。
但恐入市门，羞薄时世妆。
少须子含酸，且复成其章。
味宜调鼎食，材可中虹梁。
知音不难逢，会当贡明光。

云锦撑舟引兴长，冉香回首惜年芳。
碧筒擎雨时倾盖，红旆摇风暂亚枪。
近渚何劳攀太华，真妆应笔弄西凉。
夕蟾忽散金千炬，归梦依稀到玉堂。

秋花少似春花红，眼明见此木芙蓉。
斜临野水作清镜，似照晓妆浓未浓。

曾因客梦到西川，万户疏封祇隔年。
花重锦官思杜老，鹤飞沙苑看徐仙。
衰颜尚许任争齿，浅量深惭赐及肩。
照眼蜀妆依绣幌，共惊十载谶先传。

不奈雪埋照，可堪风漏香。
天寒无疹粟，日暮有严妆。
桃李真肥婢，松筠共老苍。
合教居第一，独自占年芳。

破腊惊春意，凌寒试晓妆。
应嫌脂粉白，故染麹尘黄。
缀树蜂悬室，排筝雁著行。
团酥与凝蜡，难学是生香。

立马黄昏遶曲池，几回踏雪问南枝。
不应春到花犹未，定恐寒侵力不支。
陇上已惊传信晚，樽前只想弄妆迟。
临风不语空归去，独立无憀自咏诗。

两株芳蕊傍池阴，一笑嫣然抵万金。
火齐照林光灼灼，彤霞射水影沉沉。
晓妆无力燕支重，春醉方酣酒晕深。
定自格高难著句，不应工部总无心。

融融风日杂花开，一雨凋残满绿苔。
倘有红妆来拾翠，无端蝴蝶鬭飞来。

佳葩如美人，艳态妖且闲。
叶园美无度，有花字雌丹。
晨妆谢膏沐，秀色若可餐。
芳根裹春泥，举赠不作难。
{华甲}{华栥}照池亭，一洗儒生酸。
从今杜陵眼，不复嗟长寒。
何以报嘉惠，作诗当琅玕。

若耶溪上凉如许，五月清风不知暑。
半空浓翠接苍烟，满眼轻阴觉疏雨。
织女潭边深复深，绕门山畔石成林。
红妆荡桨谁家女，笑入荷花无处寻。

横枝梅花最先开，影著清浅无纤埃。
寿阳妆额依然在，姑射冰肌何处来。
无数雪花新点缀，几番霜鬓独徘徊。
想见怀安官道侧，十里洁白如琼瑰。

篮舆诘旦过东亭，日出烟销十里平。
翠袖舞风菰叶举，红妆照水藕花生。
恨无钓艇浮深碧，赖有吟毫赋晓晴。
归对老人夸胜赏，从今不数鉴湖清。

野外江头一树垂，正当霜后腊前时。
清如弘景松临阁，韵似渊明菊映篱。
铁石广平曾作赋，风流水部亦哦诗。
却愁折向妆台下，莫遣佳人取次知。

洗尽红妆见玉颜，一年相别此时看。
房陵粉水休争白，姑射冰肌巧耐寒。
自爱一枝横竹外，未须千树绕江干。
东风也是相欺得，已作和羹一点酸。

欢声喜气溢黄堂，解愠风清化日长。
簪绂尽倾千里目，冕旒遥祝万年觞。
韵敲碧玉檀栾嫩，色鬭红妆菡萏香。
共庆庞恩新浃洽，圣君文母寿无疆。

异暑歊然金欲流，缟裙练帨两宜秋。
笑他山谷夸黄钿，欲学令狐赋白楼。
粉笔有心争试巧，红妆无面可障羞。
明来自足映茆屋，况有诗轻万户侯。

小圃初干晓雨，杂花争试新妆。
揉色似观濯锦，吹香如过河阳。

粟粟枝头浅浅黄，十分风味百分香。
广寒宫殿清秋里，掠削云鬟试靓妆。

瓦影鳞鳞荫曲塘，疏帘不下纵荷香。
绿波乍识红妆面，未忍轻将比六郎。

白练铢衣翠袂斜，洗妆不着脸边霞。
天寒日暮倚修竹，初见仙人萼绿华。

重雪催诗夜映窗，杉枯竹折恣撑𪭢。
交飞梅径妆才半，舞对鸾台影自双。
面壁谁参少陵室，羊裘试问富春江。
丰穰可卜卯年瑞，展拓边城筑受降。

国艳冰姿非世妆，忍教腊雪苦韬藏。
昔年曾醉万松岭，尚友诗人苏与黄。

叶似枯疏元不槁，枝似横斜元不倒。
几年花卉受渠欺，无限诗人被渠恼。
冰霜冷淡妒人香，桃李衰迟嗔我早。
露中梳洗怕添妆，雪里埋藏畏称好。
陇头村外忽相见，万紫千红遭一扫。
却因计早遂成迟，桃杏开时吾已老。
楼头片片逐鸣笳，檐额纷纷堕芳草。
赖凭金弹贮微酸，长为天公转芒昊。

生憎词客并诗客，只解悲秋不爱秋。
玉作花肌娇不柰，金妆宝靥笑无休。
桂香夜夜薰罗袖，蕣彩朝朝艳醉眸。
脱尽画桥千尺柳，舞腰如束更风流。

跋马南城吊楚王，寂寥迁国岁年长。
故宫白道埋春草，小市青旗挂夕阳。
时有野鸡吞堕珥，更无遗像镇祠堂。
祗应平路桥边水，曾照当时后苑妆。

花神得与换新妆，不着仙家金缕裳。
也学时人尚红粉，依前风味带黄香。
微醺有意随风舞，独立无言任雨荒。
唤作桃红元未称，桃花那解傲秋霜。

拂拂南薰入燕堂，兽炉清润酒尊凉。
筵开汤餠麦初熟，彩结茶花丝正香。
翠竹有孙添夏笋，红榴能笑发春妆。
都将造物无穷景，来与仙翁献寿觞。

僛僛翠袖舞寒塘，无复当时婉婉妆。
荡子游娃俱不到，倚风摇月自生香。

隠隠金钲解岸维，昏昏红日下田陂。
朦胧雾里廉纤雨，妆点行人去国诗。

大字峥嵘如石柱，小字参差似钗股。
醉中写出矾山歌，梦中飞入矾山路。
恍然身在家林间，壶公八柱横当前。
并州剪刀色如水，剪取一半壶公烟。
袖归阁置晴窗著，相伴匡床闲企脚。
浑家惊喜看不休，一拳寒雪春未收。
但怪长身成缩瑟，不见当年倚天立。
昔如四辅朝帝乡，今如侏儒栏楯旁。
元是山灵有诗癖，要来丈室亲词客。
帝令费老下教之，千仞高崖缩盈尺。
又怪素发垂冰肤，不见当年青玉腴。
昔如婑媠春风髻，今如点滴银盘酥。
元是山灵生老思，时世梳妆非所喜。
帝令河汉下濯之，洗尽烟岚见云子。
四翁相对凛不他，正味森森酸齿牙。
更著玚花成五友，同名共色相辉华。

谁家丑新妇，临水久徘徊。
月印修眉妩，风传古曲哀。
晓妆无粉黛，春服有梅苔。
应恨周居士，逃秦更不回。

东风澜浪满人间，小雨禁持故作悭。
宿雾翳妆浓着色，新阳晞沐巧梳鬟。
桃花落尽春无恙，柳絮飞忙日正闲。
报答年光无酒伴，尽拈佳句为江山。

山腰宿雾远模糊，水面柔云近有无。
青女妆成连夜粉，鲛人啼尽一川珠。
阳光稍稍褰层箔，春色徐徐展画图。
试向东风揩病目，驾天青浪麦平铺。

吾衰不复梦蓬瀛，忽见红梅眼暂惊。
独树正当云阁起，艳妆斜照石渠明。
懒随朔雪传春信，长倚东风诧晓酲。
岁晚江湖逢驿使，羞多无奈脸霞生。

枯疏寒影变丰庞，的皪冰肌染沁黄。
难免世人栀蜡议，赖凭天骨蕙兰香。
情知不作和羹计，老去谁能弄粉妆。
却笑南枝心未死，寿阳新额小红裳。

美人宿酒未全醒，困倚妆台睡不成。
一半醉颜无处画，似红如白最多情。

一年人事几推移，只倚梅花似旧时。
起懒妆迟花亦老，却教青鬓不成丝。

走章台马闲游冶，攀鼎湖龙竟渺茫。
纵使老婆强搽抹，安能更似入时妆。

宝珠簪珥，黛粉匀妆。
讨探赏玩，赋咏盈箱。
恼客云阴，愁人雨凉。

游子思亲久聚粮，不堪官里簿书忙。
平生况少鹰鹯意，此日尤惭时世妆。
腊雪未消欢奉檄，春风初转喜还乡。
上堂佳庆从容问，一釂何妨累十觞。

木落髻鬟拥，湖平妆镜空。
荒亡余旧事，惨淡只悲风。
兴发千山里，诗成一笑中。
诸君莫惆怅，吾道固当穷。

亭亭岩下桂，岁晚独芬芳。
叶密千层绿，花开万点黄。
天香生浄想，云影护仙妆。
谁识王孙意，空吟招隠章。

红白莲花共一塘，两般颜色一般香。
宫娥梳洗争先后，半是浓妆半淡妆。

晚来一棹鉴湖东，队队峰峦入短篷。
一色藕花三十里，淡妆浓抹锦青红。

仙人玉步摇，佛子白练衣。
新妆水底明，素手风中挥。
盈盈夜露光，滟滟秋江肥。
寒月分好色，朝霞借余辉。
遥闻功德水，尽洗幻化非。
惟此妙花幢，坐受诸天围。
乡来孤山游，末觉所见稀。
零落塞草边，相逢故依依。
结实须及早，要令饱霜威。
采剥登君盘，勿嫌此么微。

风流追数建安年，谁遣朱轓并塞边。
举国向来儒服少，是邦端有大夫贤。
须公帷幄收长策，着我江湖刺钓船。
池阁追凉肯临否，红妆翠盖拥三千。

满面宫妆淡淡黄，绛纱封蜡贮幽香。
遥怜未识春消息，乞与一枝教断肠。

寒女生来不解妆，天然玉色照孤芳。
疏篱茅舍无端恨，故有幽人与断肠。

楼上箫声欲断魂，仙官分与一枝春。
旋摧妆额添新样，细撚香须数玉尘。
月下精神宜淡贮，雪边肌体更清匀。
老来花事无消息，只有君诗当写真。

春来无处不幽芳，谁复樽前叹异乡。
绕榻绮罗观旧艳，傍池桃杏照新妆。
柳条拂拂牵丝嫩，蕊粉轻轻落酒香。
闻道主公偏爱客，翻思当日醉莎场。

江南自寒苦，花不与时同。
清向三冬足，香传一国中。
云湖藏旧市，雪树认新丰。
未有亏冰素，随妆入汉宫。

康庄咫尺有千山，欲问紫姑应已还。
人似常娥来陌上，灯如明月在云间。
车头小女双垂髻，帘里新妆一破颜。
却下玉梯鸡已唱，谩言齐客解偷关。

东家红梅开出墙，墙西女儿学新妆。
春风引客白日长，天河绿水浮鸳鸯。
摘花赠渠到渠处，更问鸳鸯寄声去。
昨日吴郎坐上时，袖中小字鸳鸯付。
酒虽入唇不能醉，醉得人心是朝暮。
朝愁衾枕旧熏香，暮愁霰雪飘如絮。
听他双韵舞伊州，舞彻夭妍不转头。
众人笑语曾不语，肠作车轮一万周。
屈节请还无甚愧，当时麈尾自驱牛。

日多色愈正，春和天与香。
提携一樽酒，问讯满园芳。
嗣岁诗多思，怀人心甚长。
更须多秉烛，玉立胜红妆。

东荡花清晨，西湖渺无津。
凉荷引天远，极目妆面新。
鸣榔与鼓枻，彼岂寻芳人。
香风漂我舟，领略不及宾。
当时赏花句，兴在迹已陈。
歌似冰玉友，花面俱回春。

波凉鱼初浮，露下蝉罢警。
胡床俯前池，妙意吾已领。
主人绝俗姿，此地背尘境。
霜华耿玉宇，璇汉转金餠。
桂娥不无情，与客闲弄影。
红妆拥千盖，环坐殊秀整。
盘珍供剥芡，水厄停煮茗。
清谭略径庭，快若客酲醒。
不辞仆频更，颇觉夜弥永。
明朝雨一尺，重约追霁景。
但恐闲麈尾，鼓吹闹蛙黾。
适听步虚声，缥缈碧云顶。

人家绣闺闲，湖上妆面新。
湖山箫鼓中，鱼鸟安得驯。
山灵建飞雨，净洗绮罗尘。
即今堤边柳，为谁管残春。

谷岩蛰石燕，帝阙锁丰隆。
入怀疑有无，惬此靡微风。
晴空寄望眼，已快鹤出笼。
向来阴雨余，缺然贤圣中。
庭竹忽乾鹊，云衢亦轻鸿。
新诗照老眼，姱嫮欺群红。
飞仙款幽寂，珩璜韵丁东。
稠叠挹胜槩，孰谓吾天穷。
花神怜客心，密密灵犀通。
冗官况暇豫，令节聊从容。
少徐泛觞醉，或有解佩逢。
倾城试新妆，户户虚帘栊。
未用椽笔飞，坐诧十吏供。
乐事易陈迹，此叹今古同。
当时序兰亭，一一言由衷。
嘉会青帝惜，芳情吾辈锺。
繁香与丽人，相映媚以丰。
沥酒劝羲驭，西去忍匆匆。
迟暮冀如愿，百违今一从。
澜翻笑谭口，几成呫嚅翁。

楼中香漂百和浓，楼下锦缬翻东风。
玉樽美酒清若空，吴姬妆面相映红。
人生一笑不易得，是间一醉千金直。
元龙百尺君勿论，芳时且可金杯侧。

淮春之楼高突兀，凭栏小耐寒如割。
平湖穹山两西子，爱此鲜妆巧涂抹。
回首斜阳照屋梁，玉际坤舆尚摧压。
今宵更呼甓社龙，高挂明珠照空阔。

君家开宴为酴醾，竹声裂石弦辊雷。
我家芍药继如许，如解商量先后开。
深红妍白各媚妩，琼肌玉骨无纤埃。
日高未觉睡态足，风定亦送龙香来。
素艳压架頩欲雨，妆面卧丛羞未抬。
邢娥微服屏粉黛，众女望影惭莫陪。
真妃娇泥午酒困，红潮作晕回香腮。
春到陋邑好花少，郁郁高柳间古槐。
浓李浅桃不入眼，菖条杏叶何有哉。
喜如足音赏魏紫，愁寄驿使邀江梅。
残春索寞风絮乱，有此二物生庭隈。
维扬金腰可伯仲，闽南素馨但舆台。
倚烟娉盈复妖嫮，等闲力挽春光回。
东皇有情花有意，似欲我辈倒玉罍。
君家赏花我方病，忆花有恨空成堆。
我家花开病适愈，对花发兴知难裁。
簿领困人日作恶，玉山猛判花前颓。
及今乐事须秉烛，风狂雨横谁能猜。

江县居人寒食下，少在县中多在野。
哭声不似笑声长，丽服新妆尽游者。
长郊芳草接天绿，我亦行行策罢马。
盍簪命醉岂不怀，卑官出入元无假。
偶来却胜特来好，触处春光可图画。
几日阴寒风用壮，今朝霁景天所借。
趁人胡蝶作团蜚，逐妇鸣鸠数声罢。
夭桃艳杏虽已过，郁李金沙犹未谢。
其余红白争姱嫮，醉态啼妆各潇洒。
颦风笑露頩欲语，半吐梨花最闲雅。
游人几许健倒去，红粉谁家短墙亚。
良辰独醒还自惜，捐佩一樽犹可贳。
餠盘饧箸已寒盟，故人应问花应讶。
对春长作了事痴，不念清欢本无价。
会当从公谢不敏，百罚深杯不辞把。
魏花有约待人归，秉烛酬春期后夜。

江县居人寒食下，少在县中多在野。
哭声不似笑声长，丽服新妆尽游者。
长郊芳草接天绿，我亦行行策罢马。
盍簪命醉岂不怀，卑官出入元无假。
偶来却胜特来好，触处春光可图画。
几日阴寒风用壮，今朝霁景天所借。
趁人胡蝶作团蜚，逐妇鸣鸠数声罢。
夭桃艳杏虽已过，郁李金沙犹未谢。
其余红白争姱嫮，醉态啼妆各潇洒。
颦风笑露頩欲语，半吐梨花最闲雅。
游人几许健倒去，红粉谁家短墙亚。
良辰独醒还自惜，捐佩一樽犹可贳。
餠盘饧箸已寒盟，故人应问花应讶。
对春长作了事痴，不念清欢本无价。
会当从公谢不敏，百罚深杯不辞把。
魏花有约待人归，秉烛酬春期后夜。

生世能忘尘外趣，官居定作车中妇。
男儿胸次万斛宽，不着尘埃著诗酒。
虎头起秀屹双高，层城更是干青霄。
使君领客凌缥缈，天风飒飒摇旌旄。
吴峤鲁山青未了，眇视平淮衣带绕。
艳歌浓笑碧云深，声下人间却惊鸟。
不妨卷障下烟霏，翠袖红妆旋打围。
杯行飞瀑乱歌吹，蜚雾暗香俱在衣。
诗翁得兴飞彩笔，铜丸脱手初无迹。
酒酣登车接离倒，马上梁州霜月白。

雪后缄诗送春燠，何异祠坛起祇肃。
吟哦三叹思答报，几欲挥毫纸随缩。
多闻实藉益者三，敬客不啻需之六。
别君方看月弦下，及门仅比羊胛熟。
前时为雪谒仙佛，俯伛叩神如问卜。
阴阳妙由帝把握，寅亮傍赖公迪笃。
死生休戚系雨晹，此柄不轻果谁属。
天公欠雪如负券，得之无庸计迟速。
盈尺告功遽放晴，孰谓十寒财一暴。
念子诗愁替酒狂，几日风餐仍露宿。
想见晨窗误月明，催汲溪泉煮山蔌。
云际群峰駮粉绘，日下众壑淙哀玉。
我虽越俎政无补，犹饱官饔住官屋。
不嗟破履印遗趾，更免长镵𣃁黄独。
剥啄或肯送尺书，倾箱中有麖鹿肉。
遥知合围罥蹄角，惊奔窘怖彻毛骨。
放麑歠羹未恝然，老子平生蔬茹足。
瓶中疗饥余白粲，瓮里度寒仍旨蓄。
隠几日日面南山，捉笔时时泻悬瀑。
但有赤脚侍玉川，分无散花问金粟。
春前三白盛世瑞，幸此迂愚宽谴逐。
朝来徙倚观稼上，宿麦泛烟青极目。
佻天之功敢侥罪，含生有自如其欲。
寒梅妩媚妆更新，弱柳珑璁眉上蹙。
风日清妍近试灯，载路已听歌鼓腹。
不辞三夜同此乐，瓮蚁妓衣预催趣。
浓欢共贷家山梦，小队重按年时曲。
仕逢岁稔信可喜，人任天真或为福。
长翁一世文字余，可是营生有机轴。
径来同作醉乡游，聚散回头车转毂。

北园红紫已蜚尘，始放幽亭烂熳春。
叠翠影低珠幰重，洗妆人倦玉容真。
蔷薇清露疑分派，茉莉评香且外臣。
领略浓芳须好语，即令袖手恐花嗔。

诗老掀髯吟掉头，红妆间坐眼波秋。
快倾良夕如渑酒，宛是当时锁燕楼。
想有疏帘窥白下，可无急鼓衮伊州。
凭君更挽刘师命，宽破三年烂熳游。

炉烟袅袅上晴丝，伴阅长须送似诗。
眼著昏花予已老，句锵哀玉子能奇。
随人趋步庸非俗，取意妆梳自入时。
大手只宜台合里，不应犹话鹿门期。

牙纛犹容后乘追，枕书不出此何时。
香飘玳席千花坞，影倒妆光百子池。
诗句肯藏扪虱手，仙曹容著牧羊儿。
回思行李冒尘土，更喜百忧偷一嬉。

何许珠襟绣袂娘，额黄胸粉自新妆。
野芳贪折髻丫重，蝴蝶乱随裙幅香。
缓唱采菱空答响，小留挑菜翠盈筐。
汉风未许休乔木，行客相逢莫漫狂。

烟村面势枕苍山，一径循山作屈蟠。
入望高幢罗翠密，挂空匹练噀清寒。
吟髭撚白迎风去，妆面骈红倚户看。
颇似骑馿后山老，倩谁粉墨洒豪端。

后溪分占羽觞浮，雷隠欢声半棹讴。
况我闲官似犀首，为渠领客作鳌头。
玻瓈影里妆光腻，桃李香中步障留。
病骨得晴堪近酒，与君同拜醉乡侯。

君家鸾镜照芙蓉，笑我衣襦绽不缝。
想见后堂颓醉玉，梁州按罢晚妆慵。

宾筵笑语杂丝弦，说到山翁更粲然。
衰鬓岂应妆面侧，陈编只合粉袍前。

林花断续碧溪长，好在冰奁照靓妆。
泛腻流膏知远近，未妨粉水更添香。

前溪天阔渌泱泱，溪上诗翁引兴长。
安得南风吹小艇，吟看千盖拥红妆。

微风不放浪纹长，𪡋暖跳鱼三尺黄。
祇欠高荷护千袜，醉妆浓艳媚斜阳。

玉人罢浴试梅妆，诗客挥毫落夜光。
因病覆觞今破戒，为渠豪饮为君狂。

丹艳浓妆媚晏温，谁招妃子醉时魂。
此花信出此君下，那有诗人来叩门。

假印侯封付继承，教条久已洽山城。
政成何异征黄霸，日接宁惟拜水衡。
春酒入杯红浪涨，晚花荐座靓妆明。
良辰便合同沉醉，且置阳关叠后声。

离群易兴怀，会面即忻对。
兹岂非人情，况复是吾辈。
稍稍不晤语，毣毣已心愦。
世态炎复凉，画事素先缋。
余子纷碔砆，良友抵珍琲。
仲方真小难，煮糜是所爱。
有作窥古淡，如女洗妆黛。
亦尝和宫征，惜不听环佩。
是举终当了，此事可使废。
转庵传分韵，容成忆同载。
肝胆徒轮囷，酬酢任瑕类。

妙景非声亦非色，非色岂应容粉饰。
东坡妙用遍虚空，大地山河等儿剧。
简斋有句添蛇足，雨抹晴妆要娱客。
黄妃塔边浄相寺，破屋荆榛十年事。
雅师办得一片心，化出宝坊全体备。
杰阁巍巍尊大士，我欲名之无尽意。
更拈蛇足扁东偏，与师饷客为客地。
东坡仙去可无诗，客来了此一段奇。
未雨未晴烦举似，非鬼非仙竟是谁。

南薰吹麝馥，背树染鹅黄。
里许香为德，中央色自庄。
洛津行夕佩，仙掌洗晨妆。
真为忘忧赏，看云恋故乡。

孤标耻付寿阳妆，薜荔为衣藓作裳。
映竹蒙茸初破白，倚松鳞甲亦生香。
分无疏影追同辈，肯逐群英殿后芳。
珍重折枝烦寄与，恍思千树故山旁。

未信时新有俭妆，缟衣趺坐赤帷裳。
已甘槁项终肥遁，无奈酸风发暗香。
心苦故应如貌古，林深正不为人芳。
须知已是丈人行，领略群英顾在旁。

扬州千叶旧生涯，诗到坡仙正复葩。
喜见故家翻瑞药，送将新句续名花。
日高髲剃醺含露，时样梳妆肉映纱。
窈窕留春春不住，诗翁留得鬓边华。

播物潜施令，司花暗弄妆。
封姨偏漏泄，预报信前香。

叶侧临妆镜，波摇濯发盘。
殷勤数多叶，落日更凭栏。

宫人晨起靓妆梳，艾叶菖花献颂余。
团扇裁成留不画，应时只乞圣人书。

南汉倾颓宫女亡，风流争睹一花香。
香名认取素馨字，玉树琼花一样妆。

一冬专宠道人房，不藉华清赐浴汤。
皤腹却无璋瓦分，矮身难称绮罗妆。
春生蝴蝶半床梦，暖逼梅花一帐香。
醉倚肉屏君莫羡，北邙多少黑头郎。

花柳无多事，阴晴不必天。
急舂村外雨，并舍晚来烟。
白堕先春手，红妆最妙年。
庞翁虽不出，门巷得相连。

纷纷时世妆，争欲媚韶光。
正值三春暮，能教一国狂。
妖娆欺酒圣，豪丽僣花王。
不料东风恶，飘零亦太忙。

花开春已去，春在此中藏。
可恨芳菲晚，翻令气味长。
繁阴供翠幄，轻暑绚红妆。
莫起后时叹，时来未遽央。

腊尽冰花堕渺茫，诗来爽气想清扬。
润添陇麦知年熟，影浸溪梅见月将。
闭户谁能呼白堕，回风却笑舞红妆。
小桥梦入南坡路，并辔骑馿赋短章。

玉奴端不负花期，乞得东皇一笑归。
淡扫娥眉怜虢国，半匀妆面妒徐妃。
有情立马留新恨，无赖啼禽送落晖。
金铉政须和鼎实，莫嫌笛里浪惊飞。

蜡缀枝头春来回，缃罗休用剪刀裁。
直须浮蚁相携去，应有游蜂错认来。
晕紫檀心真似假，娇黄妆额自能媒。
年来世味浑如此，嚼蕊吹香一笑开。

岩桂无人也自芳，月宫仙子道家妆。
露漙仙掌三秋色，风动枝头十里香。
先世栽培虽地僻，近年卜筑发天藏。
后堂元有文犀贵，可但腰金照地光。

东堂留得最高枝，向道重开果有时。
仙掌露漙秋气重，山头月照晚妆宜。
层层黄色眉间见，拂拂清香鼻观知。
更约菊花为老伴，四难并处可无诗。

小队行春簇使旌，黄童白叟递逢迎。
劝耕试向何山麓，竞渡还倾极乐城。
画舫骁腾喧鼓吹，红妆凝伫傍轩楹。
山公归路人争看，已有丰年笑语声。

红紫争先有底忙，姚黄晚出最芬芳。
玉非蒸栗难同色，露是蔷薇更染香。
翠幄密遮春去路，黄云低映晓来妆。
十分喜气眉间见，快泻鹅儿醉洛阳。

素面青娥月里回，舞阑香汗粉融腮。
洗妆懒趁霜钟早，直待扶桑金镜开。

汉苑梅花妆额半，章台柳叶画眉长。
恐因巫峡能来梦，莫学苏州枉断肠。

美人晓镜玉妆台，仙掌承来傅粉腮。
莹彻琉璃瓶外影，闻香不待蜡封开。

太华峰头开玉井，若耶溪上识红妆。
要遣秋风开菡萏，急须春雨涨池塘。

琼宫青女妆初试，锦幄佳人睡未知。
但见玉童呵手道，破寒唯有酒相宜。

绰约冰姿傍短墙，天香应不让花王。
雪光相映精神爽，月色深笼意味长。
惟契竹松敦晚节，不随桃李竞春芳。
漫将玉笛风前弄，留取宫人学汉妆。

百代风流集豫章，娟娟各自作时妆。
谁知索虎钩鲸手，传到黄家便到王。

龙子梅妆钓笠前，脱靴豪气总萧然。
一丝来往茫茫碧，不记开元后几年。

新翻微变寿阳妆，喜色横斜水一方。
点破冰肌愈清绝，月明无处著清香。

好山如高人，堂堂万夫杰。
岳立培𪣻中，千古磨不灭。
兹山虽未高，浓淡似妆抹。
树老樛枝重，石皴灵液洌。
登临恨未能，想像心已豁。
寄言山中客，慎勿厌幽绝。
君看名利途，黄尘涨日月。

妆镜台前酒一卮，风流从古说杨妃。
谁令山鬼欺红粉，却与花王司御衣。
比儗莫嫌鱼共贯，轻狂犹胜燕争飞。
老生无分陪清赏，空想邹枚他夜归。

日暮天寒倚竹人，淡妆别有一般春。
紫橐深贮香无限，金缕初裁稳称身。

凌寒不独早梅芳，玉艳更为一样妆。
懒著霓裳贪野服，自然仙骨有天香。
轻明最是宜风日，冷淡从来傲雪霜。
欲识清奇无尽处，中间深佩紫罗囊。

云锦轩楹兰玉阶，暂从仙仗下蓬莱。
良辰歌馆声声起，明月妆楼夜夜开。
天上李藩批敕手，蜀中严武总戎才。
可教问舍悠然去，即下红泥促召回。

倾城误人身，嗟哉难具陈。
请君试侧耳，听妾歌其因。
妾初未筓学新妆，肌理玉雪眉黛长。
融怡窈袅销金裳，态浓意远夺目光。
当时见者心为狂，共谓绝代惊非常。
拟思昭阳奉君王，三千宠爱一身当。
宁知事大缪，嫁作荡子妇。
空闺独宿度芳华，蓬首乱鬓颜色朽。
四海十年不相闻，一朝归来新闲旧。
新闲旧，妾何有，摈妾不使侍箕帚。
佳人多命薄，是事君信否。
倾城误人身，古来唯有李夫人。
延年作歌帝所珍，贮之金屋荐华茵。
宠光杂遝疏弟昆，将死掩面留余恩。
千载不复见，言之涕沾巾。
倾城误人身，此曲哀怨何可听。

姑射仙肌不受尘，旧妆重傅恰如新。
东君少试回天手，已占人间几许春。

冷淡梳妆不入时，故将粉面以朱施。
风标可作孤山殿，枝叶能令北客疑。
及与松筠论旧故，未容桃李强追随。
芳名亦占群花上，所恨无功到鼎彝。

莫讶萱枝小，能施宫样妆。
只缘沾染足，绝似杜兰香。

灵根何许来，初春首移植。
封培极膏壤，灌溉勤朝夕。
惟知人力胜，可与天工敌。
侵寻度重九，荏苒复旬日。
含芳似悭吝，细蓓犹的历。
得非司花神，不为徇世习。
闭关存清高，后时养介僻。
不然蓐妆灵，护持莫庸释。
未容遽烂熳，留作秋归忆。
胡为倚墙隈，向人殊寂寞。
虽非彭泽长，汝勿余于惜。

暖日烘晴二月天，万丝垂舞竞春妍。
谁移西蜀寸根远，独领东风一笑嫣。
醉脸凝脂朝过雨，红妆照烛夜笼烟。
漫山百卉空粗俗，知是流霞第一仙。

寂寞东篱几夕霜，不堪憔悴逐炎凉。
谁知璞玉浑金态，尽作红尘紫陌妆。
流液尚能甘水味，返魂应付与梅香。
来年莫落秋深后，好趁登高入酒觞。

微日输晴宿霭妆，征鸿迎暖到南州。
相呼相唤稻粱熟，年去年来芦苇秋。
琴操曾遗中散恨，海濒还见子卿不。
夕阳莫傍江楼去，长有别离人倚楼。

乍雨还晴近禁烟，踏青人憩楚江边。
花枝处处争妍媚，妆点春光二月天。

点缀春容特地妍，艳妆金缕脸霞嫣。
无端风雨妒颜色，半吐芳心向晚天。

天姿不解入时妆，缀佩联琼特地芳。
几日东风回陇首，却教群卉羡天香。

如今总总鬭新妆，天与风姿压众芳。
自是百年中第一，不因兰菊返魂香。

冬夜苦难晓，短景复易夕。
安得户牖光，不待东方白。
恍如游化城，琼台若千尺。
英华发林薮，余彩散阡陌。
平铺浩无垠，巽入微有隙。
忍寒贪纵观，未愿朝曦赫。
柳绵著歌茵，梅片堕妆额。
皭然群污中，有意欲比迹。
自识玉皇家，癯仙陋山泽。
新来学为农，遭岁屡无麦。
穉子色恒饥，老婢脚尽赤。
一饭今有待，喜更问瓜埸。
归来看床头，瓶粟幸余积。
且以炊春醪，号召已散客。

半妆宫面迎风笑，间色仙衣带露收。

鲍侯年少老文学，艺苑优游富耕获。
胸中涵养自成趣，妙处正恐儿辈觉。
我惭门巷非尺五，字欲问奇谁与榷。
开樽竹院望同醉，遮眼脑脂何太虐。
团𪢮十客踏雨来，相从不负东风约。
投壶雅歌了无恨，祇恨车公一前却。
海棠春深照眼明，风物融融悟非昨。
从教雨洗烟脂淡，小摘何妨供把握。
夜阑烧烛照春睡，靓妆如在结绮阁。
墙头西望烂蜀锦，嫣然一笑无声乐。
飞红点地绣作茵，正须席地天为幕。
要知富贵出天姿，艳杏夭桃何足录。
主人小筑真好事，肯学区区专一壑。
洞门不锁要客来，笑君大似羊公鹤。
雨余珠泪色惨凄，一顾正嫌无伯乐。
忽惊新诗来叩门，妙语天然不烦琢。
坐中传观字欲漫，我竖降幡甘面缚。
清明已过雨不休，云雾犹屯四山脚。
揩摩病目不应迟，及此红英半零落。
枝头尚有未开花，纵已离披亦何恶。
知君既负西岑游，可使一春终落寞。
会须来此共赋之，正要重闻诵新作。

仙舟共泛沧波去，且向苏公堤下住。
西风吹就芙蓉城，青镜闲妆两呈露。
皇家家法崇俭素，宸心但欲乘商辂。
离宫别殿无兴作，天以西湖供一豫。
吾侪公退得清赏，酒盏棋枰不知暮。
深知夕照恋狎鸥，又恐昕朝追振鹭。
自怜三入凤凰城，岁月黄尘等闲度。
湖光正欲卷帘看，风色更烦搴幕护。
孤山不见处士庐，司马空寻苏小墓。
酒干人醉欢有余，联骑还趋涌金路。
归来健倒浑不知，睡觉灯前袅香雾。
丈人公子真冰玉，曾为出遨挥妙句。
匆匆借韵仅成章，敢诧樽前鹦鹉赋。

少陵千古诗人杰，每见名花辄题绝。
锦棠无如蜀川盛，见说千林天染缬。
大篇短章合无数，忍对此花舌如结。
黄鹄衔子万里来，春光颇向东南泄。
槹闲老子携春归，移石郁林表高洁。
崇桃炫昼不足言，红艳烧林疑益烈。
棠梨小红自退听，不待骚人定优劣。
两登蜀道归海滨，一琴一龟全晚节。
嘉招容我到花下，春酒新𥬠公自挈。
攀翻乱插人共醉，十二金钗不成列。
袁安参坐为长哦，同气相求磁石铁。
不须高烛映红妆，佳月自能明作哲。
红潮满颊卧林间，风流谁敢来分别。

又上先生见一堂，澹然宾主两相忘。
不知海内清风满，但觉山中白昼长。
小雨络林妨蜡屐，靓妆环坐快瑶觞。
曲终扶杖欲归去，即咏白驹三四章。

翠绡飞盖拥生香，冰雪精神试晚妆。
鹤发慈亲俄一笑，玉人何事晚升堂。

不学江头玉树寒，寿阳红粉旧妆残。
婵娟可是惭随俗，莫作金沙锁骨看。

全体江梅腊里芳，紫绵新拂汉宫妆。
临川借得江梅句，倾国天教抵死香。

近晦月犹在，萧骚夜向晨。
已残几欲尽，忽见恍如新。
老桂沈清影，余辉扣半轮。
纤纤两头玉，皎皎一钩银。
明似哉生际，光疑太逼真。
妆楼谁起早，深拜误佳人。

江南创见喜孤芳，见说闽花遍海乡。
安得一居香盛处，帐中巧作宝球妆。

江南万玉妃，肌肤冰雪立。
平生爱淡妆，不作胭脂湿。

玉环妖血不飞天，化作芙蕖满眼前。
恰有六郎来比似，便哦七字鬭清妍。
晓妆洗露汉宫女，晚步凌波水府仙。
得待蜜房成玉蛹，送烦纤手剥新莲。

官池无数拥红妆，日日全家坐晚凉。
官职已抛无梦去，尚疑身绕一池香。

千林气脉未全归，一点清香已著枝。
每爱月窗横瘦影，敢将水墨污冰姿。
淡妆出屋新相见，索笑巡檐旧有诗。
不见化工先着力，雪中风韵最相宜。

菊与为朋竹与邻，闭门谁见晓妆新。
不须多羡苏堤好，车马往来尘污人。

雪寒映湖湖水明，西子淡妆仍浅颦。
不会吴儿底心性，冒寒湖上去寻春。

白纻舞女杨花轻，玉笙学得悲凤鸣。
烂然繁星上华檠，凉苑夜宴风气清。
美人酒半妆脸明，宝钗绾髻歌欲倾。
良宵人人愿君醉，岂问遍谁得君意，君其欢娱至万岁。

鶑语丁宁隔晓窗，露翻红药鬭新妆。
玉笙莫作相思调，犹恐春归得见郎。

霜惊叶落催寒晓，梦破人愁觉夜长。
香暗折梅初点玉，镜鸾呵手试新妆。

西汉欺卢橘，东阳爱野棠。
许昌奇此遇，子美欠先扬。
杜宇三春艳，蚕丛一国香。
燕脂点乱雨，猩色丽斜阳。
富艳东君节，暄妍白帝方。
锦楼祈水色，玉垒换山光。
风格林檎细，腰支郁李长。
天生笑容质，时样舞衣裳。
少吐深深染，全开淡淡妆。
烟媒护绿蒂，风阵损朱房。
旋失因临水，闲飘弗过墙。
佩亡愁杀甫，簪脱即连姜。
蝶舞菱花照，鶑啼罨画堂。
仙如弄玉少，坠似绿珠常。
不见还成悔，相思几欲狂。
春深濯锦水，日晚浣纱坊。
卧对移帘押，吟看近笔床。
池清满园倒，鸟起一枝昂。
紫燕衔泥急，黄蜂趁蜜忙。
化工真用意，销得与携觞。

街头如昼火山红，酒面生鳞锦障风。
佳客醉醒春色里，新妆歌舞月明中。

远疏银派浪，深入帝王州。
不为朝丹禁，何缘异众流。
冷穿平乐观，清绕景阳楼。
金屋严妆罢，香波苑外收。

洛涘幽居植，江南驿使传。
一阳初应候，万木独为先。
素萼凌繁雪，清香袭淡烟。
欲知佳丽处，汉殿晓妆妍。

宿霭藏飞观，晨霞幌绣甍。
锦帏人未起，珠树鹊先惊。
炉暖香初烬，窗幽烛尚明。
更开花上露，妆泪鬭盈盈。

左魏牛黄数十枝，洗妆添色又新奇。
金刀剪送三城去，聊助山翁宴习池。

东阁官梅已退妆，远村沙柳发新黄。
遥知归去西江路，定有飞花触地香。

绿帷深护黄金粟，妩媚似嫌红粉妆。
年来不作广寒梦，喜对孤标时踞床。

涂黄不学汉宫妆，一点檀心万斛香。
嚼蜡我今忘世味，羞将花谱细平章。

阿娇厌贮黄金屋，洗尽铅华儿女妆。
香魂寒夜伴幽独，青灯相对吟胡床。

清明过一日，甲子喜新霁。
理櫂泛平湖，吹风扫微曀。
巧剪翠縠纹，忽展画屏势。
千里入寸眸，万物犹一赘。
寄傲天地阔，放意江山丽。
指点村市井，荡漾渔家计。
小泊杨柳堤，徐行兰蕙砌。
满月射堵墙，乘风亸云髻。
彩舟箫鼓喧，花亭翠红蔽。
石龙漱寒玉，竹凤摇清篲。
闹花如有言，闲草远无际。
梅豆点微酸，樱珠缀纤脆。
荇带牵风长，鸥雪点波细。
怪山叠青峦，仙岩排绿桂。
亲友宴樽俎，泉石爽襟袂。
曲径浓香浮，深院幽人憩。
日暖蜂蝶喧，沙软鸳鸯俪。
春秀犹未晚，懽游端可继。
归舠溯洄洑，嘉圃芘林翳。
景胜诗愈豪，酒阑情未替。
解帆𥩟别墅，寻芳适佳第。
画楼月初挂，朱栏春可系。
烧烛照红妆，堕簪空绿鬄。
笑歌诚有余，金貂尚能贳。
醉墨写欹斜，锦囊收短制。

右相尝惭呼画师，技痒仍复拈毛锥。
逼真谁作此赝本，亦有妙意生妍姿。
中庭燕坐必主妇，绿云高髻香罗衣。
嫣然嫔妾左右侍，前浴能言丹凤雏。
娉婷及筓女公子，素腕拥项相携扶。
两两为朋四髫龀，乳卢随逐相谐嬉。
掌中看珠二少艾，捧腮却立鸦鬟奴。
屏间拥膝袖玉笋，疑是梦阑颦翠眉。
侧身背面按筝者，冰肌绰约不自持。
床前跪起各姝丽，为儿理发抆涕洟。
有犬斓斑受摩抚，与人习熟无猜疑。
梳妆淡薄服制古，如见永徽贞观时。
若非侯家及主第，人物无此美且都。
荆钗布襦小家妇，生子不如山下麑。

寤寐闲思畴昔事，来往于怀日凡几。
伯鸾不可无孟光，岂为青眉并玉齿。
阿咸今与我不同，蛩蛩得草鱼得水。
流苏帐暖双杯行，春近梅妆香更清。
试唱刘郎竹枝曲，道是无晴还有晴。
长夜老夫方独坐，手把楞伽对灯火。

桃花开时苦多雨，花似啼妆悄无语。
桃花谢时雨更多，奈此轻红委地何。
明年花似今年好，明年人胜今年老。
是谁留得长少年，对此不须空懊恼。
双飞燕子营新巢，舍后舍前秾绿交。
长须但为酿麹米，春色尚余红药梢。

风流浑似内家妆，也想春风不分香。
从得倾城与倾国，牡丹人道是花王。

城西去天才尺五，溯游从之不修阻。
西湖春水涨旧痕，葡萄盎盎浮春醑。
鱼成队阵影虚游，禽呼友朋声乐与。
船行是处有佳趣，芳草和烟迷断浦。
小桥曲径通深幽，疑在阆风与玄圃。
花飞犹有半妆在，柳长尚作画眉妩。
酒中之仙仅八人，把杯谁是湖山主。
楼台倒影俯清漪，密树摇风翠交舞。
妙处政自落笔难，安得君房妙言语。
只将剧饮饯残春，一醉忘形到尔汝。
黄香可人招不来，云烟落纸英词吐。
三年与君巴峡游，至今诗名播西土。
金华不生有嫡孙，一时纸贵人争睹。
维莫之春作兹游，绝忆苏仙赋东武。
从今风月三千篇，要扫冰溪九万楮。
芰荷立水更重游，当戒行厨治尊俎。

肯随桃李鬭梳妆。

红尘久厌人，湖山猛从事。
巾车出西关，触目饱幽致。
聊从吸鲸饮，发我涌泉思。
松鸣当丝竹，山肴胜肉味。
爱此天地宽，无复名利觊。
淡妆与浓抹，晴雨盖一类。
车马几驰逐，簪珥颇遗弃。
稍出鹓鹭行，来与鸥鸟缀。
归来灯火近，忽枉珠玉遗。
三复已醒然，袭藏有巾笥。

巫山磊块山林姿，一邱一壑贪成痴。
寸峰拳石瞥眼过，张皇攫觅惟忧迟。
东南佳山多秀丽，就中所欠雄与奇。
饱闻巫山冠巴峡，奇峰十二相参差。
昔年图画常一见，欲见此山无路之。
扁舟西溯上三峡，千岩万壑争追随。
终朝应接已不暇，心目洞骇俱忘疲。
蓦然钟鼓高唐上，峰峦二六排旌旗。
一峰霞彩迥在望，一峰展翠开屏帷。
无心出岫云吐色，偃盖平峦松并枝。
仙踪鹤驾羽衣近，坛石瑶台阊阖低。
白云一起凤皇下，清泉四合蛟龙嬉。
群峰角立变态异，一一大巧乾坤为。
外堪击拊试声律，中含造化分四时。
天下名山亦多矣，未有列岫奇如兹。
九华一景固天巧，惜与江流相背驰。
南北两峰喧众口，妆抹却恨同西施。
何如此峰无限好，行行列列临江湄。
烟云漠漠出寸碧，风雨时时横黛眉。
舟人渔子漫回首，骚士墨客劳支颐。
我来穿水入天去，貂裘章甫生尘缁。
昂头见此大奇特，跻攀不上空嗟嘻。
吾将欲访三岛登九嶷，上蓬莱道山之壁，绝泰华终南之嵋。
飞凫去舄啸沧海，却来巫峡温前诗。

酒著圆腮重，珠联细叶芳。
绛纱笼蜜颗，朱粉皱新妆。
色渍桑间椹，甘傅荔子浆。
轻酸认梅种，草木有他杨。

老眼羞看镜，华颠怯半霜。
栖迟勋业晚，孤负岁年长。
月透光深杳，花摇影颉颃。
衣冠从尔正，不趁晓来妆。

江行了不按春光，江路欣看得海棠。
浅蘸深红丛蓓蕾，细开浓白巧梳妆。
蜀花但鬭胭脂湿，荆种新傅腻粉香。
行客纷纷正寥落，为渠著语快飞觞。

翠钿琼葩别样芳，凉风微雨淡梳妆。
姮娥夜半朝天阙，应有遗簪坠帝旁。

一轮月影涨幽香，碧玉钗头白玉妆。
持似此花供燕几，玉堂端可寿萱堂。

宾筵笑语杂丝弦，说到山翁更粲然。
衰鬓岂应妆面侧，陈编只合粉袍前。

红妆夸睡足，粉额趁颜开。
惟有江梅样，蛾眉淡拂来。

天公作晚晴，得得送行客。
海棠新过雨，染就胭脂色。
醉脸娇未匀，啼妆红欲滴。
劝君白玉卮，一醉不足惜。
我生酷爱花，为君须小摘。
后夜月满船，持此伴幽寂。

风流汉署尚书郎，蛾眉列屋呈新妆。
中有一人十四五，雪肤花艳倾后房。
妒宠负恃亦常理，何乃弃置行路傍。
妾如桃李眩颜色，君如铁石为心肠。
忆昔赠君绿绮琴，佳期密意寓琴心。
白雪阳春世寡和，高山流水谁知音。
燕子楼中空寂寞，凤凰台上忍登临。
瓶沉簪断不堪说，钗分镜破何由寻。
君不见韩退之，绛桃柳枝二侍儿。
别来柳枝已飞去，故作镇州初归诗。
又不见白乐天，小蛮樊素争取怜。
晚年樊素欲谢遣，因赋不能忘情篇。
从来我辈情所钟，绵绵此恨今古同。
世间尤物最为累，须信万事浮云空。
二公号为知道者，未免爱欲缠胸中。
果能脱去如敝屣，自古未有贤于公。
料得文君对长卿，小窗时鼓一再行。
幽愁暗恨欲备写，离鸾别鹤难成声。
知君手种堂前柳，春风披拂还轻盈。
怜新弃旧似浅薄，如君未必真忘情。

满目凄凉秋思生，寒香万本绿畴盈。
风回兰蕙由来远，露浥蔷薇分外清。
取次梳妆呈素面，等闲流落惜芳英。
凤楼大手须公等，好把蛮笺寄老兄。

策试中庭雪已深，玉楼冻合冷难禁。
哦成风絮频呵手，拨尽寒灰苦用心。
梁苑巧妆花满树，蓝田幻出玉千寻。
吾家二谢多才思，莫惜高吟更浅斟。

蔷薇清露染衣裳，绰约仙姿淡淡妆。
碧玉参差张翠幄，黄金错落缀珠珰。

为爱东篱九日黄，孤标正色占秋光。
如何却被胭脂污，也学人间时世妆。

眷此良月，协此良序。
水德溥溥，羽音诩诩。
金曜在郑，对烛于鲁。
儒风妆鼓，乾坤煦妪。
武夷裒湑，生申及甫，且持汉斧。

凌波仙子浓淡妆，六月鉴湖夜乘凉。
低头贪照广寒影，开口失喷清净香。
花县草池漪且渌，疑自鉴湖分一曲。
若为仙子不呈身，无乃主人犹负俗。
新逢好事公子来，十年水郁一旦开。
动摇倒影弄金彩，勾引回风生麝煤。
杰题所扁危亭峙，仙子涵恩勿私喜。
百里黔甿屈者伸，非徒恩汝数仙子。
长安得暇游昆明，紫橐初开有余馨。
主人顾影头尚黑，仙子闻香眼重青。

强号梅为自在春，淡妆贵不失天真。
园林烂熳空多事，篱落伶俜倒出尘。
无竹无松自风韵，得江得月更精神。
清高惟雪可相配，次有冰台两玉人。

冰壶涌出水仙妆，镜里风生净土香。
白表质成花受彩，黄钟理具蕊含章。
翩翩仰面枝分盖，{角戢}{角戢}斋头子共房。
见说濂溪爱之酷，色尘于我自相忘。

前日日莫相逢初，今日日斜来看再。
哄然肯作时世妆，萧然自有无人态。
题诗欲报故人知，为尔停骖一杯买。

桃李竞芳春，晨妆故斩新。
周遭遍晴野，络绎动游人。
闭户端无事，命车当及辰。
澄流带修竹，足以奉清真。

兰馨岂亦竞春狂，不为无人废不芳。
长使幽居在空谷，也胜半额趁时妆。

春事违人去若狂，便惊𫛸鴂怨年芳。
儿童强作留连意，拾去残花学试妆。

送君祇数梅花节，开到岭梅君不回。
折得花来有重出，妾惟孤影愧妆台。

日日题诗待海棠，要从地主借绳床。
偶因风雨愆期至，已是飘零学退妆。

江梅闲尽腊梅稀，又是红梅占晓枝。
却忆东坡诗上语，淡妆浓抹总相宜。

起晚慵妆立小楼，杜鹃声里万红休。
侬愁未逐春酲解，飞尽杨花不举头。

应说兵来且莫降，急寻宫井共深藏。
侧身待作凌波步，仰首还成半面妆。
已分葬埋依古甃，可怜牵挽出银床。
至今汲水人皆说，犹带烟脂旧日香。

人情谁不爱飞雪，腊中再见尤奇绝。
对雪吟哦色即空，仙翁洞照无生灭。
既积既消还复飞，且飞且积俄又非。
了然不是坚牢玉，缅怀有感苏公诗。
谁知润泽工夫远，须索诗家为明辨。
香风天上亦飞花，较之穷腊功犹浅。
绿窗怯寒颦翠娥，穷儒忍冻不能歌。
何如制阃贤师帅，賸喜嘉祥重婆娑。
鄮山妆点千岩白，全胜轻花飘细麦。
气和之应非偶然，善政端由老邦伯。

海棠自是花中杰，西蜀此花尤胜绝。
濯锦江边艳欲然，浣花溪上繁于缬。
畴昔闻名未识面，对之顿解忧心结。
东皇着意欲开时，不许芳心轻漏泄。
风前醉态真嫣媚，雨过啼妆更鲜洁。
格高不受尘点污，韵胜须那香酷烈。
东南颜色岂不佳，甲乙品题终少劣。
我公胸次秋水莹，海内人人颂清节。
世间珍玩一物无，独此妖娆费提挈。
墀间堂下不胜春，頳颊丹唇俨成列。
嫣然尤物不移人，未害广平心似铁。
几年隔绝剑阁外，拔擢孤忠自明哲。
愿公持此坐庙堂，天下妍媸要区别。

钱塘妓女颜如玉，一一红妆新结束。
问渠结束何所为，八月皇都酒新熟。
酒新熟，浮蛆香，十三库中谁最强。
临安大尹索酒尝，旧有故事须迎将。
翠翘金凤乌云髻，雕鞍玉勒三千骑。
金鞭争道万人看，香尘冉冉沙河市。
琉璃杯深琥珀浓，新翻曲调声摩空。
使君一笑赐金帛，今年酒赛真珠红。
画楼突兀临官道，处处绣旗夸酒好。
五陵年少事豪华，一斗十千谁复校。
黄公垆下谩徜徉，何曾见此大堤倡。
惜无颜公三十万，往醉金钗十二行。

漠漠同云遍海涯，晓风寒逼绿窗纱。
飞扬鳞甲三千界，妆点楼台百万家。
何处妙歌金帐酒，谁人清对玉梅花。
便应石鼎融冰水，乌帽笼头自煮茶。

浓淡名花产蜀乡，半含风露浥新妆。
娇娆不减旧时态，谁与丹青为发扬。

去年枝上见红芳，约略红葩傅浅妆。
今日亭中足颜色，可能无意谢东皇。

南枝飞影到横窗，点点凌寒学弄妆。
玉色不亲红粉镜，冰肌宜褪绿罗裳。
向人骄小春先动，越样尖新夜更香。
不为此花排日醉，广平真是铁心肠。

莳秧郎婿晚归来，白面匀妆是乃妻。
笑说福唐风俗恶，一田夫妇两身泥。

吾庐元在亮功坊，祖母东街家姓张。
舅翁官小先富强，有子破荡开书堂。
我随表伯学文章，忽然好怪不好常。
走师月鱼舍莆阳，三山士子厌我狂。
避我谈吐如簸糠，北郭先君吴讳骧。
姨弟余入京朝行，惟此二人见科场。
期我前列每参商，面嗔考官识未长。
我因随老客他乡，一钱亦欠真空囊。
君出凤池游上庠，长洲适值日同房。
我忆东街往事详，得君情话胜琼浆。
百杯饮我何以偿，欲饯一醉难赊尝。
虽然旅困颜无光，狂言欲发藉激昂。
自矜到此亦可伤，末篇听我送行装。
临轩策试亮阴妨，首擢南宫丹桂芳。
奉常格法经先扬，亚魁谁赋非君当。
占牌前引归骑忙，蓝袍色映萱草苍。
美人二八宫样妆，阀阅贵盛金多藏。
爱君坦腹羲之床，红䌷扇鼓迎新郎。
我还尽粜箪食粮，赛君痛饮寻歌娼。
莫学浅夫唾肥羊，傲岸贺客峻门墙。

君思家世质，云此闺闾华。
我知财货里，自出人骄奢。
先翁非勤俭，安能美生涯。
儿郎不鼓舞，造化无萌芽。
从今君已悟，拈骰入喧哗。
结棚妆俚戏，达旦听淫哇。

造化无情不择物，春色亦到深山中。
山桃溪杏少意思，自趁时节开春风。
看花游女不知丑，古妆野态争花红。
人生行乐在勉彊，有酒莫负琉璃锺。
主人勿笑花与女，嗟尔自是花前翁。

龙楼凤阙郁峥嵘，深宫不闻更漏声。
红纱蜡烛愁夜短，绿窗鹎𫛥催天明。
一声两声人渐起，金井辘轳闻汲水。
三声四声促严妆，红靴玉带奉君王。
万年枝软风露湿，上下枝间声转急。
南衙促仗三卫列，九门放钥千官入。
重城禁籞锁池台，此鸟飞从何处来。
君不见颍河东岸村陂阔，山禽野鸟常嘲哳。
田家惟听夏鸡声，夜夜垅头耕晓月。
可怜此乐独吾知，眷恋君恩今白发。

汉宫诸女严妆罢，共送明妃沟水头。
沟上水声来不断，花随水去不回流。
上马即知无返日，不须出塞始堪愁。

待晓铜荷剪蜡煤，绣帘春色犯寒来。
画眉不待张京兆，自有新妆试落梅。

池面风来波潋潋，波间露下叶田田。
谁于水上张青盖，罩却红妆唱采莲。

黄金未变千丝柳，白日初迟百刻香。
圣主本无声色惑，宫花不用妒新妆。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

自君之出矣，懒妆眉黛浓。
愁心如屋漏，点点不移床。

懒临妆架索朱绵，上得高台失宝钿。
内屋深屏多画杏，有谁独喜画双莲。

妆点林泉趣，销除市井心。
平生跧伏计，到此意偏深。

珠珰错落江皋佩，罗袜轻盈洛浦妆。
欲采蘋花掷春信，停桡难觅杜兰香。

娅姹吴音今古同，宫妆袨服已成空。
雕文结角辎车巧，犹有梁陈宫掖风。

妾家秦关中，白玉为重堂。
堂前翠帘钩，一一金鸳鸯。
暖艳照绮席，新声按笙簧。
妾小不解事，戏剧珠楼旁。
蜂蕊撷秾杏，鶑枝荫垂杨。
阿母喜秀慧，鞶丝教缝裳。
年齿渐长成，自制红襦长。
弄杼织繁锦，错综飞凤凰。
体柔生玉腻，国色凝天香。
不假粉黛妍，差作时世妆。
悦己求得逢，晨夕劳衷肠。
苟合必易散，良贾宜深藏。

鲤鱼程阔海茫茫，照眼琼标十二行。
矾弟梅兄同旧隠，风姨月姊特新妆。
湘滨人远难闻瑟，洛浦才高最断肠。
何似香严真实处，鼻端无窍著猜量。

倭缬帘垂柳外楼，睹妆微露玉搔头。
承平气象应如此，忆杀金明水殿游。

慵妆酣酒夕阳浓，洗尽霜根看绮丛。
绿地团花红锦障，不知庭院有西风。

屋角春声喜报晴，青裳玉面晓妆明。
为君自断天休问，依倚清香乐此生。

海棠曾把比朝眠，妃子妆慵玉镜前。
若似此花颜色好，定教天宝画师传。

梨花风骨杏花妆。

文会得吾党，浄居清昼长。
平生爱山僻，暇日聊徜徉。
风流谢康乐，肥遁计亦良。
锺鼎成淹留，江湖晚相望。
山色青未改，山名久愈彰。
松风度晚曲，岩花弄晨妆。
尚疑缥缈人，髻鬟下鸣珰。
凄凉怀古恨，野水涵方塘。
功名不作难，出处何可忘。
人自草木腐，看渠日争光。
香消酒力微，缘阴听圆吭。
悠然发遐想，莞尔还成章。
归途有清泚，濯缨咏沧浪。

读书在雪屋，长啸亦蜗庐。
兹晨从远役，不柰为饥驱。
夕棹悄烟月，朝帆暖菰蒲。
情欣秋风至，体惬袢暑徂。
拾鱼未妆潦，争米聊趁虚。
廓落展遐眺，舂容进前途。
暮画谅何取，世用实已迂。
分阃重节制，三边藉调娱。
功成报天子，朝珮归与与。
下客一何幸，穷途非所虞。
江山待公赏，佳处小踟蹰。

一笑无言桃李场，从教遥夜鬭寒香。
红梅何意败家法，便欲从时作闹妆。

凉生几砚窗未糊，秋风射入如相呼。
床头吴钩作龙吼，便欲乘此𢭏穹庐。
丈夫诗胆如斗大，摩挲笑与歌楚些。
生平柔肠作铁坚，挑尽寒灯拥襟坐。
撞钟打鼓天欲明，鸦未知晓鸡先惊。
夜来有雨不须问，听取窗前蕉叶声。
老僧惯闲定较可，山色朦胧半烟锁。
玉簪委地怕禁持，消息雨中弹指过。
前回十日得一晴，远山松桧如泼青。
痴云冉冉自辟易，半江滚滚金龙生。
桂花毕竟终燥薄，强出婵娟懒梳掠。
正缘久不见云生，事半功倍扫萧索。
人言快意难得时，世间乐事须生悲。
转头泼墨天地黑，依然雨脚如丝垂。
山翁岂识神龙志，特地霖淫阻游意。
不知金鸭香篆长，拥鼻犹可看文戏。
重重叠叠添青苍，谁谓浓翠遶丛篁。
草木过湿有香意，衣笼笃褥篝笼汤。
峭岩万丈苔斑驳，日固甚佳雨不恶。
晴明晦冥俱可观，刍豢有时荐藜藿。
爱山之痴如爱诗，或日或雨皆足奇。
君不见若把西湖比西子，淡妆浓抹总相宜。

步障蜀州锦，重重碧罗襦。
娇多不胜春，十五未嫔夫。
我欲金屋之，贮以贡上都。
窈窕飞世间，秾李侍绿珠。
冶容致人疑，讵知非妖狐。
雉扇开绿绮，君王丽华俱。
后庭非无花，有宠争得无。
八姨淡手抹，试妆不施朱。
不如玉环翠，睡起姿态殊。
人言花倾国，况乃下蔡乎。

群公列屋居，官贵辄鼎台。
艳妆照珠翠，寒谷嘘春回。
书生穷蹇甚，一笑百祸胎。
何时业债尽，面目还本来。

路岐引人不作长，野梅官柳禅风光。
看山看水入诗眼，岁月不觉须眉苍。
请从丈人开肺肠，身非石人忘故乡。
五年江湖枕书睡，梦随南云落翁堂。
亦知行坐歌白头，池南隠几浴凫双。
鳏孤肯复有羁旅，石塘破寺魂悲凉。
毛锥不补万事裂，存者各在天一方。
善和里第知几易，辽东城郭空相望。
平生何用酷似舅，政似嫫母颦施嫱。
儿时拊头祝文章，祇今未入崔蔡行。
三年一书愿见贳，骨肉满县愁难当。
屋头荼{艹縻}定过墙，满窗日色文书香。
眼前欠甥颇念否，我亦口挂蚝山旁。
烦将归意作泉下，小待锦衣漫俗妆。

君家去天才三百，君身去天无尺五。
忽忆泥功栈外山，尽是杜老思君路。
而今西子媚回塘，坐令猛士纡柔肠。
可能直下窥秦陇，翻作吴儿时世妆。

西郊有客枕溪居，特为孤芳小结庐。
窗外横枝疏带竹，花边流水暗通渠。
伊方傲矣百花上，我亦翛然三径余。
此外不关茅屋事，为谁烟雨自妆梳。

青花绿叶上疏篱，别有长条竹尾垂。
老觉淡妆差有味，满身秋露立多时。

散而成章合为龙，回风混合游鸿蒙。
舟人上下神女供，俗妆铅粉胭脂红。

光映妆楼月，花承歌扇风。
欲妒梅将柳，故落早春中。

海棠花上问春归，岂料春风雪满枝。
应为红妆太妖艳，故施微粉著胭脂。

红妆翠袖一番新，又向园林作好春。
却笑华清夸睡足，只今罗袜久无尘。

五月荷池未见花，但擎余盖碧参差。
何人唤起凌波步，要见晨妆出晓霞。

只为羊车恋靓妆，仓皇合殿烛无光。
宫中不解嫁鹦鹉，台上安能来凤凰。

冬序玄以冥，闭塞乃其职。
巧作六花飞，与天为粉泽。
初舞若狂然，既定稍真积。
坐令宇宙间，万象变颜色。
霜肃特加厚，月皎更留迹。
晚节答造化，有此足清白。
今日此何日，双𫇛鸣大舶。
清溪照红妆，醴酒障行客。
莫言山水兴，萧散竟何益。
莫作儿女恋，黯然空戚戚。
有诏起闻人，意远理可即。
王所切经纶，言路倚忠直。
锄梃弄湘南，铁甲泠河北。
仓廪竭江外，蒙袂窘朝籴。
隠忧关念虑，闲暇已偪仄。
忽作一尺围，此事费䌷绎。
先生持论高，践履我所识。
酒酣技已痒，汉事多发擿。
仲舒智似愚，纾缓却端的。
公孙巧乃拙，迎合屡倾侧。
缟衣纷陆离，见𪾢立消释。
惟有真实在，拍拍满胸臆。
雄辩醉得醒，温言寒褪力。
谁知百丈外，霏屑散珠璧。
须臾鼎分袂，眷恋语离席。
篙师与徒御，酥酪在肘腋。
此行朝雪宫，忧乐任指摘。
表沴戒袤丈，呈瑞伫盈尺。
勿棹子猷船，忽穿东郭屐。
高卧更何为，精神见肝膈。
归来情绪恶，胶舟隠沙砾。
辗转意悠哉，隠几不能息。
明年兆多黍，今年滋宿麦。
我居官得禄，我去家可食。
俯仰足欢颜，广厦庇仁宅。
想见燮调人，谠议进君德。
先生训故考，微小发幽赜。
七篇粗可意，余子无为役。
持此力行之，愿以间谗慝。
盛哉孔孟心，万世信经籍。

南州佳人号秀英，窃弄毛颕亲儒生。
解衣傍若无我辈，疏梅矮竹真天成。
公主朝妆弄眉墨，误作铅华污宫额。
此君剑器藏锋铓，张颠幻出公孙娘。
我来忽见惊心目，张八何生魏何熟。
酒酣耳热且勿喧，为我殷勤写双幅。

东皇雅欲破玄冥，滕六终怀可否情。
岂不愿丰招瑞气，又虞加力困饥氓。
柳虽阁絮心犹壮，梅不能妆意自倾。
只恐玉龙禁不得，便输鳞甲赋群英。

彼美花兮宜晚春，柔姿淑艳是何人。
十分国色妆须淡，数点胭脂画未匀。
带雨容开浑是恨，出墙头望恰如真。
几时谪下蓬莱岛，霞染仙衣痕尚新。

一度相逢一度春，不知名姓是何人。
十分国色妆须淡，数点胭脂画未匀。
好把东皇为上客，便堪宋玉作西邻。
临邛道士今何在，说与唐宗是太真。

盈盈蝶粉衬蜂黄，水国仙人内样妆。
同在寒梅应愧死，枯枝犹说傲冰霜。

我句拙于贫女妆，尊前替戾敢承当。
何人错比罗敷艳，枉赋诗人陌上桑。

深居处女静无妆，脱兔飞时势莫当。
已捷不须三舍避，便将战处入耕桑。

一种秋容淡素妆，西风吹破几枝芳。
琼葩玉蕊金飙夜，疑是梅花入梦香。

夐出涟漪不染泥，浓妆淡抹总相宜。
六郎莫恃人怜惜，君子名称更绝奇。

飘泊寒城两岁年，巧妆那记紫微篇。
毛嫱不用惊飞鸟，买药韩休更可怜。

一段幽奇破腊忙，只将迟暮了年光。
从教篱落飘零尽，也胜房栊半面妆。

繁花密笋暮春时，妆点园林一段奇。
金粉生香风细细，斑衣留润露垂垂。
品高宜入神仙药，节劲终全冰雪姿。
笑彼杏桃儿女态，谩争艳冶媚山歧。

青青窗外几修篁，也学宫梅巧样妆。
说与惠连须著句，雪边春色到池塘。

凤台仙姊卷银篁，归去瑶池试晓妆。
剩粉残脂无处著，化为风絮满池塘。

眼前修洁独修篁，屡倩东风洗晓妆。
学舞腰肢困珠玉，可怜官柳在寒塘。

疏梅元自映疏篁，谁把璚瑶特地妆。
雪后园林应更好，却输和靖在钱塘。

臞庵先生仙籍豪，固非尘中浪骼骨。
挺特不随时世妆，那学儿女夸首髴。
朅来龙江主文盟，𬬻锤广大无弃物。
裁狂雕朽谁弗容，游刃三年不少{屈刂}。
野人掩关北溪曲，于道未能探丝忽。
甘谢驰驱抱孤拙，反获优容免呵咄。
纡轸衡茅过招邀，寘之学海沧流潏。
道德渊源漫斟酌，理义刍豢饱啮龁。
由堂赐室纵步蹑，渊鳞骞翼恣手捽。
金篦刮瘼丹起废，万斛尘胸为一拂。
要令龊龊矿璞姿，无或晶光向埋没。
云何聚散不可常，征车已驾城东月。
当今中原若角崩，曦娥薄蚀耀计孛。
庙堂侧席急选用，英才讵复偏方屈。
便起鸮林簉鹓行，感时怒竖冲冠发。
整顿乾纲靖坤维，扶掖炎精夐熛欻。
拯危直鼓济商楫，逢邪须奋击泚笏。
挽回一气转洪钧，平地春雷百蛰出。
雍容细旃讲唐虞，正鞸垂绅其弁突。
抑均斯道觉斯民，何但诸王私荫樾。

开阖随阳自晓昏，轻如绡縠净瑶琨。
淡黄相枕五重靓，浓紫深藏一窍浑。
熟视绝无妆点态，细看不见剪裁痕。
谁能会取个中意，与玩乾坤造化根。

十五日已前，湖光潋滟晴方好。
十五日已后，山色空蒙雨益奇。
正当十五日，若把西湖比西子，淡妆浓抹总相宜。
中秋月似鸾台镜，赢得多才一首诗。

杨柳妆腰带，梅花络臂韝。
黄鶑偷眼觑，舞得最风流。
净慈门下萝卜头。

撩乱蒙笼黯淡中，海棠收叶尚藏红。
燕支肯负匀妆浅，翡翠何贪剪刻工。
酒病未苏还懊恼，春愁才解易怔忡。
流芳催得年华老，又见啼鶑转小丛。

暗香疏影入深杯，人怪新妆不是梅。
祇恐冰清惊俗眼，故移酒晕入花腮。
兰生林处元同臭，杏满园时肯乱陪。
迟日艳阳天气里，有欢赢得倒金罍。

香浮椽烛散新烟，阊阖沉沉辇路边。
宝蜡分擎初拜赐，锦衣飞步竞传宣。
柳阴未晓明妆镜，花气笼晴趁卷帘。
莫怪荒凉问榆火，午炊犹待死灰然。

山花忍作寿阳妆，且著胭脂入艳阳。
细雨春风谁会得，溪桥空自落幽香。

不须回梦入池塘，对雪逢花且醉香。
纵御铅华那可拟，涂黄空说旧家妆。

江头千树白茫茫，空谷佳人未洗妆。
一曲霓裳舞初破，寿阳春色到宫嫱。

绛纱中单发幽芳，不肯祗作脂粉妆。
取蜡为花付禅老，护寒却有麝脐香。

文孙亲上万年卮，姒妇严妆五翟衣。
不用都人须数跸，内庭跬步即重闱。

吾斲石堂无变怪，土缶瓦鼓闲游戏。
一镢相随万事空，十二时中牢捉系。
牢捉系，不在三闲前后际。
拍将两手笑呵呵，这个消息不容易。
不容易，拈起石头拈不住，放下石头放不去。
去与住，认取石堂门前路。
不开窗，不闭户，塞破世界无觅处。
煖则乘风凉则眠，烟霞云外朝还暮。
朝还暮，不贪荣，不贪富，不恋妻帑及儿女。
随缘自在度时光，看着古今都错误。
皇天后土莫相瞒，翻来覆去能几许。
前贤后圣说多般，千经万论从头注。
渠不省，渠不悟，一任从渠失故步。
我自知，我自顾，富贵浑如草头露。
人与我，爱与妒，对境不生无喜怒。
清凉世界乃吾台，是非海里终不觑。
不向君王殿上行，不入豪家问尊贵。
红妆艳粉任安排，夸逞从他鬭能会。
英雄强弱只一般，喽啰巧拙说甚彩。
少年才子漫风流，绝代佳人臭囊袋。
一息不来何所寻，万两黄金不容带。
都是空，必竟败。
唇锵舌剑递相欺，纵使金印如斗大。
尽数收拾满仓箱，不知前面能几岁。
一著错分明，输却无赢落。
聚散还同浮水沤，顷刻之闲难捉摸。
不向根基上乘寻，个个急后抱佛脚。
早悟解，早悟解，不如石堂一大块。
石堂坏时从他坏，这一大块元自在。
坚且耐风霜，雪雨摧不碎。
祁寒隆暑没遮栏，春去秋来任推载。
四方八面透玲珑，石堂里面快活睡。
觉后还将恁么时，撒手便行无布摆。

泛索坤宁日一羊，自从正位控辞章。
好生躬俭超千古，风化宫嫔只淡妆。

内园昨夜报花开，中外喧传玉辇来。
遥望红妆撩乱处，人人争献万年杯。

日日寻春不见春，弓鞋踏破小除芸。
棚头宣入红妆队，春在金樽已十分。

浑如冷蝶宿花房，拥抱檀心忆旧香。
开到寒梢犹可爱，此般必是汉宫妆。

佳人命薄今古悲，苦乐在人知者谁。
镜鸾窥损春黛眉，洞房不出藏绣帏。
二十许嫁豪家儿，阿爷已受筐篚仪。
心旌暗许良人随，那知中道前议非。
父母反复志愿违，嫁归只得随身衣。
金币妆饰无所赍，妇德妇容虽守持。
阿姑色厉妯娌嗤，良人轻贱恩意亏。
春波不似鸳鸯齐，春风不如双燕飞。
妾非无声不敢啼，妾非无泪不敢垂。
此身自恨生不时，怨雠父母将何为。
不如携将六尺帛，黄泉冥行与世辞。
父母安用深致思，此身期与良人知。

犯寒不怕雪蒙头，蹋石穿林不暂休。
千首诗成千首意，十分春瘦十分愁。
飞添宫额妆同艳，斜插鬓云香共留。
勉续清吟知笔弱，苦无风度恐花羞。

梅花端的记年芳，每到开时趁一阳。
绿水湖边和靖句，含章檐下寿阳妆。
昏昏澹月疏疏影，缓缓清风细细香。
不比芳春万红紫，荡人狂思费思量。

条脱空嗟萼绿华，俗尘难久驻仙车。
数声画角单于塞，一曲山香阿母家。
堕砌尚疑妆后粉，点衣犹认唾时花。
别来埋没春风面，几度虚窗叹月斜。

不与南枝鬭粉光，品题应合让苏黄。
融成蜂蜡千葩秀，散作龙涎几阵香。
立悟瞿昙真面目，坐忘姑射旧梳妆。
好风吹堕檀心句，白雪空惊寡和章。

武陵梦觉艳妆空，回首芳姿迥不同。
萼绿仙留苍玉佩，蘂珠人在碧霞宫。
素腮褪粉啼春雨，翠袖笼寒怯晓风。
惆怅涌金池上路，阑杆倚遍夕阳中。

金风几日老庭莎，经下窗棂换碧纱。
天气已凉人尚远，晚妆羞戴丽秋花。

世人眼见真莲少，真莲却在玻璃沼。
浣花溪水入银河，何人更识月皎皎。
谪仙不见见梅妆，荷稠搴作芙蓉裳。
黄龙干叶何年堕，维摩雨华昨夜芳。
真华真诗元在眼，要须心地先清凉。
不然潇湘水清寒矶月，沙平水晚露低昻。
劝君休问张子房，鉴湖十里藕华香。
天驷超河夜未央，胡为自同太白光。
何时握手论行藏，江东云暮天何方。

谿痕寒不肥，岸容晚益退。
其谁怜婆娑，明霞剪零碎。
烂烂饱泠露，酣酣俯清濑。
宛然古铜碧，嫣然靘妆对。
又若翠袖薄，瘦立烟渚外。
西风仅如许，晚节尚可待。
遂拜拒霜号，不受断肠浼。
亦岂无老成，试请推行辈。
桂腾小山馥，菊耀东篱采。
裳衬芰荷衣，服称陆离佩。
芳芷雅相乡，宿莽安敢背。
花城隔仙凡，俗说信茫昧。
独有离骚经，名氏得先载。

柳暗三眠困，花繁二月香。
情怀当酒尽，兴味为春长。
叠鼓渔阳节，清讴北里妆。
阶前乐无误，席上有周郎。

不谓花草稀，实爱菊色好。
先时自封植，坐待秋气老。
类妆翠羽枝，已喜金靥小。
严霜发层英，益见化匠巧。
摇凝光艳落，折恐丛薄少。
一日三四吟，一吟三四遶。
赏专情自迷，美极语难了。
得书所赋诗，烂漫感怀抱。
朗咏偿此心，清尊为之倒。

广陵芍药真奇差，名与洛花相上天。
洛花年来品格卑，所在随人趁高价。
接头着处骋新妍，轻去本根无顾藉。
不论姚花与魏花，只供俗目陪妖姹。
广陵之花性绝高，得地不移归造化。
大豪人力或强迁，费尽雍培无艳冶。
东君固是花之主，千苞万萼从荣谢。
似矫东君泛爱心，枉杀春风不肯嫁。
遂令天下走香名，髣髴丹青竞夸诧。
以此扬花较洛花，自合扬花推定霸。
其间绝色可粗陈，天工着意诚堪讶。
仙家冠子镂红云，金线妆治无匹亚。
旋心体弱不胜枝，宝髻欹斜犹堕马。
冰雪肌肤一缬斑，新试守宫明似赭。
双头两两最多情，象物更呈鞍面窊。
楼子亭亭欠姿媚，特有怪状堪图写。
见者方知画不真，未见直疑传者诈。
前贤大欲巧赋咏，片言未出心先怕。
天上人间少其比，不似余芳资假借。
我来淮海涉三春，三访龙兴旧僧舍。
问得龙兴好事僧，每岁看承不敢暇。
后园栽植虽甚蕃，及见花成由取舍。
出群标致必惊人，方徙矮坛临大厦。
客来只见轩槛前，国艳天姿相照射。
因知灵种本自然，须凭精识能陶冶。
君子果有育材心，请视维扬种花者。

中山雄北边，地得要害扼。
烽警昔未彻，民日困兵革。
一从无事来，历祀且半百。
戈矛既钱镈，比屋遂仁宅。
人生亦自劳，营业鲜暇隙。
诚哉百日勤，固愿一日适。
为政本人情，三代所不易。
汉吏称循良，在宣布恩泽。
兹吾治废园，大揭众春额。
庶乎时节游，使见太平迹。
园中何所有，风物难具籍。
方塘百亩余，遥派逗寒碧。
虚亭跨彩桥，孤屿耸幽石。
环堤柳万株，无时张翠帟。
移得江南天，不觉万里隔。
芳林灼灼花，次第锦绣坼。
三春烂熳时，为民开宴席。
观者如堵墙，士女杂城陌。
野态得天真，靓妆非俗格。
惟意任所如，去来何络绎。
多欢知有今，胜致骇非昔。
如登老氏台，怀抱罔不释。
既以休吾民，又足奉嘉客。
清暑暨凉秋，池景尤可惜。
红蕖四照香，风送入𫄨绤。
乘兴命轻舟，纵赏缓撑刺。
芳饵须鲙资，绿房欣手摘。
就饮圆荷中，一当数大白。
时见群鸥飞，惊此红袖拍。
献酬如未快，申令喜相搦。
或见大敌怯，便可遗巾帼。
酣战方气振，俄景忽晡夕。
人笑山公归，酩酊倒巾帻。
谁知酩酊心，自有制胜策。

晓来飞雪抑香芽，料峭轻寒特地加。
青帝似矜春意早，更妆新萼与梅花。

一潭嘉景四时新，不得经年作主人。
莲芰风前忘九夏，绮罗香里醉三春。
勤劳疆场诚无避，妆点蓬瀛惜未真。
多少胜游休结恋，报君须自立涓尘。

尺雪征涂已倦行，那堪寂寞过清明。
农居近古秋千野，县堞成虚睥睨平。
只见靓妆矜节服，更无闲地匝春耕。
山川寓目皆形胜，可惜虚屯百万兵。

拍堤春水展轻纱，元巳清明景共嘉。
人乐一时看开禊，饮随节日发桐花。
红芳雨过妆新拂，绿柳含风带尽斜。
欲继永和书盛事，愧无神笔走龙蛇。

芳林环掩密相搀，仙府天成似隐潜。
峰面槎牙屏簇画，溪心平澈鉴开奁。
秾妆照槛秋莲合，碎玉敲篷夜雨添。
暂柅客轩醒病目，日斜无意驭彤襜。

鳞差云母著书窗，软火深炉晓自妆。
篆恰才消余桂馥，手终不暖为枨香。
小中天地何妨大，闲里工夫不欠忙。
莫向市朝寻大隠，二松环水自汤汤。

花开更好亭前枝，亭曰更好花更奇。
我犹未到春已到，春不到此将焉归。
千山万山俨环抱，一树两树藏嵚{山/欹}。
晓妆弗受朱粉污，老去自著莓苔衣。
澹交霜髯与苍玉，雅宜茅舍横疏篱。
云英风味有余裕，石鲸鳞甲饶华滋。
恍然罗浮月中见，髿髿绀发森冰肌。
又如大窖冻不死，凛凛素节无瑕疵。
纷纷红紫不解事，与春角逐何迟迟。
待文作兴不足道，凡民碌碌终奚为。
孤芳拔俗千万丈，未暇相与论襟期。
贞姿皓态美无度，幽意独许鲜风知。
悠然凭高一披拂，僧窗处处开晴霏。
窗间跏趺拥风叶，照几碧眸岩电驰。
渊渊方寸湛古井，一沤不动清涟漪。
天香閟此无尽藏，潜于鼻观通几微。
水流山空但自笑，理与神遇端如斯。
乡来孤山水清浅，龟肤鹤膝相参差。
青铜盘屈破香雪，紫铁矫揉骈明玑。
膏肓泉石政为此，冠冕草木今其谁。
天公亦复加靳惜，阔著湖水无边涯。
八篇只遣处士赋，一点不放红尘飞。
是中泉石固深秀，惜欠晴湖山四围。
客如我辈亦不恶，拟赓疏影横斜诗。
后车合改效颦辙，亦若佩弦仍佩韦。

恰则夭夭看小桃，靓妆撚指九分消。
丁宁更耐明朝雨，款曲随风送落潮。

阴阴浓绿成新幄，荼蘼试妆催芍药。
缓鞚青丝果下骝，时与华风相领略。
风乎不违主人意，吹开宿酲换新醉。
玉山自起不须扶，隠若长城一万里。
和州归来贾如玉，高着十连酬不足。
倚阑目送断鸿飞，闲按新声翻旧曲。
畴曩方岩丈人厚，话到君侯布衣旧。
不知灞上故将军，何如细柳真将军。

炮车卷东南，白昼沙石昏。
悠然隘西北，顷刻潭湫翻。
晴窗展李画，叆叇迷江村。
乃知笔有神，巧剔造物根。
信意泼浓墨，了不见墨痕。
但见平林黯黯木欲折，辊底怒浪掀天浑。
平地十步九蹉跌，奈此倚岸舟如盆。
得非折天柱，恐是颠昆仑。
不然於菟髑髅下，巨浸潜蛟勇鬭涛山崩。
空江冥冥不知晓，更无一个闲鸥鸟。
断岸微茫水亭小，三两重茅都卷了。
漓洒云阴阴，翻然如惜金。
西子宜浅妆，浓抹尤清深。
於戏此妙不可寻，百金一笔不足临，掩卷袖手空沉吟。

楚楚冰绡雾縠裳，铅华消尽弗忺妆。
晓云不入朝云梦，赋入闲居亦擅芳。

水风池馆濯明妆，两袖澄鲜𥩟晚香。
金注月波秋未满，银开星渚夜生凉。
素怜醉客阳辞酒，才就新题略举觞。
拙不可穷安用巧，听他乞得巧人忙。

淡学梅花不受妆，酷嫌脂泽缀词章。
汉妆更在青山外，留得华风管暗香。

淡学梅花不受妆，酷嫌脂泽缀词章。
汉妆更在青山外，留得华风管暗香。

宿翳开新霁，繁枝耀浅黄。
还如醒滞思，又似整残妆。
碎影仍多态，晴天别是香。
坐分花下石，勺月荐深凉。

及笄洗妆，一花一香。
舍父求度，回度厥父。
父子学空，机先有锋。
父死开法，镆鎁出匣。
归奉其母，孤山之浒。
示生有灭，笑与母诀。
火后舍利，粲如繁星。
如金之晶，如玉之明。
堂堂月岩，如空行月。
何庸留此，自暴丑拙。

光尧与寿皇，昔者屡游幸。
缛川骑服鲜，藻野宫妆靓。
春池冰鉴开，笑对惊鸿影。
不见两河闲，父老久延颈。
仰望鸾旗回，呼跸牟尼顶。

浓淡非妆点，纵横谢剪裁。
凭栏一凝睇，图画信天开。

红妆翠盖出污涂，水面风吹醉欲扶。
自是凌波有仙种，文君莫讶茂陵姝。

拥盖难遮万脸红，烂然云锦直连空。
更看雨过新妆洗，百媚都含一笑中。

枫叶飘林竹隔墙，偏于冷淡逞浓妆。
天教不趁繁华月，要是秋来独耐霜。

朝来栏槛倚晴空，暮来烟雨迷飞鸿。
白衣苍狗易改变，淡妆浓抹难形容。
芦洲渺渺去无极，数点断山横远碧。
樊山诸峰立一壁，非烟非雾笼秋色。
须臾黑云如泼墨，欲雨不雨不可得。
须臾云开见落日，忽展一机云锦出。
一态未了一态生，愈变愈奇人莫测。
使君把酒索我诗，索诗不得呼画师。
要知作诗如作画，人力岂能穷造化。

河阳种桃彭泽柳，岁岁春风夸不朽。
何如君种一池莲，开向五月六月天。
红妆当暑清无汗，绿叶染风香不断。
坐令百里尽清凉，天乃赠君云锦段。
此花不可无此堂，主人姓字同芬芳。
更看堂后参差竹，醉倚炎空舞寒绿。

长忆西湾系小舟，野人曾伴使君游。
夜浮星子邀明月，雨对庐君说好秋。
坐拥红妆磨宝砚，醉歌赤壁写银钩。
当时一段风流事，翻作相思一段愁。

荷君问讯蚕家事，此是妇人辛苦媒。
典尽衣裳酬叶价，忙无心绪向妆台。
缲声未断机声续，私债未偿官债催。
织未成缣分翦尽，妾身争得一丝来。

就中一种芙蓉别，只恐鹅黄学道妆。

落帆停鼓鹳湖头，两度因循到楚州。
柳下人家曾识面，笑求新句写妆楼。

为忆空山雨，因嗟短鬓霜。
幅巾终日仄，侍女古时妆。
乌臼残林外，丹砂旧井旁。
不留禅月画，只踞净名床。
湖镜秋容淡，云庄晓露香。
汲泉须透脉，种果便成行。
使鹤过村店，携孥上野航。
极知秦外叟，全似贺知章。
对佛称居士，翻经悟法王。
自将诗检校，犹与竹商量。
嗟我浑无赖，非公不作狂。
莫移松下石，老子要乘凉。

坠叶浓于染，孤花净似霜。
溪山如有待，朱粉玄施妆。
胜境如天上，雄鸣自帝旁。
工陈白玉琯，人坐紫金床。
古兕称春酒，灵虬换夕香。
风筝犹有韵，星弁忽分行。
念此锄榛垄，频来渡苇航。
欲挥终极泪，只废苦吟章。
慨慷辞欢伯，英雄忆愤王。
逝骓嗟弗及，撞斗恨难量。
起舞何劳短，行歌未要狂。
断云将落日，千古助哀凉。

龙飞天子揽英雄，旧德欣逢泰道通。
丹诏果然颁北阙，彩舟行矣驾东风。
雨余杉径新添绿，暖入花妆旋姹红。
待得湖边春色满，我公已在凤池中。

荒村无物当风流，不解梳妆不识羞。
草里有花随手折，等闲插在野人头。

涤尽妖氛气，妆成富贵冬。
梅花香处觉，人意火边浓。
未暖那飞絮，非寒底见松。
绝怜阶下竹，腰折为谁恭。

日日花光乱酒光，青帘绿树映红妆。
今年幸得元戎伴，三到锺山共草堂。

花案妆来日日新，金陵犹有许多春。
若为造物回芳意，尽结嘉禾活饿人。

艳杏夭桃日夜忙，雨余啼损不成妆。
元戎和气春风似，又引笙歌看海棠。

荷花宫样美人妆，荷叶临风翠作裳。
昨夜夜凉凉似水，羡渠宛在水中央。

亭亭张翠盖，面面睹晨妆。
玉鉴三千匣，金钗十二行。
雨添骊水浴，风解月宫裳。
对此谁能赋，端须铁石肠。

一春强半尚无晴，有负渊明日涉名。
鶑粟已妆红叶艳，青梅尚觉荔枝生。
可怜蜂蝶攀辕意，尚欲羲和反旆行。
桃李不言流水畔，游人到此自多情。

春阴不辨夕阳斜，漫宿深村小隠家。
石溅流泉成急雨，露妆枯树作新花。
但欣麦陇千山秀，不恨芒鞋十里沙。
悠远山川还兴尽，不知何日抵京华。

桃李无言自晓妆，青春几日最韶光。
游人不用频来看，趁取初开未减香。

自是仙家别样妆，风来疑解舞霓裳。
异香只许蟾宫采，不与秋光作伴黄。

禽声戛玉琤如堕，蝶翅新妆粉欲飞。
山静物闲无一事，却嫌钓叟下鱼矶。

轻寒悮透薄罗裳，花面都成睡后妆。
羲旆过郊曾不驻，始知蜂蝶未为忙。

地宜冬暖早韶华，回首墙东李亦花。
毕竟晨妆自羞涩，岂堪位置寿阳家。

质白偏能照玉船，体轻终爱舞蹁跹。
眼前欲赋半妆额，梦里须携五色掾。
愁对素蟾寒寂寞，故烧红蜡暖清娟。
寄声青女休相妒，不学海棠酣夜眠。

不作风流时样妆，月明宫殿舞霓裳。
须知并立殷勤意，为祝吾皇圣寿长。

一水萦纡玉带环，杂花妆点四时间。
欲知招演堂中境，便是水栀盆里山。

楼高二丈只三间，四面平畴绕海山。
白水青秧开净练，碧峦苍𪩘拥妆鬟。
静中始觉乾坤大，老去唯思岁月悭。
但愿心田如此阔，一生到了得清闲。

西桥小小似垂虹，十里薰风胯下通。
万盖红妆都不看，壶公立在月明中。

已登椿柏七旬算，终锡花钗九树妆。
懿行在人今已矣，西风笳鼓助凄凉。

尽将家具载轻舟，来往长江春复秋。
三世儿孙居柁尾，四方知识会沙头。
老翁晓起占风信，少妇晨妆照水流。
自笑此生漂泊甚，爱渠生理付浮悠。

千尺悬崖巨浪撞，危亭高峙对微茫。
远峰凝黛双蛾澹，流水连云一带长。
日落江容难可尽，天寒山色不成妆。
停舟欲试登临眼，北望青烟欲断肠。

阿蛮妙舞翠袖长，臂韝珠络带宝装。
春风按试清元殿，粉白黛绿立两傍。
三郎老手打羯鼓，太真纤指弹龙香。
箜篌野狐拍怀智，觱篥龟年笛宁王。
中有八姨坐绮席，淡扫蛾眉压宫妆。
醉看阿蛮小垂手，飞燕轻盈惊鸿翔。
八姨指挥三郎听，颁赉岂惜倾篚箱。
缠头一局三百万，莫遣傍人笑大唐。
尾声方断地衣卷，忽闻鼙鼓喧渔阳。
播迁才出望贤路，玉食未进日卓午。
粝饭胡餠能几许，不饱皇孙及妃主。
阿蛮知是何处去，但见猪龙胡旋舞。

一二三四月如眉，积累如梳截半规。
玉斧昼夜修不彻，修成团镜当空垂。
十眉有样列象几，梳裁春冰镜涵水。
瑶娥睡起拂菱花，扫黛插鬓云绕指。
敛袂亭亭天上妆，环珮隠体璆琳锵。
骖鸾跨鹤舞仙谱，子登弹璈飞琼簧。
天风飕飂冷到骨，银河澎浪溅罗袜。
一轮千古广寒深，折尽桂花应白发。

凭栏日日望归驺，书来又报潇湘游。
卷书默坐泪自雨，弹向花上花替愁。
想郎快意杨州鹤，风光何地非行乐。
妾肠寸断郎岂知，独步苔阶空听鹊。
风滤碧纱夜窗深，弄针灯下无心情。
蜀罗一段茸五色，看定鸳鸯绣不成。
妾貌留春春要去，妆镜孤鸾无力舞。
辘轳咿哑残梦惊，晓嘶似是郎马声。
卷帘无人帘再下，遣童水东占打瓦。

东风飘花谁共惜，暑雨馥莲不忺摘。
雕栏倚露月千里，铜铺锁寒雪一尺。
终年汉漏滴四时，屈指三百六十日。
远山蹙断懒涂抹，怕开妆镜鸾舞只。
怨泪阑干落离宫，纤玉弹珠香风湿。
梦回想像巫山云，檐鹊似传天上音。
便教粉黛近君侧，未卜胶漆投君心。
岂不闻东宫婕妤作歌悲团扇，又不闻长门阿娇买赋捐黄金。

吾尝诵麓山盘纡句，又尝诵深林玲珑诗。
前有工部后吏部，拈出千古湘西奇。
扶藜游目逐萧爽，扪萝陟磴忘崄巇。
杉桧摇空蛟虬舞，岭壑翳雾猿猱悲。
晨昏两钟递名刹，日月一坛老仙祠。
摩干徘徊怜晋柏，剥苔俯仰认唐碑。
碧虚心照眼已阔，更上万仞层台危。
楚涛左渺连七泽，蛮烟右涌迷九嶷。
学宫岧峣压胜槩，百泉曲折流方池。
英才涵濡教育乐，风雩慨想莫春时。
登临殊未遍幽境，残阳木末坠红影。
松阴夹道倒接{罒/离}，不遣前诃杀风景。
小留一片潇湘亭，双鹭飞来妆秋屏。
橘垂嫩颗匝洲青，芷纷柔叶飘岸馨。
冥搜枯肠浪著语，对人欲举不敢举。
拍栏但吟工部吏部两大篇，水光山色俱欣然。

倒植盘梅已反常，无端更接杏花芳。
东君可是能时样，姑射山人也艳妆。

归心夜半已飞扬，唤仆吹灯促晓妆。
鸡翅拍斜茅店月，马蹄剜破板桥霜。
二陵万里埋荆棘，十庙百年生稻粱。
安得有臣如祖逖，慨然击楫誓江长。

主人意重出霓裳，客子愁多欲断肠。
眉黛暗传春去恨，脸红犹带夜来妆。
竹根穉子肌肤滑，叶底荷花语笑香。
多少行云在巫峡，谩将诗思恼襄王。

上苑春工到海棠，老夫随分为春忙。
朱弦转枕鶑催拍，红粉倚栏花鬭妆。
吾道几时曾损益，人心今日自炎凉。
愿言相约花前醉，一听儿童号酒狂。

东风吹不断轮蹄，处处秋千环珮飞。
剪翠弄妆归髻掠，乱红翻锦上屏帏。
花应笑我春尝醉，燕解嘲人夜不归。
莫怪逢春太娱乐，人生能有几芳菲。

山拥青螺出粉墙，水环银带插溪庄。
一百五日雨翻浴，三十六宫人鬭妆。
蝶翅拍花催舞袖，凤毛翻锦入诗囊。
新欢旧恨知多少，且对东风醉几场。

红牙催拍燕飞忙，一片行云遶画堂。
眉黛蹙成游子恨，脸红烧断故人肠。
榆钱不买千金笑，柳带何须百宝妆。
舞罢隔帘偷送目，不知谁是楚襄王。

桥横南浦虹千丈，柳护西溪翠一行。
佳丽不知滋味恶，插花临水照红妆。

画眉无墨把灯烧，岂识宫妆与翠翘。
堪笑东风也相谑，暗牵裙带缠人腰。

菊黄萸紫染成愁，妆点西风两鬓秋。
多少情怀无处托，欲凭归雁问青楼。

碧树笼秋池，锦帐迎风开。
水光曳倒影，矮菊纷舆台。
春风木芍药，是花岂云来。
淡妆绝脂粉，独秀墙之隈。
仿佛秦与虢，上马犹徘徊。
持以赠美人，斜插乌云堆。

春风花事数河阳，又见玲珑糁缀黄。
万斛香添秋酝藉，十分凉借月容光。
熏奁拾取留长挹，汤鼎煎来得细尝。
须信小山标致别，从渠涂额学宫妆。

磨斲女娲补天不尽石，磅礴轮囷凝绀碧臼刳。
扶桑挂日最上枝，媻跚勃窣生纹漪。
吴罡小君赠我杵，阿香藁砧授我斧。
斧开苍璧粲磊磊，杵碎玄玑纷楚楚。
出臼入磨光吐吞，危坐只手旋乾坤。
碧瑶宫殿几尘堕，蕊珠楼阁妆铅翻。
慢流乳泉活火鼎，淅瑟微波开溟涬。
花风迸入毛骨香，雪月浸澈须眉影。
太一真人走上莲花航，维摩居士惊起狮子床。
不交半谈共细啜，山河日月俱清凉。
桑苎翁，玉川子，款门未暇相倒屣。
予方抱易坐虚明，参到洗心玄妙旨。

梅试催妆粉，兰披入梦香。
迎春占北斗，受福拜东皇。

藕花万柄敛春妆，賸驻霜荷葺芰裳。
水路想通渔艇入，我来月下要鸣榔。

斋坛将祷肃熊貔，一缕忱恂六出奇。
云欲商量惊先路，雨方收卷避催诗。
冰花肯𢽾梅妆额，风絮嫌随柳献眉。
盐虎玉龙庄语在，愿光远业瑞昌时。

无诗不言酒，作赋真诳腹。
未破公子悭，况与佳人目。
壮心思击壶，圣杯赓啄木。
袖想胡旋双，妆记摇手独。
宾筵乏酬献，醴齐催泲漉。
祢衡办挝鼓，元崇方病足。
曾无列屋粉，空韵梳鬟绿。
百篇摘仙咏，十轴蒙溪读。
有美建安璩，竞爽淇园竹。
芒端寒燠转，胸次古今沃。
卧瓮嗤舍郎，祭酒可令仆。
时陈南北洗，颇醉东西玉。
虽微酝五斗，端有才一斛。
诗坛长齐盟，笔阵严总督。
方将喝银云，未肯平封麹。
宫宴看传柑，帝歌须和菊。
牛心固异撰，犊鼻且同俗。
尊酒日相逢，我歌君为属。
欢期践三五，酿顷亏十六。
酣畅嗟阮修，饮狂谢裴叔。
漥尊留古制，长勺分鲁族。
居然同老襟，浅斟醽水醁。

水满横塘占晓凉，莲腮霞举叶云生。
鱼儿富贵真难比，翠盖红妆拥队行。

五物中间着一翁，园廛随分可支筇。
章施采服花妆露，戛击鸣球竹啸风。
疏种密栽观木渐，浅流深浚养泉蒙。
眼前丘壑无佳句，自哂诗肠苦未穷。

晓日殷勤为着鞭，微风逐旋约轻烟。
东皇景胜浑如旧，西子妆浓许近前。
槛外客山今对展，禊时朋酒占初筵。
十年重访苏堤柳，总付春光入画船。

山川自高深，开辟由邃古。
长江泻岷峨，横亘截区宇。
东流为沔津，疏凿仗神禹。
襟带成奧区，都会称鄂渚。
环城得修冈，雄胜著台府。
上有江汉亭，凭高欲鶱举。
云谯护左方，南楼以为辅。
飞甍立嶕嶤，才去天尺五。
星辰近梯级，岚霏日吞吐。
横陈极苍茫，万象互昂俯。
晴光敞双明，景物恣枚数。
炊烟接空翠，下列十万户。
榱栋出棱角，阛阓分脉缕。
川涂竞走集，水陆跨重阻。
东南引湖湘，西北控淮楚。
舟车所交属，人物森萃聚。
歌谣杂谐合，来往纷伛偻。
溟蒙尘蔽空，挥霍汗成雨。
游盖惊云飘，联辔识骖舞。
驱驰溢阡陌，时节相媚妩。
裾袖翳朝日，光曜烛绡组。
憧憧蚁迁穴，纭纭茧抽绪。
亭亭肆遐睎，一一可细睹。
至如城中边，万灶宅貔虎。
春秋谨教阅，什什而伍伍。
红旆罗旌幢，中军立旗鼓。
冰霜贯戈甲，雷霆震弓弩。
后先严车徒，坐作中规矩。
被庐犹晋搜，少长悉有序。
礼成既饮至，络绎还所部。
俯瞰了不遗，清流数鲂𫚈。
乃若天空澄，江色入环堵。
云水渺相接，斜阳落晴坞。
千艘卧平沙，片帆归远浦。
微茫泛一叶，咿轧响双橹。
报译认樯乌，航琛知海贾。
微阴转层峦，轻烟生宿莽。
栖鸟绝重澜，归鸿集寒屿。
夜深渔火明，孤洲记鹦鹉。
晴阴与朝暮，景色若夸诩。
方春及韶淑，鶑燕争鸣乳。
桃李出新妆，周张环绣黼。
修眉横柳堤，遗钿错花圃。
孟夏薰风来，草木自蕃舞。
翠幄帷清阴，密叶覆幽墅。
入林梯空旻，影团修月斧。
露掌逼高寒，金波沃肝腑。
隆冬雪纷飞，琼楼耀江浒。
万花著林端，晃不分细钜。
兹维四时媚，代谢听寒暑。
荣枯虽异撰，去来莫追拒。
彼动此静观，群鱼沸鼎釜。
纷纶各状态，天械发机杼。
或如怀袖物，俯拾恣所取。
或如海陆珍，搜罗寄庭庑。
或如观大驾，旄头先卤簿。
或如亲校猎，玉虬挖翠羽。
或富若武库，宝物穷积贮。
或丽若上林，鸟兽罗禁籞。
或纾若绮縠，或列若簨簴。
或背若相违，或进若相与。
或蓊若兴云，或林若率旅。
或惊若脱兔，或拱若礼鼠。
或若鸡出埘，或若马奔圉。
或变若龙蛇，或怪若猰貐。
或奋焉若雠，或比焉若侣。
或矫若怒嗔，或偃若戏侮。
或賸若赢余，或匮若贫窭。
或聚散翕忽，或纵横旁午。
或禽声咿嚘，高下参律吕。
或人语叫噪，历落写筐筥。
或以琴置膝，丝音宜搏拊。
或时棋满枰，石韵杂珩瑀。
或欹枕高眠，胡蝶梦栩栩。
或相对啜茶，舌本跃清语。
或暇日观书，肠腹自撑拄。
或乘兴飞觞，醉后忘尔汝。
或即境挥毫，图画入缣楮。
造物无尽藏，傥来亦何忤。
俛仰已陈迹，恍惚失处所。
达观萃兹亭，宇宙一秬黍。
斯亭名者谁，儒林得鼻祖。
昔贤维南轩，心学绍东鲁。
眷焉西南游，芳洲撷蓠荰。
遗墨尚淋浪，隶刻照亭柱。
迩来三十年，轩桷渐颓窳。
堂堂魏国孙，玉节莅兹土。
英声凛荆扬，盛事踵遐武。
曾侯庐陵秀，一笑不龃龉。
风月喜平分，江山藉宗主。
兴仆追前修，遗迹洊搜补。
飞翚抗雄梁，石花呈古础。
荒榛得奇观，幽思发新杼。
公余多胜概，往往压诸庾。
赓酬驾元白，光焰陵李杜。
领客共落成，而我亦同俎。
半生嗟镂冰，一字不堪煮。
乐事纪末颠，鸿笔愧燕许。
吾伊补书债，款乃效渔父。
傥继竹枝词，编入武昌谱。

谁将东湖光，敛作大圆鉴。
千峰就妆束，万象互窥瞰。
红消日脚明，绿净山影蘸。
我来一登临，扁舟聊可缆。

失惊墙外已飘黄，屈指秋来十日强。
暑寇负顽犹出没，风师未壮且翺翔。
橘包捧腹微藏叶，桂蕾呈身只欠香。
扫尽暮天疑浴罢，半眉淡月画新妆。

月圃仙人试道妆，风流六一旧琴堂。
遥知鼻观盈秋馥，乞与冰曹数粟香。

金阙真黄入靓妆，仙葩何事到鳣堂。
只缘风雨要人甚，窖取旃林百斛香。

别驾寄我新诗章，赏花须赏花中王。
我诵此诗欲大叫，山川灵气未始亡。
忆昔少年健如虎，两脚不住寻奇芳。
何曾着眼看桃李，天台洞口呼刘郎。
痴儿𫘤女意自得，不肯随我超凡常。
嵩山洛浦忽入梦，秦人汉士俱堂堂。
仰天大笑不复道，朱宫紫府森开张。
是时青春二三月，姚家一树真黄裳。
其余牛家魏家种，千红万碧罗新妆。
论花固是花中杰，论人亦是人中祥。
不觉我醉花亦醉，不觉花香人亦香。
气高已压玉笥缀，骨硬肯羡金钗行。
授我以元君之云篆，沃我以王母之霞觞。
当时跳出生死窟，自此踏倒名利场。
怀洞庭兮悲潇湘，吟清风兮咏沧浪。
仙人击节相属和，贱子起舞尤颠狂。
历聘二十八列宿，遍谒三千六上皇。
东风未断薰风起，江北吹落江南藏。
天葩何年到此土，形貌虽减神犹昌。
濂溪先生夸富贵，东坡老子怜忠良。
不如煎酥煮面吃，大胜三椀搜枯肠。

水光如锦叶如烟，微雨相从到洞天。
翠盖红妆无处避，一时挨入木兰船。

寇至人远避，寇退人复归。
归来寻旧址，草芜迷荒基。
哀哉住傍梅，清梦常相依。
可怜岁寒心，能识存亡机。
不欲染尘垢，先枯避时虞。
方今向太平，枯干生新枝。
主人修废坠，古梅仍春辉。
俗态分荣瘁，梅心无改移。
如我耐寒友，头白不相违。
梅花自奇绝，世事与古别。
花下独徘徊，似听梅花说。
不愿傍官驿，驿外尘飞多马迹。
几番驿使自南来，南枝折尽花狼藉。
不愿在深宫，蛾眉人去寿阳空。
缤纷檐下花飞片，不上宫妆入草丛。
不愿在西湖，旧时逋仙迹已芜。
可惜暗香疏影处，迩来都是给樵苏。
不愿近东阁，无人更管花开落。
黄昏风雨锁朱门，和羹人伴归沙漠。
但愿开向千岩窟，饕虐冯陵任风雪。
花香只绕处士庐，花飞不点征人骨。
吟翁索笑痴更痴，谁似梅花能识时。
始终不渝含酸味，去就长存调鼎资。
广平铁石笔何在，生死与我深相知。

繁云凝结远成堆，雪意应随雅客来。
满地妆梅知腊近，一天风絮误春回。
玳欹宾席豪诗笔，珠沃歌喉滑醉杯。
病叟有心萌酒战，明轰钟鼓不衔枚。

百五嘉辰此命筵，中分春色极芳妍。
花遗嫩靥饶风地，云坼轻阴半雨天。
淑景万容妆节物，胜游千路入神仙。
酣杯莫顾归时夜，藏火难逢月尚圆。

同赏利花过浄坊，压沙幽閴面平冈。
孤园不治黄金界，醉笔徒夸白雪香。
风急几翻云影乱，殿深全掩玉毫光。
朝来经雨低含泪，竞写真妃寂寞妆。

北土严凝气候偏，腊残池馆愈萧然。
长河冰塞多寒地，密雪云繁三白天。
妆点瑶林连雾淞，沈埋茵草未羊眠。
但知催酿宜城酝，终见春芳次第妍。

家园经赏复官园，芍药多名两共妍。
醉白堂前淮海艳，狎鸥亭下凤麟天。
楼妆瑞玉千层密，冠缕真金半尺圆。
不鬭诗豪开酒户，是将倾国欲轻捐。

西指梁岷路屈盘，犹能矍铄据征鞍。
大庭临遣皇恩重，还俗传闻睿诏宽。
峰耸云妆银世界，江深春动锦波澜。
遨头老矣民知否，莫作风流太守看。

东皇欲报丰年信，千里同云六幕阴。
遇景大吟诗将手，与民偕乐使君心。
锦城阔暖无多积，岷岭高寒旋觉深。
最是西园花木好，晓来妆点作瑶林。

宝扇彩云开，宫妆衬玉梅。
共持千岁柏，争献万年杯。

笙歌北院连南院，景物新年胜旧年。
梅柳也知天意好，十分妆点鬭春妍。

柳眼窥春煖欲眠，梅妆点雪鬭新妍。
一年好处如今是，远滕清明寒食天。

艳艳洒妆鬭姚魏，冥冥花影逢石丁。
醉生梦死何如竹，三百五十九日醒。

十年痼丘壑，厌食青山薇。
不作时世妆，短褐怀明玑。
出门歌一曲，听者魂为飞。
方骑将军马，旋闯师氏闱。
清名满双宇，宥画裨枢机。
便面障俗尘，不肯缁素衣。
一朝典仪蕞，云步方峨巍。
顾怀锦屏胜，见谓天下稀。
彤幨下青冥，骢马黄金鞿。
假道浙以东，袖有四明归。
我来今二年，几度与客违。
名位偶君似，临分重依依。
风节耐岁晚，富贵倏晨晞。
相期久远看，努力踵前徽。

曾访郊原春，静观烟雨妆。
因物得良晤，谅非昔如棠。

轻寒玉蓓试新妆，已识微酸一点黄。
生意溶溶无间断，何须闻笛为沾裳。

流年苦被雪霜催，惟有山中自四时。
寒色憗花妆岁晚，晓阴挟雾放春迟。
似嫌俗客不同调，留与高人共胜期。
但愿多书冲祐考，与君长伴岁寒枝。

宅在道傍如宝坊，一奁明玉飏新妆。
当年共赏人何在，万里相思梦寐香。

维摩老子菌生庵，门外沧江绿正涵。
夜雨村村拆花柳，春风日日长桑蚕。
晚妆才记海棠睡，朝色俄看禁药酣。
造化新功镇如此，抚诗往往发余惭。

严妆列卫启宸居，百辟滔滔若贯鱼。
后幄宰臣先奏事，犹随郎从立前除。

平湖淼淼莲风清，花开映日红妆明。
一双㶉𫛶忽飞去，为惊花底兰桡鸣。
兰桡荡漾谁家女，云妥髻鬟黛眉妩。
采采荷花满袖香，花深忘却来时路。

约臂金寒拓绮疏，搔头玉重压香酥。
含章檐下新妆额，试启菱花得似无。

斗城将军半段枪，汉宫美人半额妆。
碧眼禅僧坐空室，花雨半床云半窗。
道如大路皆可遵，不间不界难为人。
卓哉圣人门，犹惜二三子。
冉求只向中道画，季路仅及升堂止。
穷山必到嵩华颠，穷水必极昆仑源。
若非身心实造诣，未免口耳空啾喧。
子归试取群书读，饱秣吾驹饭吾仆。
却将全体为渠说，荡出峨眉半轮月。

觱篥声中气序过，谿头燕子又归窠。
清涵夜色花无睡，翠洗晨妆脸半酡。
红萼尚怀乡国旧，锦心空抱客愁多。
饮酣乐极翻成感，泪湿胭脂雪满坡。

梅事匆匆半雨残，李妆羞涩尚春寒。
人情只道花时好，花未开时正耐看。

不御铅华别是花，丰神高洁自成家。
含章不解春风意，犹倚残妆隔绛纱。

昔人耽隠约，屠酤身亦安。
矧伊丛古书，枕藉于其间。
读书博诗趣，鬻书奉亲欢。
君能有此乐，冷淡世所难。
我本抱孤尚，为贫试弹冠。
欲和南薰琴，秋风欻戒寒。
恬无分外想，賸有日晷闲。
阅书于市廛，得君羁思宽。
诵其所为诗，刻苦雕肺肝。
陶韦淡不俗，郊岛深以艰。
君勇欲兼之，日夜吟辛酸。
京华声利窟，车马如浪翻。
淡妆谁为容，古曲谁为弹。
桐阴覆月色，静夜独往还。
人皆掉臂过，我自刮眼看。
百年适志耳，岂必身是官。
不见林和靖，清名载孤山。

屈曲连汀隠复明，西湖奇观到南屏。
萍花巧缀玉钿碧，山色浄涵螺髻青。
隋女啼妆羞缺月，秦娥望幸对明星。
主人约束当尊俎，未放骚翁眼独醒。

八座方新玉铉家，妆台忽掩五云赊。
徽声不愧古彤管，觉性能空昙钵花。
夜月东冈踈磬度，春风南国去旌斜。
所亲多少酬恩泪，待看重封燎诏麻。

平筑三塘共一园，个中宜著老癯仙。
随缘妆点非难事，粗果闲花不值钱。

紫磨真金百炼成，花神妆点似灯明。
胆瓶盛取当书案，白首韩公对短檠。

妆点山居要碧梧，向来培植费工夫。
一株随风成仙去，留得孙枝乞凤雏。

一树栖残雪，不禁春夜霜。
香飘非宝篆，粉褪厌时妆。
且合收余白，应难待晚黄。
自便篱落好，榛棘不相妨。

人心天理两相关，无奈花翁尽日闲。
丽服靓妆纷拜节，弊衣短策自怡颜。
已闻瞥尔寻幽去，又见陶然向市还。
住世世尘尘不染，梅花好处即孤山。

日斜远浦閟朱光，烟抹前山湿翠妆。
自有着身丘壑分，故应遣我水云乡。
便于世上夸锺鼎，何似田间饱稻粱。
手把黄花相问讯，秋风不改旧时香。

春风得意酌霞觞，翠袖宁禁白露霜。
欲向月宫收賸馥，晓窗强理背时妆。

虚栏四面挹湖光，最爱薰风六月凉。
万朵芙蕖红影闹，两行杨柳绿丝长。
铺陈雪月晶明态，商略阴晴浓淡妆。
四序清游总如此，春波何事独名堂。

病襟佣策杖，天镜恰开奁。
青盖迷前浦，红妆间曲檐。
藻窥知鹭下，萍破识鱼潜。
会看吴公阵，宫蛙奏晓严。

秋水芙蓉试早妆，半轩微雨洒鸳鸯。
细腰正欠酬金餠，奋翼何堪卸玉梁。
发鬒钗横人在牖，绳低斗转月侵床。
无情花影云来去，都做一天风露凉。

人道秋来不似春，芙蓉特地张吾军。
红妆绿水照清夜，彩仗青旗朝大昕。
吴阵绮罗千队拥，秦川锦绣五花群。
可怜倚袖清霜早，日薄云轻醉未醺。

忆昔吏锦城，寄隠云水乡。
萧散不任事，上官容我狂。
短篷漾空明，舞棹歌沧浪。
会心多胜友，一举累十觞。
芳春乐事饶，飞幰集宝坊。
意行无定在，有花即相羊。
马蹄穿夜市，奚奴背诗囊。
三年一炊黍，旧游想微茫。
谁知涪江滨，侧翅不得翔。
醉饮无与和，三叹热中肠。
雨晴好风景，轻舆便晚凉。
乱絮扑晚霭，牡丹泫残妆。
春物能几何，营巢燕飞忙。
茶事迫榆火，饧胶催粥香。
我本乐烟霞，失身缚簪裳。
官曹幸云冷，诗债可不偿。
锦城未即去，十景兹难忘。
安能窘边幅，低头甘锁缰。
升沈自天分，矫情恐有妨。
借我白玉壶，为君歌慨慷。

弱龄诵书史，所慕在经世。
腼颜科目中，颇恨愆素志。
天府两贡书，耻逐时妆媚。
诸公误赏音，偶玷春官第。
王明渴畴咨，临轩有故事。
明当鼓枻下，陛对去天咫。
采兰有常供，胡为轻万里。
趋庭愿有闻，丁宁汝其识。
谨无曲学阿，恐作儒冠耻。
士当志远大，富贵余事耳。
百拜请书绅，誓言其敢替。
万古洙泗传，岂为青紫计。

公暇羽衣凭水槛，渐多翠盖倚红妆。
想应三伏怯袢热，待到仲秋吐艳香。
藻涧鱼跳晴景眩，树阴蝉嘒晚风凉。
意行偶与欣佳会，门外催科正自忙。

冲寒趁幞青绫被，奇事妆成白粉闱。
老怯凭高银海眩，渴因引满玉池肥。
七旬蜀道才通信，两月淮壖未解围。
澒洞忧端深似海，鬓霜争与六花飞。

雪瑞连宵未肯晴，妆排光景待朝正。
八盘岭转宫城近，惝恍身登白玉京。

未问含章眩晓妆，巧将珪璧叠宫墙。
爱民天子心尧舜，犹自黄封降御香。

白板扉无黛垩妆，碧琅玕渐出垣墙。
卷藏汗简编摩手，賸与离骚谱众芳。

江路冥迷飞霰密，道人定起幽情逸。
忽邀龙子幻新妆，粉淡香干春一笔。
寒梢瘦著苔衣昏，坏色空留梦里身。
几回月堕交疏晓，霜发相看不知老。

玉笥高嵯峨，异石光灿皠。
紫盖有佳人，出为花县宰。
佳人秀吾宗，天姿最高垲。
饮水抱丝弦，纫兰纕蕙茝。
畴昔纠郡掾，辩狱亦几殆。
人命我所争，斗粟何足爱。
上官翻相知，剡荐异寮采。
及膺民社寄，直道肯自悔。
以柔克高明，为政尚慈恺。
农扈饱春和，荒年独不馁。
猾吏履薄霜，洗手畏纳贿。
桑间雉正驯，壁上鱼多鯘。
昔我在湘幕，相从垂两载。
书生守方拙，时妆不入队。
惟君雅知心，刮目赏奇磊。
君有桃李栽，我独芙蓉采。
无何风木悲，天乎余何罪。
归欤泣焄蒿，久矣婴病痗。
除夜接君书，乌栏墨璀璀。
访问死生余，警语鞭不逮。
为言刚近仁，直性终难改。
近乃加和平，痛自铲光彩。
万事必宗道，众流须纳海。
随时少屈伸，正直固常在。
再拜君之言，书绅戒荒怠。
时事苦间关，谁欤穆天縡。
来书尚可为，苍生久相待。

踈踈密密自成行，共趁春妍鬭晓妆。
移得武陵溪上种，传来大庾岭头香。
玄都道士风流别，东阁诗人兴味长。
唤取园丁勤物色，合将何树比甘棠。

园林物物挟春光，独许名花压众芳。
雨艳寒轻清入骨，雪肤香莹白含章。
仙人聚土夸能染，学士承恩赋倚妆。
几欲宝酥煎洛蘂，迟回未忍折云裳。

东风吹着便成花，妆点园林卖酒家。
田野可栽闲草木，十分春色在桑麻。

我老贫无居，借宅横水北。
轩窗五月凉，四面绕修竹。
方塘贮清泉，绿浄荫湖目。
初疑青钱小，稍展圆盖绿。
红妆出菡萏，敛萼似羞缩。
清晨露华滋，掩苒耀容服。
风来香十里，雨过珠百斛。
全家在清凉，衾枕有余馥。
吾师老瞿昙，六入渐驱逐。
尘嚣化五浊，热恼变三伏。
食实餐其根，对案何用肉。

化工也学割蜂房，秋卉妆成春蘂黄。
芬馥犹疑盛秬鬯，未容轻把泛霞觞。

晚节敷华性异常，黄冠白羽道家妆。
料应识破荣枯事，独对秋风笑一场。

天女染花情若狂，鲜妍直欲媚秋光。
忍将陶径黄金色，也学秦宫朱脸妆。

我怜贞白重寒芳，小径低丛淡薄妆。
谢女黄昏吟作雪，天然别是一般香。
幽芳天与不寻常，逆鼻浑疑雪亦香。
把酒可能追靖节，素英一色混瑶觞。
琼葩灿彩遶篱东，不怯清霜更耐风。
淡泞精神无俗艳，独高流品蕙兰中。

鹿胎点点上轻裘，脑片飘飘入宝篝。
更向佳人妆额看，梅花到底也风流。

芳心尘外洁，道韵雪中香。
自是神仙骨，何劳更洗妆。

蜀妃夜谒紫虚皇，玉凤差参促晓妆。
䜩罢瑶台魂未醒，胭脂脸上白云香。

玉龙昨夜起天涯，晓看团花一尺围。
莫放妆台帘卷上，怕惊钗畔宝鸾飞。

谁家有女腰如束，双眸剪水肌凝玉。
褪红香汗湿鲛绡，低压娇花鬓云绿。
春光潋滟春昼长，春风扑面春花香。
一声环珮鸣丁当，自临鸾镜匀新妆。

东园水亭良佳哉，红白藕花前后开。
千机织就云锦段，万玉琢成风露杯。
南邻女儿学淡抹，强嫌傅粉无艳色。
北邻女儿学淡妆，刚道施朱涴天质。
红儿雪儿俱绝奇，安用底苦相嘲嗤。
道人明眼付一笑，绿尊唤客花前嬉。

翠分浓淡山开画，红晕浅深花弄妆。
诗料自来寻老子，句成浑不费思量。

巡檐诗袖涨寒香，日炙南枝泫晓霜。
净洗宫妆转明洁，恰如汤餠试何郎。

刘郎唤我出，胜处意所便。
清寒柳桃风，浓淡杉桧烟。
僧庐自生香，步绕古佛前。
依光偶不扃，坐数禽联翩。
平林度清磬，遥堤簇归船。
湖山露真态，鸥点溶溶天。
形容几吟笔，刚道妆抹妍。
莫作西子看，正如姑射仙。
相知喜值予，微笑生清涟。

群芳发天机，妍媸太纷竞。
秋菊繁有徒，色以黄为正。
渊明具卓识，主一无多柄。
日锄三径荒，取友霜松劲。
后人悦纷华，逐物情其性。
不见黄居中，方隅靡从令。
绿衣尊间色，心忧切吟咏。
陶菊抱幽姿，汉广绝游泳。
红紫杂赋形，变化理难竟。
妖娆妒端庄，超乘夸捷迳。
黄花秋露中，心与晚色净。
品类富脂铅，盛服妆亦靓。
佛头诧奇装，桃花卑异姓。
殿荷呼是兄，先梅可称孟。
就中甘作君，今古有同敬。
伊其标上药，隠居重题评。
汲泉撷芬英，神功治未病。
味真乏佳色，苦坐芳筵屏。
轻身引华年，蓍龟堪鉴镜。
独立傲秋霜，高风谁景行。
嘉哉夷齐贤，不仕西周盛。
解约紫茱君，梗桧延福庆。
登高睨八荒，期活苍生命。
君家瓮头春，胚𣍯归酒圣。

看花岩下兴偏长，不减西湖水月光。
镇坐绝无尘一点，寿阳深笑靓宫妆。

避地身穷道不穷，溪山好处句尤工。
水仙会得人心意，妆点茅茨画轴中。

青女轻抛万宝妆，梨花庭院冷无香。
欲题好语觑天巧，搅尽枯儒几曲肠。

众绿争齐敷夏荫，老红犹自驻春妆。
闲红浪绿俱休问，争似岩松一色苍。

天香吹落五云来，满眼浮花只浪开。
国色不关朝得酒，妆台漫饮紫金杯。

主人骨相花难比，折赠双花副丽辞。
为报此花香第一，何须铅粉巧妆褫。

试说东都事，添人白发多。
寝园残石马，废殿泣铜驼。
胡运占难久，边情听易讹。
凄凉旧京女，妆髻尚宣和。

先帝宫人总道妆，遥瞻陵柏泪成行。
旧恩恰似蔷薇水，滴在罗衣到死香。

自检方书坐一床，教寻蒿白采蒲黄。
画眉连日疏妆合，炼气通宵住道房。
倦听瀑声令睡醒，闷拈诗卷遣心凉。
犹胜华发从军客，归卧茅檐养战疮。

暝色蟠空起，狞飚激地吹。
渐看云布濩，稍有霰纷披。
蔌蔌初飘瓦，轻轻已点墀。
居人朝未觉，客子夜先知。
巧似庄严就，匀如剪刻为。
充庭冰氏喜，缟户染人疑。
洒密苔缄遍，擎多树压垂。
高峰迷顶踵，远渡失津涯。
窘兔低蹲草，僵禽默堕枝。
马难分牝牡，乌不辨雄雌。
倏忽斜还整，冥蒙合又离。
半埋官路堠，乱打寺廊碑。
猛势欺袍絮，寒光照鬓丝。
店荒敲尽闭，桥滑步尤危。
破釜羹霜菜，残炉燎湿萁。
废妆怜妇怯，露骭笑儿痴。
乍起毛皆猬，深藏手亦龟。
犬惊邻吠急，鸡噤野鸣迟。
偏滞南辕路，翻思北戍时。
旌旗鸣雁塞，刁斗乱鹅池。
呵笔堪飞檄，收灯可覆棋。
暮营蒙虎卧，晓猎臂鹰随。
浴铁成何事，披蓑自一奇。
空山吟忍冻，穷巷啮充饥。
授简悲才退，烘衣感气衰。
稍欣茅瘴薄，已觉麦畦滋。
病怕村茶冷，愁嫌市酒醨。
带间三十韵，聊补昔人遗。

执热屏人事，偃卧慵巾裳。
过门二三友，失喜跣下床。
鸣驺出华陌，联辔遵野塘。
崇轩俯万荷，濯濯涵波光。
都忘瘴海中，疑堕玉井傍。
远无膏粉气，近有冰雪凉。
制叶可以衣，采菂可以尝。
离骚谱灵草，品尔列众芳。
似曾识三闾，安肯肖六郎。
词人更儇薄，比咏犹妃嫱。
曷不观兹华，意色和而庄。
风吹月露洗，岂若冶与倡。
众方慕绝艳，谁能参微香。
余诗纵枯淡，一扫时世妆。

来访古祠宫，迢迢过水东。
一条溪不断，数里竹方通。
巫拜分余胙，商行祷顺风。
妆楼空百尺，半仆夕阳中。

鶑啼花开春昼迟，掖庭无事方遨嬉。
广平策免曲江去，十郎谈笑居台司。
屏间无逸不复睹，教鸡能鬭马能舞。
戏呼宁哥吹玉笛，催唤花奴打羯鼓。
南衙群臣朝见疏，老伶巨珰前后趋。
阿瞒半醉倚玉座，袖有曲谱无谏书。
金盆皇孙真龙种，浴罢六宫竞围拥。
惜哉傍有锦绷儿，蹴破咸秦跳河陇。
古来治乱本无常，东封未了西幸忙。
辇边贵人亦何罪，祸胎似在偃月堂。
今人不识前朝事，但见断缣妆束异。
岂知当日乱离人，说着开元总垂泪。

画檐一夜雨飘萧，际晓阴霾扫碧霄。
有日暂看旗脚展，无风初觉鼓声调。
纷纷竭作趋南亩，稍稍新妆出北桥。
白发长官尘土杀，尚能觅句补风谣。

九月南州菊未黄，芙蓉取次献新妆。
不妨折取繁红插，四海皆知两鬓霜。

祸始自三枪，菑犹被一方。
帝将安渤海，君肯薄淮阳。
老手何忧斲，新眉尚费妆。
汉庭褒郡最，蚤晚入为郎。

夹立朝群玉，浓妆列万筓。
中州不敢顿，抛在瘴云西。

妆束姑随世，风流亦动人。
等闲拥髻语，千载尚如新。

半卸红绡出洞房，依稀侍辇幸温汤。
三郎方爱霓裳舞，珍重梅姬且素妆。

不曾解佩献明珰，莫比徐妃与寿阳。
五出至今污宋史，半妆当日怨萧郎。

素艳羞妆额，红膏妒雪肤。
宁临白刃死，不受赤眉污。

出香影外别商量，尽撷菁英发秘藏。
难把微酸谐众口，只消一白赛宫妆。
却疑彼相调金鼎，未召斯人试玉堂。
便好去供春帖子，君才何止倍秦郎。

每抱怀中玉雪如，吴霜不觉点虬须。
生三槐裔皆当贵，为六梅孙莫太臞。
抹黛村眉惭丑怪，约黄宫额费妆涂。
南园树老花零落，还许邹枚访旧无。

邻鸡初唱晓妆忙，空郡疑开选色场。
未许丛台夸袨服，却将淇水易渐裳。
咏归惟点曾言志，驰骋虽聃亦发狂。
闭目不窥惟地主，且祈麻麦接青黄。

姑妇晨妆废，其他务未遑。
愁逢桑叶贵，贫共织灯光。
战士支衣众，宫嫔剪彩忙。
可怜功最大，不待华清汤。

慈颜幽翳几星霜，犹记斑衣共举觞。
老弟颇怜伯仁短，小孙突过阿宜长。
亲朋不至谙时态，儿女无知竞晓妆。
老退尚余忧国念，朝来云物果灾祥。

绿影覆幽池，芳菲四月时。
管弦朝夕兴，组绣百千枝。
盛引墙看遍，高烦架屡移。
露轻濡彩笔，蜂误拂吟髭。
日照玲珑幔，风摇翡翠帷。
早红飘藓地，狂蔓挂蛛丝。
嫩刺牵衣细，新条窣草垂。
晚香难暂舍，娇态自相窥。
深浅分前后，荣华互盛衰。
尊前留客久，月下欲归迟。
何处繁临砌，谁家密映篱。
绛罗房灿烂，碧玉叶参差。
分得殷勤种，开来远近知。
晶荧歌袖袂，柔弱舞腰支。
膏麝谁将比，庭萱自合嗤。
匀妆低水鉴，泣泪滴烟{雨/斯}。
画拟凭梁广，名宜亚楚姬。
寄君十八韵，思拙愧新奇。

逢腊欣酬吟咏才，已知春色向人来。
口脂润逐银罂赐，百药香随钿合开。
梁苑辞臣堪赋雪，寿阳公主好妆梅。
更怜罢猎归侵夜，重对歌筵红烛台。

峄阳生孤桐，擢斡八尺高。
风雨萌枝叶，鸾皇栖羽毛。
天质自含响，众木非其曹。
斵为绿绮琴，古人贞金刀。
所制有法象，不敢差厘毫。
重详旧谱录，试抚观均调。
其声清以廉，闻者不贪饕。
其音安以乐，令人消郁陶。
弹宫听于君，君德如轩尧。
弹商听于臣，臣道如夔皋。
不觉起蹈舞，形逸同翔翱。
愿以七宝妆，荐之于天朝。
玉轸朱丝弦，辉华近赭袍。
一弹南薰曲，解愠成歌谣。

春色初从江国来，湖边杨柳岭头梅。
梅花飞雪柳垂带，递次相将时节催。
春力欺寒过江北，深谷黄鹂生羽翼。
晓月轻烟禁苑啼，南园桃李已成蹊。
就中何处芳菲好，春波飞絮魏王堤。
我忆去年暮春月，京洛新妆丹凤阙。
天津水绿烟树深，万井笙歌牡丹发。
天子銮舆驾幸时，嵩峰瑞霭笼郊圻。
扈从千官与万骑，翊卫羽休兼佽飞。
六宫随驾罗珠翠，诸王从行陪七贵。
香气成霞金犊车，呜珂中节虹龙驷。
朱桥细柳端门前，画舫横塘会节园。
朝花贵侠珊瑚席，夜烛娇娥玳惠筵。
西楼残月深宫漏，明河半沈垂北斗。
纵饮贪欢意未阑，紫陌喧喧人已繁。
玉钩挂帘开雉尾，晓日赭袍朝至尊。
方今寓止临清渭，杜门无与天涯异。
殊忘诗酒狂荡心，但悦琴书高古意。
可惜春芳渐欲归，五陵烟草方离离。
回忆当时洛阳道，歌魂空与残花飞。

微动风枝生丽态，半开檀口露浓香。
秦时避世宫娥老，旧日颜容旧日妆。

沈烟漠漠晦平皋，尽日空蒙阻出遨。
窗打纸声闻红点，槛飘花影见凝膏。
依稀恨曲添鸣溜，怅望啼妆在小桃。
何假锦障泥看麦，门前芳草绿于袍。

小槛锁玫瑰，群芳次第催。
刺多疑有妒，艳绝却无媒。
露洒啼妆在，风牵舞态回。
层苞不暇吐，数日未能开。
烂胜燕脂颗，殷于烈焰堆。
浓将丹笔染，碎把绛绡裁。
漠漠香如芷，青于叶似苔。
夭难胜暖日，静不惹纤埃。
远对褰书幌，傍观置酒杯。
朵稀心暗记，根浅手亲培。
雉控眠偷摘，僧逢醉觅栽。
尽嘲终仿佛，拟折又徘徊。
丽夺倾城色，吟归间世才。
多情百花主，闻必有诗来。

几年魂梦寄西州，春晚归逢学射游。
十里香风尘不动，半山晴日雨初收。
指㧑武弁呈飞骑，次第红妆数胜筹。
夹道绮罗瞻望处，管弦旌旆拥遨头。

照夜直为明月侣，倚风先作艳阳媒。
多情欲著红妆面，故上含章白玉台。

山南地似岭南温，腊月梅开已浃辰。
耻与百花争俗态，独殊群艳占先春。
角中飘去凄于骨，笛里吹来妙入神。
秀额妆残黏素粉，画梁歌暖起轻尘。
宰君惜艳献州牧，太守分香及野人。
手把数枝重叠嗅，忍教芳酒不濡唇。

西楼赏雪眼偏明，次第身疑在水晶。
千片万片巧妆地，半舞半飞斜犯楹。
形如玉屑依还碎，体似杨花又更轻。
谁谓天涯有羁客，一般对酒两般情。

李妹玉曜肤色，梅娘淡妆素衣。
大主嗔老奴爱，三郎怕肥婢知。

髫龀参诸老，辱置书册前。
上起马本纪，下迄李续编。
积勤迫榆景，扶病登木天。
貌丑况古妆，臂短非善缘。
时人讪晚谬，弟子嘲昼眠。
堕甑懒回顾，弃扇羞乞怜。
众皆惊曲径，余惟泥方穿。
平生忧世病，华佗不能痊。
仰即丹凤鶱，俯视磨蚁旋。
居常哂触蛮，安肯分济川。
舐鼎堪骨蜕，载质从心悁。
何当坐一月，大胜读十年。
惜哉已耄及，晨镜雪满颠。
仙家能返童，肘后傥能传。

石椁堤防速朽，金棺妆点涅槃。
说乾矢橛差胜，恋臭皮袋一般。

碧玉去随年少易，绛桃留待主君难。
唤郎岂有云神女，觞客宁无黑牡丹。
汉上谩为留佩恼，湘东曾被淡妆瞒。
维摩老病禅房冷，一点青灯伴夜阑。

纷纷亭锦映池塘，艳冶姿容淡泊妆。
醉去恍疑曾被酒，集来未必可为裳。
有怀绝色真如面，谁改新名作断肠。
只合尊前簪老监，石丁之事太微茫。

初插玉梳小，徐妆粉额新。
乌啼风露冷，娥始现全身。

向来涉笔赋长杨，辱赐天家七宝床。
黄吻少年评宿士，白头宫女说先皇。
走章台马曾游冶，攀鼎湖龙竟渺茫。
纵使老婆强搽抹，安能更复入时妆。

绮纨贵家子，旗鼓少年场。
屡舞众人醉，鲜妆一国狂。

吾家世南折简呼，有日曷不见子都。
牵衣况复幼吾幼，闭户大似愚公愚。
鲜妆袨服出空巷，钿车绣毂来塞涂。
展乌丝栏拥小玉，设锦步障盛绿珠。
尔时病叟亦随喜，携添丁郎便了奴。
非惟儿童竞嗤笑，更被傀儡傍揶揄。
平生不识琥珀枕，况敢击碎珊瑚株。
□言香火埒蒋霍，渐觉风俗侔徽衢。
一国若狂孰醉醒，宋玉奚必讥登徒。
杀牛欲赛西邻祭，苦狗翻哂东门儒。
恍然堕在化人境，又似跳入仙翁壶。
麟台学士固穷者，岁晚与妇争裈襦。
独余太乙旧藜杖，夜窗炯炯供清𪾦。
平明践淖行百里，轻快勿假灵寿扶。
安石出山不免耳，德公入州破戒无。
矧君口素衔清议，纷纷谄子愁斧诛。
如齐而观窃未喻，或曰有心击磬乎。
君如精金岂易铄，十年风雪惯饕虐。
粤人自昔尚巫鬼，鲁俗何曾废傩较。
渠能七步追险韵，聊复一吸空罚爵。
北风清尘宿泥干，西日漏光阴云駮。
边头刁斗幸小休，棚上鼓笛姑同乐。
苦吟久无王官采，尽言深恐朋友数。
君豪盛气欲回澜，吾衰袖手观返壑。
荔蕉堪荐神送迎，葵枣勿妨农烹剥。
刚肠愤发论尤健，枵腹冥搜诗转恶。
先持一事试灵君，敢问何年相王朴。

道远书筒少，时难旅橐垂。
花飞春事过，柳暗晓妆迟。

昔梦随君去，犹疑在我傍。
素惭倾国色，旋学入时妆。

满城士女鬭鲜妆，无药能医一国狂。
犹有当年旧旗鼓，溪头让与少年郎。

倾城迎侯锦归忙，儿女鲜衣妓晓妆。
龙首榜来春满郡，鸡栖车已夕还乡。
团司局结慈恩寺，一炬灯传旧弼坊。
莫作寻常先辈看，淳熙相府甲科郎。

射策人如射利忙，岂知世有古来妆。
汉庭儒半坏科举，天下士宁论国乡。
但诧高标广寒殿，谁能更读善和坊。
观君毛羽真鸾凤，羞杀麤豪白面郎。

瘦骨春衫薄，华颠彩胜垂。
菱花应窃笑，妆束不相宜。

荣途素定不须忙，羞作春妍爱古妆。
众促夺袍诗进御，君宁微服夜归乡。
怪来尊老升歌席，移就菩提养病坊。
闻说重题新鹤表，分留印绶与诸郎。

生得粟来大，妆成蜡样黄。
落金遮蚁穴，酿蜜满蜂房。
月下高低影，风前远近香。
夜深清到骨，幽梦绕胡床。

千里双鱼贲草堂，中藏瓌异夜腾光。
兴因东阁增怀想，影落前荣不寄香。
四韵休夸毛颖伎，几回曾误寿阳妆。
感公意过兼金馈，惭乏琼琚展报襄。

长养风来新样凉，蔷薇娇姹靓浓妆。
贵妃得酒沁红色，更著领巾龙脑香。
万花卸尽锦机空，留得蔷薇揖晓风。
賸把胭脂匀笑靥，不施铅粉涴潮红。
东君来与夏交割，西子出为春送终。
不是□□闲暇客，也拼终日对芳丛。

暖入孤根冷莫欺，冰魂幻出许多奇。
轻霜弄粉清无涴，淡月浮香暗自知。
莫管玉龙横吹晓，要陪鸾鉴巧妆时。
作诗换取梅花好，未必梅花肯要诗。

雪月精神冰玉肌，未饶六六诧宫妃。
玉龙春笋调三弄，更向妆台檐外飞。

钿金拖蜡道家妆，篱下秋风久久香。
前后开来二十日，只应分付两重阳。

斗绝山原春亦妍，一栏红药小池边。
淡妆玉脸半醒醉，高拥檀心相后先。
头重小垂娇眩日，肌明偏喜掩轻烟。
如何客里生疏手，不折红香来几前。

东皇又罢调春手，花飞十不啻八九。
不论韦曲与少城，卸尽锦机忍回首。
唯余芍药不搀先，却与蔷薇相争妍。
小栏逼束恣娇姹，高架支撑尽蔓延。
倡花冶蕊都妆靓，赢得先开不相见。
若令环列见倾城，羞杀群芳争掩面。
瑞云吹紫染二葩，只让西京一魏家。
新佩荷囊重渍色，更乘兰馥七香车。
主人寿乐献寿觞，哦诗都带花边香。
看来诗胞云梦豁，只愁拶破古锦囊。
昨宵点滴山间雨，弄晴賸着花上露。
主人晓起试吸将，便得长生之妙处。
醉潮玉颊十分红，主人与花恰相同。
兴来持酒绕艳丛，更折繁枝簪席东。
看花醉眼未惺松，忽然跳入花蕊宫。
寿仙喜与花仙逢，更入太史滑稽中。

雁过妆楼人不见，断肠又是一黄昏。
不知天上婵娟影，能照人间寂寞魂。
响屧廊深空认步，唾茸窗暖尚留痕。
合将一把香酥骨，葬在巫阳云雨村。

晓妆如玉暮如霞，浓淡分秋染此花。
终日独醒干底事，晚知烂醉是生涯。

冰肌玉骨擅无双，不与山花鬭艳妆。
欲染啼红冤杜宇，争如傅粉伴何郎。

秋风四起秋云薄，客怀颇欠商量著。
浅滩胶舟石荦确，欲进不可退难却。
蘋蓼妆成秋绰约，独倚晚风吟思涸。
故人云锦自天落，一纸模糊万金药。
上言相思下离索，勾引莼鲈味逾恶。
吾心孤云身野鹤，到此方知出山错。
归理绿蓑更青蒻，何处方舟无杜若。

汉宫眉斧息边尘，功压貔貅百万人。
好把香闺旧脂粉，艳妆颜色上麒麟。

苗裔元从庾岭分，两般标致一般春。
淡妆西子呈娇态，黄面瞿昙现小身。
不羡腰金横玉贵，来寻嚼蜡饮冰人。
只愁花谢香狼籍，桃李如何接后陈。

眉锁从春不暂开，懒移心事向妆台。
恩情恰似残花片，去逐东流更不回。

宝镜一从分破后，不堪磨拭照妆钿。
倩谁携上青云去，补得今宵缺月圆。

日印花枝欲满窗，旋磨鸾镜试新妆。
恩情只似春宵短，眉黛空如柳叶长。

一冬专宠道人房，不藉华清赐浴汤。
皤腹却无璋瓦分，矮身难称绮罗妆。
春生蝴蝶半床梦，暖迫梅花一帐香。
醉倚肉屏君莫羡，北邙多少黑头郎。

不堪冷照黄昏月，强倚春风作杏妆。
虽得容颜暂时好，欠他肌骨旧来香。

不须娇逞舞腰支，不须巧画宫妆眉。
只把千丝万丝结，结住行人无别离。

娇红腻紫炫晴芳，好本传来自洛阳。
谱上有方曾换骨，花中无比合称王。
道妆宜贮黄金屋，素艳堪居白玉堂。
罗幕重重护风日，几家歌管惜春光。

波面盈盈照影红，月寒露重怨房空。
鹭鸶目趁鱼行急，惊得残妆散晓风。

素妆芍药万花王，叶未全舒满国香。
醉眼梦腾浑不醒，虎贲却似蔡中郎。

谁将伪学涴忠良，满眼脂韦时样妆。
敢斥弘羊苏岁旱，始惊鸣凤见朝阳。
生前运蹇官三品，死后流传纸一张。
前辈遗风今寂寞，狂歌聊复吊清湘。

梨园胜日问春光，细细飘来满院香。
色缟半空天与洁，花翻六出雪呈祥。
月华巧幻溶溶景，风韵偏宜淡淡妆。
深夜霓裳欲飞举，篝灯何惜共徜徉。

正到春归恼客肠，荼{艹縻}架上发孤芳。
刘伶嗜酒名为酒，薛女餐香肌亦香。
人已今朝衰鬓发，花犹昔日淡梳妆。
十年陈迹浑如梦，徙倚阑干到夕阳。

天然翠袖隠丰肌，好是胭脂未透时。
夜睡无香供蝶梦，晨妆有恨只鶑知。
坡仙具眼犹烧烛，子美多情却欠诗。
料得锦城花正好，怨公底事访春迟。

一湾秋月浸香痕，涤尽山前万古尘。
犹记当时老梳洗，淡妆明镜照眉颦。

断桥日老水弥茫，谁托丹扉夜望长。
零雪正埋和靖骨，淡烟微见寿阳妆。
一时韵巧传清思，几度凝愁忆暗香。
举世可无题品手，擅场到底属何郎。

烂雨才放晴，街头泥三寸。
支筇积谷山，寒梅微弄粉。
二十四番风，迎腊先一讯。
青女素精明，竟不易号令。
譬如蜕骨仙，色妆而意整。
惟有吟诗翁，年年来管领。

胜槩弃道旁，翠色空萧爽。
泉经古涧流，鸟趁枯藤上。
俗眼眩浮华，红妆围翠幌。
入山恐太深，更肯契心赏。
山灵亦退听，佳名虑标榜。
断绠汲寒深，随人堕世网。

杭州西湖天下无，重楼复阁成画图。
中宵与客买舟去，千金间亦呼名姝。
自言此游有真乐，月明星稀飞林乌。
珍殽旨酒杂樽俎，水精之鳞盘横铺。
光阴鼎鼎暗中去，事业泯泯纸上拘。
苏仙在郡情甚适，君复居山身颇臞。
英风既往不可作，踪迹胜槩生荒芜。
空留浓妆淡抹句，思士久泥反长吁。
金罍有溪名西湖，我来适当夏之初。
万荷叠叠风卷翠，群山隠隠云依梳。
岸头有亭翼然立，明秀拱挹美且都。
名园花卉忆灵运，古洞深远栖仙姑。
月当下弦迟开镜，高烧银烛行冰壶。
君不见水利及人居第一，为壑勿学白圭术。

天然标致出群品，绿叶青枝说太狂。
卯酒醺酣红玉软，春风触拨瑞龙香。
清臞尚余山泽相，淡薄强随时世妆。
更道北人初不识，杏花应不敢承当。

暑气蒸人病未苏，时吹凉雨满庭除。
秋来不待梧桐报，妆点前山景色疏。

剪蜡匀脂别样妆，吐芳先与探春光。
为缘骨相天然好，所欠江头细细香。

二十四番花信风，凝脂剪翠巧妆容。
谁言桃李芳春后，不似沿流锦绣中。

约臂金寒拓绮疏，搔头玉重压香酥。
含章檐下新妆额，试启菱花得似无。

貂帽狐裘塞北妆，黄须年少羽林郎。
弯弓不怕天山雪，生缚名王入建章。

天放寒梅三两花，殷勤妆点淡生涯。
巡檐索笑忘霜冷，倚树长吟待月斜。
君去定趋丹凤阙，我闲但占白鸥沙。
孤山好处空回首，典祀何时到玉华。

汉武西池宴未归，霞妃粲粲弄春机。
靓妆似怕东风笑，尽换宫罗五品衣。

东家买金钿，西家买翠钿。
双鬟耀钗泽，颜色如春妍。
朝开铅粉匣，金翠争光鲜。
妆成倚高楼，谁不生爱怜。
君不见采蘋老人门似水，娇女无钱作梳洗。
学他邻舍为花钿，惟将素面贴苔钱。

老去青林又一霜，折花镜里忆新妆。
几回梦作花间蝶，不怕清寒嗅冷香。

子美诗中黄四娘，满身新裛瑞龙香。
似嫌时世妆梳浅，故作无情淡淡妆。

人人欲看寿阳妆，自笑狂夫老更狂。
取醉不辞留夜月，踏花归去马蹄香。

玉女精神不尚妆，一身尽着雪衣裳。
只应尚有骄春意，浅笑微颦尽断肠。

梅梢风暖弄残阳，花气侵人笑语香。
太岁只游桃李径，肯随桃李鬭梳妆。

觉来灯背锦屏空，自爱残妆晓镜中。
寂寞闲庭春欲晚，垂杨无力受东风。

彼美幽汀兰，开花满国香。
怅无与同心，隔水遐相望。
皓月泽清姿，凉风怜幽芳。
不及见妆台，委之田舍郎。

四时风物现安排，醉上高楼眼豁开。
云散远山元不断，池成明月自然来。
夕阳妆点丹青树，烟雨和匀水墨梅。
此是天工无尽巧，何曾染惹俗尘埃。

南窗屋数楹，一点阳和生。
枝上雪妆瘦，墙头风作清。
霜天酒自暖，月夜梦难成。
何处人吹笛，黄昏送几声。

庐阜新兰若，龙天古道场。
殿妆金彩焕，佛放白毫光。
竹长真如翠，花开般若香。
禅波风浩浩，慈阴日穰穰。
鼻祖共毫老，中兴乃谷堂。
僧勤今继志，万载一炉香。

春风忽来花满树，海棠最多绕栏吐。
客愁才动不复安，两脚春泥踏春雨。
高枝背面辞晓喧，低枝湿透挥未干。
胭脂深重粉亦殷，颜色滑腻脂肉寒。
五云忽卷晨妆毕，晓来姿态俱已失。
悔不敲门请君出，吃酒忍饥看半日。
疾呼杯酌倾已迟，但惊野雪扫还飞。
可能就赐醉眠者，烂嚼落花听鸟啼。

湘东王好开芳甸，亭台环绕朱栏遍。
就中应教谁最多，庾信江淹日欢宴。
七十里围高木栅，花柳烧残少颜色。
取次华林建邺边，奚不移归帝王宅。
曾经行处蘋芜漫，赖此名存悉歆羡。
安知飞来不是旧时鶑，舞去都非昔年燕。
风擘残桃过短墙，更无人管任斜阳。
惜春犹有伤心者，认作徐娘半面妆。

海棠别得一风光，恨不生香转曲廊。
春睡太真困未足，胭脂露冷湿红妆。

蕤宾纪月蓂初开，斗杓直指午位回。
家家妆点垂门艾，儿童报道端午来。
仙风偠{亻袅}温琼室，幔亭秀气重胚胎。
夜来忽叶熊梦吉，凌晨果见生真才。
光风霁月和可掬，天上鸑鷟真奇哉。
五枝丹桂推独秀，满堂却更金玉堆。
新帅问友尤笃意，庆动慈闱戏老莱。
青毡旧物须还复，香罗细葛好事催。
年年记取蒲切玉，瑶池醉泛蟠桃杯。

走骑引征鞍，鸣榔趁行舶。
下唐三百里，棹稳波如席。
霜晴天宇清，日暖带春色。
髻梳粲新妆，罗襦照澄碧。
怡怡兄弟情，亹亹仆驭力。
岂为诧游观，肝肠孝思激。
嵯峨上柏山，丞郎旧形魄。
松台夜漫漫，竹坞风索索。
声容弗云远，肃雝对巾帻。
追惟起家难，饱适敢笑剧。
于昭万古魂，伊嘏愿无斁。
嗟嗟天涯客，青灯延永夕。
君有霜露感，我念云水隔。

后德相成帝业昌，不耽歌舞夸新妆。
六宫妇式颁蚕事，职雅心耑清昼长。
忽见双娥理丝把，宽急对牵身势强。
辐轮飞转一缕细，文茵独坐迎微凉。
高卷翠帘三四侣，织就五采成龙章。
献功不须出宫壸，手授缝人裁帝衮。
端拱明堂万国朝，文物声明光四境。
何人遇此一段奇，追记丹青描不尽。
器用铺张规制精，默寓经纶合绳准。
世间画手无此图，疑是当年阎立本。

亭亭弱干袅新凉，露浥精神导太阳。
紫粟绿房医士宝，黄裳紫袂道家妆。
宗华衣锦趋炎昼，蜀本镕金耐素伤。
千古无人歌实德，骚人只解逐余香。

宇宙中和气，清泠无比方。
与时蠲疾病，为岁造丰穰。
起自青蘋末，来从翠树傍。
得逢明月夜，便入故人乡。
密叶摇重幄，殷花舞靓妆。
两三声迥笛，千万缕垂杨。
细度丝桐韵，深传兰蕙香。
楼台临远水，轩槛近修篁。
盛夏驱烦暑，初晴送晚凉。
轻披绿荷芰，缓透薄衣裳。
浪走翻翩袂，波生潋滟觞。
闲愁难着莫，幽思易飞扬。
快若乘天马，醒如沃蔗浆。
面前游阆苑，坐上泛潇湘。
不可将钱买，焉能用斗量。
依凭全藉德，收贮岂须仓。
无患兼并取，宁忧寇盗攘。
以兹为乐事，未始有忧伤。

垂柳有两种，有长有短垂。
唯兹长一种，偏与静相宜。
院宇深春后，亭台晚景时。
不胜烟羃羃，无柰日迟迟。
霡霂雨初过，清泠风乍吹。
章台街左右，华表柱东西。
起眼出墙树，拂头当路枝。
翩翻绿罗带，缥缈缕金衣。
荡飏飘晴絮，缤纷舞暖丝。
丝牵寸肠断，絮入万家飞。
婀娜王巷韵，婆娑赵后姿。
修妍张绪少，柔软沈侯羸。
濯濯青拖地，毵毵翠遶池。
般添花灼灼，引惹草凄凄。
郁郁笼山馆，踈踈映酒旗。
赠人人自泣，驻马马还嘶。
影里咿哑去，阴中𫐆辘归。
凄凉装暝霭，淡薄挂斜晖。
懊恼轻攀折，忧愁重别离。
早衰缘傍道，先茂为临溪。
楼外蝉才噪，桥边莺又啼。
生憎遮望眼，死恨学妆眉。
远客莫知数，长条曾系谁。
经霜尽憔悴，来岁却依依。

道人跨鹤遍天涯，伟观绝景收拾归。
点头濡墨茅屋下，乘兴吐出胸中奇。
百尺生绡冰样洁，落笔一埽风雨驰。
远水拍天穷万折，怪石硗确蹲熊罴。
槎牙古木蛟龙走，断云寂寞无心飞。
淡妆浓抹西子面，天梯石栈猿猱悲。
野骑残僧小桥险，酒帘渔棹摇斜晖。
生绡有限意难尽，兀坐静境窥天机。
岂知造化无尽藏，奔会笔底无盈亏。
射洪川幅非我有，且遣楮君百辈供指麾。

玉质敷腴宫样妆，风流终愧水云乡。
一邨飞落人间世，添却逃禅百倍香。

识破宫妆色是空，香魂分付与东风。
黑云泼眼催诗急，着我江头春暗中。

翠盖亭亭映玉裳，临风{彳卓}彴暗飘香。
六郎正被繁华困，不爱浓妆爱淡妆。

娇羞处子临妆后，淡浄佳人出浴时。
无语倚栏如有恨，生嫌别岸污胭脂。

锦江之水来蜀西，女红染丝上春机。
可怜欲织未织时，思君意绪如乱丝。
乱丝尚可理，妾愁渺无际。
寒窗轧轧千万梭，断魂随梭暗来去。
荡子醉花月，妾辜鸾镜妆。
寒蛩只解趣机杼，争奈情如刀剑伤。
织成回纹诗，寄与白玉郎。
愿郎勿弃置，上有双鸳鸯。
{虚页}著双鸳鸯，忍教孤妾守空房。

天上雄鸡啼一声，人间万鸡相应鸣。
美人红酣尚未醒，锁掣金匙鹦鹉惊。
鹦鹉从来巧言语，声聒锦帏残梦起。
猛揎罗袖窝绿云，步逼妆台趁梳洗。
玉奁脱覆光烁人，洞房环曲惊晓春。
不是清空月飞入，如何中有姮娥身。
轩辕百炼今湮灭，扬州青铜却奇绝。
人非照镜镜照人，镜亦分明为人说。
媸妍一镜固两般，狐妇怀奸心胆寒。
闺中少女色庄丽，眉颊不妨终日看。

一泓寒玉浸青山，妆点楼台夕照间。
歌管满船春未懒，惜无人伴白鸥闲。

暖风轻拨绣帘开，放入双双紫燕来。
燕子似于人有旧，细衔花片落妆台。

梳风杨柳笑，沐雨杏花羞。
看看三十余，不敢下妆楼。
待媒媒不来，对娘娘共哭。
何时王右军，来坦东床腹。
君不见西施绝色天下白，能使麋鹿走吴宫。
玉环一笑百媚生，能使渔阳鞞鼓惊玄宗。
无盐无盐形貌恶，当时一段议论千古生清风。
美妇未必美，所美貌徒美。
丑妇未必丑，所丑行不丑。
丑妻恶妾寿乃翁，何须能劝羊羔酒。

才脱锦衣{衤朋}，童颜娇可诧。
只恐妆鬼时，爱之还又怕。

西施无限愁，后人何必效。
只好笑呵呵，不损红妆貌。

粉黛巧妆施，菱花还自照。
底事不争妍，又恐西施笑。

暗香从何来，寒飚为轻扇。
东君须护持，莫点宫妆面。

竛竮竹外枝，啼妆凌晓霰。
东君不主盟，对人作此面。

不肯春风时世妆，岁寒崖谷倚冰霜。
人间亦有知香者，盍遣一枝横出墙。

双娥洒泣凝春竹，粉落脂残不忍妆。
开作疏花寄幽独，雪中仍作楚骚香。

露浥晴光对洗妆，柔条无力不成行。
阿环淡𥩟阿娇丽，一种风流各自香。

酒泻银壶莫近傍，怕惊花睡损残妆。
拟题报答春风句，也恐春风未敢当。

马嵬残恨久销沈，花撚妆痕尚不禁。
当日愿为连理木，春风不负合欢心。
病维摩减诗情尽，穷孟尝添酒债深。
醉面欲醒如有旧，沈香亭北记曾吟。

黄州不识春风面，哙伍漫山桃李枝。
银烛夜深妆额褪，锦屏睡足鬓丝垂。
半醒半醉凌晨酒，几雨几晴寒食时。
莫怨家人多命薄，缘愁却入老坡诗。

木骨金妆，似则也似。
瞬目扬眉，西天此土。

南国候伤早，东皇驾如驰。
月正未强半，红紫皆离披。
蜀花异凡品，作态能矜持。
可怜多迫蹴，竟随群卉移。
如彼市门女，狼籍施胭脂。
又如贱锦工，忙掷梭中丝。
匆匆不耐看，欲速将何为。
碧鸡有佳人，睡足晨妆迟。
含姿自爱惜，肯受春风欺。
思之不可见，感事肠生悲。

严风折繁圃，嘉卉难为香。
坐令众芳林，直为萧艾乡。
妖红与嫚紫，乘时鬭新妆。
梅生处扃外，皭然䌹衣裳。
独无摧折忧，一笑春洋洋。
犹怀臭味感，苦口嗟难尝。
风人妙托物，予德惭菲凉。
坡公讵为役，涪翁可齐芳。
尚此短兵接，当君阵堂堂。

杭州城西二月八，湖上处处笙歌发。
行都士女出如云，骅骝塞路车联辖。
龙舟竞渡数千艘，红旗绿棹纷相戛。
有似昆明水战时，石鲸秋风动鳞甲。
抽钗脱钏解佩环，匝岸游人争赏设。
平章家住葛山下，丽服明妆四罗列。
唤船催入里湖来，金钱百万标竿揭。
倾湖坌至人相登，万众崩腾遭踏杀。
府门一旦尸如山，生者呻吟肱髀折。
西湖自是天下景，何况遨头古今压。
一时死者何足道，且得嘉话传千叶。
谏官御史门下士，九重天高谁敢说。
溪翁聊尔作歌谣，谨勿传抄取黥刖。

即看青女夜飞霜，借与南枝作淡妆。
露重冰清风日暖，人间一味有真香。

香泥封箨接头新，幻出花王见早春。
时节不须寒食候，工夫远胜洛阳人。
嫩黄{虫葛}叶拳微皱，半醉宫妆粉未匀。
恐怕晚风须爱护，罗帏遮却看频频。

一痕朝日界晴窗，森肃清寒昨夜霜。
砚怕生澌微贮水，炉因拨火起余香。
最耽诗帖闲中乐，无奈尘埃客里忙。
却是小春花谢绝，海棠经月驻红妆。

闻借侯家宅，湖边度夏凉。
钟鱼连梵寺，雉堞傍城墙。
闲适心无事，清和日正长。
藕花虽尚稚，荷叶自多香。
苦笋回余味，青梅弄半黄。
生绡画团扇，细葛制轻裳。
水近风生座，檐虚月满廊。
龙舟花桨榾，骝马紫绦缰。
竟日歌声沸，通宵水面光。
不妨投辖饮，更称静琴张。
诗社联行卷，仙姝学道妆。
英游伴王谢，清梦到羲皇。
曾约陪游盖，惭稽动客樯。
忆君成怅望，为我细思量。
几度吟成后，凭谁远寄将。
意多收不尽，事鄙每牵忙。
今夕微醺起，中宵捉笔狂。
浪吟无次第，聊表未遗忘。

浓写花枝淡写梢，鳞皴老干墨微焦。
笔头三踢攒成瓣，珠晕一圆工点椒。
妆缀蜂须拟笑靥，稳拖鼠尾施长条。
尽吹花侧风初急，犹带枝头雪未消。
松竹衬时明掩映，水波浮处见飘飖。
黄昏时候朦胧月，清浅溪山长短桥。
闹里相挨如有意，静中背立似无聊。
笔端的皪明非画，轴上纵横不是描。
顿觉坐来春盎盎，因思行过雨潇潇。
从头总是汤杨法，拼下工夫岂一朝。

我尝采石山头见蛾眉，且看浓妆淡抹两湖宜。
何物老妪生此儿，又睹双髻尤为奇。
五丁刻画盘古时，黛绿常假山灵施。
春风阅尽不肯笄，素螺头立鬓不丝。
梳云沐雨容为谁，相逢婉娈是似之。
古今知几经品题，我困暑役何能诗。
祗疑前山月鉴故半亏，嫦娥妒吝耶焉知非。

姑射丰标惯野塘，不虞水部入佳章。
雪边未了孤山约，尽有春风一面妆。

节士耻随时世妆，若为妩媚著春裳。
何如清淡甘天分，莫与儿曹较色香。

点点红妆缀绿枝，睡犹未足已相宜。
欠呼杜老供吟笔，仅约杨妃倒酒卮。
数日以来应烂漫，一风之后想离披。
凭谁警戒司花女，密遣轻阴谨护持。

手挼岩菊嗅寒香，陡觉轻飚透薄裳。
自是苍官添老色，不因青女眩寒妆。
新𥬠未熟啜茶去，晚稻才收种麦忙。
愿学老农惟苦懒，荷锄归去卧斜阳。

千里诗来字字香，品题着意到孤芳。
以千林表丈人行，洗万古凡儿女妆。
自是精神凌雪月，不妨风骨饱冰霜。
撚髭聊以酬清思，病笔欹斜愧小王。

东皇妆就牡丹天，来献蓬莱不老仙。
耆旧喜增羊祜传，蛮夷欣问晋公年。
休怀苕水清风适，且醉檀溪绿草边。
愿向衣冠图上看，银屏千岁映貂蝉。

玉奴梳洗罢，半面露新妆。
江岸数枝影，篷窗一罅香。
横披含晓色，卧对压春芳。
庾岭几多力，剡溪方寸长。
萧然临水月，即之贯冰霜。
老出墨池手，清入诗人肠。
孤梢亚篱落，全树嗤玉堂。
故旧解后见，隽永约略尝。
熏羞篆鼎供，醉梦纸帐傍。
赖君润色工，着我怀袖藏。
太繁厌易启，所取廉毋伤。
谁为语逋逊，持此同相羊。

片玉漏春色，恍逢江路傍。
中山费巧思，寿阳矜轻妆。
精神盈一握，标格压众芳。
仿佛水边影，有无风前香。
卷舒适人意，推敲挠予肠。
形状仆草玄，谱系根花光。
勿谓数枝隘，中寓千丈强。
晏不满几尺，焉用张堂堂。
桃李空满园，愧死安敢当。
太羹少为贵，鼎鼐滋味长。
只愁楮君弱，蠹鱼食春阳。
慎勿示肉眼，收付奚奴囊。

怪见漫空万蝶狂，须臾色界眩昏黄。
风姨知费几番信，天女才施半面妆。
笔底诗徒和冰柱，酒边舞已失霓裳。
梁园甚恨孤佳约，一笑吟梅且擅场。

妆点铜瓶分外春，惜花尤见主翁仁。
自怜白发衰如许，空对花前忆故人。

病躯羸马陟崔巍，扑面征尘抖擞开。
万古春愁借山隔，几番风信把花催。
染成湘泪笑邻竹，飘作寿妆嗟辱梅。
撚尽吟髭无奈困，亟呼茗椀胜村醅。

梅脸斓斑褪粉妆，桃心依约晕轻黄。
春风花草经行遍，次第安排到海棠。

花底莓苔蒲树丫，翠翘玉珥碧襦纱。
靓妆雅器鸣琴友，不向朱门听鼓笳。

一翁闲伴两星台，亭畔看花花半开。
我盍归田垂钓隠，公行持橐侍鸾回。
流鶑似避宫妆靓，黄鹄曾将蜀种来。
二妙赓酬康济手，横舟句好相推莱。

遥望秋千露短墙，垂垂杨柳拂西庄。
涨天无处著飞絮，过雨残红惊褪妆。
禁火寒庖成辟谷，耐饥醉腹喜如囊。
人生能有几寒食，回首东风梦一场。

受风蓬鬓三千丈，何日金钗十二行。
逆旅相逢成白眼，可怜空学捧心妆。

道是蚕忙未是忙，日长犹得事梳妆。
罗敷有语何曾解，倚树偷窥马上郎。

蹙蹙生红露滴珠，薰风凉幌晓妆初。
折来戴朵频拈看，应讶罗裙色不如。

睡余罗袖印眉山，行傍妆台理坠鬟。
圣主忧勤排当少，犀椎鱼拨总成闲。

春云漠漠雨踈踈，小{舟定}冲烟入画图。
除却淡妆浓抹句，更将何语说西湖。

宫监推帘探晓星，景阳锺动已妆成。
凤舆陆续衔车马，黄道香浓尾驾行。

江客因贫识荻芽，一清鏖退杂鱼虾。
烧来味挟蚝边雨，掘得身离雁外沙。
春馔且供行釜菜，秋妆莫管钓舡花。
食根思到萧骚叶，痛感边声咽戍笳。

小雨才收日渐斜，酒旗插处两三家。
江头妆点秋来景，半是芦花半蓼花。

平湖淼淼莲风清，花开映日红妆明。
一双㶉𫛶忽飞去，为惊花底兰桡鸣。
兰桡荡漾谁家女，云妥髻鬟黛眉妩。
采采荷花满袖香，荷深忘却归时路。

西湖西畔荷花多，扣舷女儿娇唱歌。
道旁骏马金叵罗，欲住不住横秋波。
放船却入花深处，临流照妆噤不语。
南山起云北山雨，折得荷花不归去。
弄波惊起鸳鸯双，水珠溅湿芙蓉裳。
恨无飞羽致汝旁，溯渑从之云路长。

荷叶笼头学道情，花妆那似妾妆清。
双双头白犹交颈，翻笑鸳鸯不老成。

春风有分到儿家，也插花枝表岁华。
但得作嫔君子室，随宜妆遣不须奢。

荷叶笼头学道情，花妆那似妾妆清。
双双头白犹交颈，翻笑鸳鸯不老成。

斜搭秋千窗半扃，行人屐送隔墙声。
群花相倚啼妆面，苦不催晴怨懒鶑。

历头只有今朝腊，犹雨霏霙满太虚。
六出试妆梅欲妒，万花飘絮柳难如。
云凝惨送玄冥旆，风舞欢迎青帝车。
始信春工多富贵，便堆白玉满前除。

天然贵格镇群芳，细雨丛中试宝妆。
肯与乱红争国色，甘同柔绿挽春光。
玉阑倚困娇无力，金鸭沉烟不敢香。
可惜承恩亭北赋，苦无妙语告君王。

虽殊桃李竞年芳，色相惟应付梦乡。
纶阁曾看金缕艳，蘂宫初试玉楼妆。
露凝深浅烟中泪，日泛温柔雨后香。
幸蜀归来花正好，可怜不忍看嫔嫱。

溪工夜斲苍匡藤，麻姑山前砧杵鸣。
千金学得不龟手，并刀剪水裁寒冰。
人间不数兜罗软，齐纨蜀锦焉足算。
一池明月白云深，四壁东风晴与暖。
道人家风此受用，赠君也作清净供。
梅花帐里春茫茫，休遣淡妆美人来入梦。

闽号诗应似，兰清雪与研。
时妆羞倚布，古调入无弦。
谷派如冰冷，骊翁此道传。
客窗寒烛短，吟到晓锺前。

腻粉匀成玉箸垂，春风面面晓妆迟。
妆成图得君王顾，却为君王谶别离。

腻粉匀成玉箸垂，春风面面晓妆迟。
妆成图得君王顾，却为君王谶别离。

不受世间尘土涴，山之南北水之涯。
识中庸里有素隠，怪小雅中无白华。
半点精神春滴淅，一寒风骨雪槎牙。
淡妆人去罗浮远，肠断东风璧月斜。

胡床少住许诸君，彩服移来有脚春。
浓露洗空妆带酒，暖风吹动袜生尘。
圣贤清浊杯中物，宾主东南席上珍。
品格只从根拨见，先生端是识花人。

花身怪怪复奇奇，几度春风未入诗。
列璺有文蛇蜕壳，刳心不死豹留皮。
风流不在宫妆称，冷淡偏于晚岁宜。
为怕清寒欺客袖，一檐斜月立多时。

为惜艳阳妆，新枝不肯长。
绿深秋后雨，红坼夜来霜。
偏间垂杨畔，多临古岸傍。
年年根蒂在，开谢未渠央。

画楼人醉烛高烧，滴在寒枝蜡未消。
蘂撇打鶑金弹滑，花悬驱雀彩铃摇。
歌儿戏拍供檀板，妆女轻裁贴翠翘。
酒揭黄封诗嚼淡，时匀乳蜜过山腰。

不带吟诗癖，缘何太瘦生。
肌肤姑射白，风骨伯夷清。
格外宫妆别，天然画轴横。
涪翁太多可，唤作水仙兄。

孤芳嫌杀浑群芳，雪满山坳月满塘。
韵士不随今世态，仙姝犹作古时妆。
雪羞洁白常回避，春忌清高不主张。
地僻何妨绝供给，饥来只用咽寒香。

数株如玉照寒塘，无日无风自在香。
谷冷难教春管领，山深自共雪商量。
已成到骨诗家瘦，不卖入时宫样妆。
乱插繁花花下醉，只应我似放翁狂。

天然标格阆风乡，薄薄铅华淡淡妆。
月地向谁孤弄影，雪天蓦地忽闻香。
征鞍处处频回首，羌管声声欲断肠。
天上玉妃新谪堕，游蜂不敢近花傍。

花中气节老逾刚，万木摧残独自芳。
天女不生凡意想，月娥偏尚澹梳妆。
精神冰玉前生瘦，骨髓栴檀抵死香。
说到调和天下口，轻轻桃杏敢承当。

照影寒溪水，溪中水也香。
佳人临宝鉴，自作寿阳妆。

当堂据坐宝花床，真相从来本自黄。
百万参徒谁不见，何须重把紫金妆。

枫桥酒味胜官坊，随分红裙取次妆。
月照乍圆新气象，僧闲不减旧风光。
一桥地势横分水，两岸人家竞采桑。
惟有塔铃太多管，笑人来往自玎珰。

间关入帝乡，飞雪断羁肠。
天地皆明白，山川忽老苍。
柳眉遮旧影，梅额上新妆。
客里急先务，湖边问短航。

红云逐水流，春事随飞扬。
昔嗟节序移，今苦岁月长。
洊为萧水游，物是人则亡。
西园得逍遥，暂寄风雨床。
栾栾荆棘中，尚余頳紫妆。
晚芳衒鲜妍，婉娩春满堂。
倚栏俯澄碧，浩荡花藕塘。
寿柏虬龙姿，古桂鸿雁行。
幽禽三五弄，髣髴疑宫商。
林园岂不好，惆怅辰匪良。
辰良其何时，世运安有常。
我欲把犁锄，老此桑麻乡。
却虞远城市，物怪尤披猖。
不如依坟垆，结茅千仞冈。
寄玄而栖白，抗志于羲黄。
清泉碧嶂间，殁则于斯藏。

西湖成久别，岁月不可记。
竹君秩豆笾，枌友集簪履。
放船及中流，烟霭渺无际。
宛类太极初，混沌但一气。
浩浩云常浮，垂垂雨不止。
楼观列画图，黯淡微茫里。
素妆姿态妍，于此见西子。
才入西陵桥，林峦得近似。
缓步香月堂，循山历其址。
逋仙去何之，千古俨清致。
淋漓雨珠仙，一一浴未起。
粲然间红妆，脸霞泪如洗。
余芳袭壶觞，暗馥散襟袂。
十里花柳堤，六桥风月地。
暝色压船舷，游屐不可至。
昌翔度里湖，两山浓滴翠。
中有白鸟闲，翩翩自游戏。
几年阻行乐，谓有公闾第。
栋宇半苍苔，遗污渍清泚。
兴亡成古今，感忾重歔欷。
转柁迩城堤，觥筹犹未既。
风生语笑高，云遏歌声曳。
斯游属晏阴，乐事亦足纪。
何时可重来，风日待清美。

西湖成久别，岁月不可记。
竹君秩豆笾，枌友集簪履。
放船及中流，烟霭渺无际。
宛类太极初，混沌但一气。
浩浩云常浮，垂垂雨不止。
楼观列画图，黯淡微茫里。
素妆姿态妍，于此见西子。
才入西陵桥，林峦得近似。
缓步香月堂，循山历其址。
逋仙去何之，千古俨清致。
淋漓雨珠仙，一一浴未起。
粲然间红妆，脸霞泪如洗。
余芳袭壶觞，暗馥散襟袂。
十里花柳堤，六桥风月地。
暝色压船舷，游屐不可至。
昌翔度里湖，两山浓滴翠。
中有白鸟闲，翩翩自游戏。
几年阻行乐，谓有公闾第。
栋宇半苍苔，遗污渍清泚。
兴亡成古今，感忾重歔欷。
转柁迩城堤，觥筹犹未既。
风生语笑高，云遏歌声曳。
斯游属晏阴，乐事亦足纪。
何时可重来，风日待清美。

岂无三尺铁，巧事犀玉妆。
惟君匣中藏，百炼侔步光。
小试锋莫当，崖石中开张。
会须斩奸邪，晔晔神光扬。
未逊古佩刀，公辅夸王祥。
斯物由天成，匪但工之良。

骈头始生为箨龙，森然而立列群玉。
琮琤有韵天籁鸣，蓊郁成阴云气簇。
楚楚少年来自河，猗猗君子瞻彼澳。
其实曾致雏鹓来，其枝可留栖凤宿。
月香水影犹更奇，弹压春花千万属。
羞为西子事涂抹，喜作道韫淡妆束。
不居驿路即溪桥，好傍岩腰与山腹。
谓宜作妃以相从，雅韵幽姿俱不俗。
此君何以待美人，翠帷重重富罗縠。
美人何以奉此君，碎玉明珠不论斛。
于中更有无价香，迥胜龙涎与麝馥。
此君挺特气不凡，美人窈窕姿尤淑。
执柯者友秦大夫，不烦月老绳纡足。
且善为醪以合欢，味过蒲萄及醽醁。
梅之所见乃不然，谓恐为人所指目。
从来洁白不可溷，每鄙仙人华萼绿。
彼固无慊为丈夫，予宁屈体而雌伏。
不如仍作岁寒交，永为贞女甘幽独。

清景浩无际，天光接水光。
晴云侵别屿，远溆落残阳。
岩菊幽含馥，岸花娇衒妆。
田家竞秋报，社鼓乐村坊。

一自苍精涣号扬，如酥小雨酿春忙。
霏霏透入根荄脉，点点染成桃杏妆。
泽遍高深俱及物，气融枯槁亦生香。
老夫那复问芳讯，但愿三时协雨旸。

将到穷冬寂寞乡，谁知花事未渠央。
最怜剪蜡翻新样，却笑烧铅作素妆。

日日行镜中，身与白鸥同。
闲踪无滞留，清兴何始终。
红蕖耀晨妆，绿蒲媚新丛。
长歌对渔父，沧浪有遗风。

荷叶似侬鬓，荷花似侬妆。
夫婿常别离，羞见双鸳鸯。

一入长门只淡妆，秋衣犹是旧宫黄。
到头不信君恩断，日日倾心向太阳。

阿姨天上舞霓裳，姊妹庭前剪雪霜。
要与牡丹为近侍，铅华不待学梅妆。

含露仙姿近玉堂，翻阶美态醉红妆。
对花未免须酣舞，到底昌黎是楚狂。

靓妆浓淡蕊蒙茸，高下池台细细风。
却恨韶华偏蜀土，更无颜色似川红。
寻香只恐三春暮，把酒欣逢一笑同。
子美诗才犹阁笔，至今寂寞锦城中。

倾宫晨起传轻妆，山殿生风夏日长。
小部新声落天上，无人知是荔枝香。

移文火急报花神，好趁阳和去问津。
未转头间犹是腊，一弹指顷便为春。
梅先得志求专宠，柳亦趋时愿效颦。
造化但随人事改，几回妆点几回新。

百花如锦柳如烟，妆点西湖二月天。
便道过从来四圣，扁舟旖旎访三贤。
钱塘门外苏堤上，丰乐楼前芝寺边。
个里万般俱索价，惟余风月不论钱。

月挂墙头杨柳枝，繁灯烂漫玉琉璃。
绮罗尽学宫妆样，歌舞休传外国词。
满路竞看花灼灼，故京谁念黍离离。
他年同侍传柑宴，记取楼前掷果时。

费尽工夫点缀春，暗香动处少人闻。
近来宫样梳妆巧，只要明珠不要君。

美人戚氏出椒房，金缕衣成八宝妆。
夜静绮罗香度处，瑶台月下满庭芳。

千古风流说寿阳，梅花飘落粉犹香。
寄言长信宫中女，莫学当时亡国妆。

别后妆台镜懒开，倚门日日望书来。
西风吹过衡阳雁，雁已归回郎未回。

独擅春花掩众芳，蔷薇水洗内家妆。
可怜清气无收拾，惹得闲人衣袖香。

万红雕落尽，留住隔年花。
独艳迎人笑，残妆带雨斜。
物情无老少，春意自繁华。
颜色休相妒，风流别一家。

近学时妆越样新，空遗畎亩处忠臣。
烛之武老未为老，刘伯龙贫可是贫。
造物不应推若辈，江山亦合助诗人。
挂冠神武当年事，明哲从来要保身。

湾前过渡小舟虚，好景妆成天画图。
山列翠屏开户牖，麦翻黄浪滚田圩。
闲鸥乐处晴波细，暮鸟归边残日晡。
攀柳共人人恨别，绵绵落絮有情无。

千古丫鬟高插天，淡妆浓抹傅云烟。
眼前不见峨眉老，独有青山长少年。

不学时妆添酒晕，休将风景对茶前。
沈香亭北空回首，目断关河万里天。

泪粉羞临宝鉴前，淡妆争似旧婵娟。
一言曾忤君王意，闭在长门十五年。

虎头将军眼如电，领兵夜渡龙舟堰。
良人腰悬大羽箭，广西略地崖西战。
三年消息无鸿便，咫尺凭谁寄春怨。
日长花柳暗庭院，斜倚妆楼倦针线。
心怀良人几时见，忽睹二郎来我面。
植兮再吸倾六礶，格也一弹落双燕。
何不将我张郎西，协义维舟同虎闱。
无术平寇报明主，恨身不是奇男子。
倘妾当年未嫁夫，愿学明妃和西虏。
元人未知肯我许，我能管瑟又能舞。
二弟慨然舍我去，日睹江头泪如雨。
几回闻鸡几欲死，未审良人能再睹。

沙河红烛暮争然，花市清箫夜彻天。
客舍风光如昨梦，帝城歌酒又经年。
老僧强作琉璃供，上客先逢玳瑁筵。
不许裴郎同夜饮，新妆月底为谁妍。

春满天街夜色酣，绮罗香结雾漫漫。
试灯帘幕深藏暖，扫雪楼台浅带寒。
宝骑骄嘶金騕袅，翠翘醉倚玉阑干。
江云忽断笙歌散，几点妆梅落舞鸾。

楚楚碧霞裳，轻轻青玉履。
三千一太真，道妆侍天子。

自是不容加染涴，看来良亦富才情。
落羌女管声声怨，点寿阳妆片片轻。

薜荔帷兮药作房，芳华底用浴兰汤。
倾城梳洗祇招惎，且可随宜淡淡妆。

青女出骖鸾，负恃天然色。
一等淡梳妆，太真迎虢国。

新样巧翻腾，淡妆尤出俗。
说与莫轻飞，寿阳眠正熟。

见说西湖又一新，小楼高阁巧相萦。
江山何待人妆点，堪笑吴儿不老成。

少年红颜女，敷芬对芳树。
盈盈淡艳妆，清歌杂妙舞。
凝睇倚高楼，桐丝试一谱。
世间知音稀，谁识姱节素。
清贞守幽闺，不作凡子妇。
容华委西山，良人兮何暮。
空床思悠悠，明月正当户。

碎剪红绡间绿丛，风流疑在列仙宫。
朝真更欲熏香去，争掷霓衣上宝笼。
忽惊锦浪洗春色，又似宫娃逞妆饰。
会当一遣移花根，还比蒲桃天上植。

倚竹佳人翠袖长，阿姨天上舞霓裳。
娇红凝脸西施醉，青玉栏干说叠香。
晚春早夏扬州路，浓妆初试鹅红妒。
何如御伞掖垣中，日日传宣金掌露。

素妆青盖送春归，似不禁风体力微。
收拾韵香归酒盏，惜花何惜醉淋衣。

万仞崖擎碧玉台，中闲一镜帖天开。
四时自与幽花对，一点时妆不照来。

字画向来虽小技，儿时欲学亦难详。
点妆但莫如新妇，端正终须自老苍。

一色时妆漆染丝，淡中头绪自相知。
后村已入神仙洞，留得同庚伴赋诗。

出山相过便东行，水落山空一别轻。
留得清诗照窗几，万花妆里独梅兄。

满世杨花桃李妆，自家采采芷兰香。
无从捉鼻如安石，相与齐眉有孟光。

处子从来不世妆，老苍相对本相忘。
犹嫌曾受秦封污，冷笑无言祇自香。

独占初春早卸芳，肯随桃李炫侬妆。
如今不到寿阳额，自做孤村流水香。

岁君初领事，豹尾簇黄幡。
雪喜三番白，春才几日斑。
市盘妆菜活，宫胜压花繁。
便觉东风转，四山浮翠环。

芍药圃中央，有花名侍郎。
丛丛娇翠羽，朵朵淡红妆。
凤阁样如梦，鸡冠班自行。
何如付一醉，岁岁有春光。

东风先遣百花开，坐后妆梳𣨼镜台。
雪艳惯逢风落絮，云香不到雨成梅。
下交芍药当阶发，高伴金沙上架来。
珍重美人收拾去，春衣芬馥雅持杯。

晴日烘冬扫宿阴，篮舆伊轧出山深。
田夫忍冻妆旗帐，学子忘劳走佩衿。
三载一余多少过，万人相送独何心。
新官便好观风俗，莫道无人识古琴。

数枝镫火古祠门，妆点山中一哄春。
俚语为求蚕麦福，队游多是布荆人。
强随戏鼓看狂舞，忍听嘶鼙入小颦。
见说九街罗绮地，传呼禁夜令方新。

嫩绿扶疏红倒垂，红闲黄染数茎丝。
牢存本色心为主，懒竞时妆面向谁。
受二气中开止昼，当三伏里傲炎曦。
阴崖故国长安路，万里倾阳共藿葵。

赤日黄尘任涨浮，直茎疏叶里垂头。
金心不逐时妆褪，赭面应为世态羞。
分昼夜闲开落准，备离坎气品题优。
倚栏感物伤怀处，何日崔卢入此瓯。

低垂不足畏炎氛，自是居高避俗喧。
五瓣圆黏猩血重，数丝牢缀蜡心存。
雅持本色明清昼，肯驻残妆媚黑昏。
林下何人修炼到，丹余流入此芳根。

与云俱卷十年强，百短难医独命长。
自有青天看晚节，不将白发换时妆。
田园活计雨声好，湖海醒心山气香。
得一日闲胜一岁，老来免得别思量。

惊魂何事到西坑，岂是三生愿莫偿。
两寺鼓钟醒客梦，一邨草木助吟香。
人情物变多时样，水色山光自古妆。
我本无何乡里住，仰天𫖯地两茫茫。

晚风吹下六花祥，喜到眉闲色浅黄。
旋积层寒消夙瘴，平施一白洗时妆。
要寻闭户家形迹，肯为乘骓客断肠。
岁事已占禾麦好，与民相庆著诗忙。

冯夷翦水暗中央，映带同云浅与黄。
旋积层寒消宿瘴，平铺一白洗时妆。
行仙休羡王恭兴，僵叟应关洛令肠。
不觉喜吟丰岁瑞，方知知是为民忙。

寺枕丹霞五月凉，藕花数朵碧漪塘。
梵天幻出水云锦，法雨洗空时世妆。
七宝池边分得种，大乘经里喷来香。
是花是色只如是，笑拍阑干何有乡。

一雨西来满寺凉，盈盈不语立方塘。
远公白社所修种，浄土青胎无点妆。
要向花光见菩萨，肯从色界问莲香。
回头玉手双杯处，多少风流堕醉乡。

苍苍本无为，乌兔争飞驰。
今日为何日，谁叩和与羲。
举目万感集，秋风黍离离。
人生能几何，梦境蛛营丝。
或以烹自售，变诈如鞅斯。
或以舌交战，纵横如秦仪。
亦或事旷达，蜕形慕安期。
不则逃空虚，灰心从阇梨。
不曰古圣贤，自有天根基。
为己非为人，积学如积赀。
弗废一日葺，庶几百志熙。
世远教法散，有识如退之。
试观训符读，道义不以规。
贵贱何足云，而乃徒费辞。
进学以为解，诗易分葩奇。
安贫以知命，妻儿任寒饥。
既而及行艺，顾欲中有司。
未忘功名径，□□荆棘茨。
堂堂山斗望，为论如彼卑。
吾师吾孔子，曾子而子思。
以至孟轲氏，四书炳蓍龟。
君家两英嗣，珠璧光和隋。
元方知自力，阃奥次第窥。
既以习语话，行有向学时。
光阴电一抹，圣狂几甚危。
百行孝为本，气下色愉怡。
极而察天地，造端自齐眉。
苦语赞义方，一洗时妆脂。
勉旃复勉旃，勿重老大悲。
还以自警省，就示吾诸儿。

世事纷游尘，薄俗嚣鬭鹑。
手足谁鲁卫，肝胆多越秦。
独君先君子，父事吾先人。
我得从之游，义与同胞钧。
上而下四方，相依为齿唇。
闲尝道病殆，饮食药饵亲。
卓卓乎古道，难言但书绅。
今及其子交，知爱迈等伦。
不曰淡无味，如嗜千里莼。
其子又其孙，秀异良可珍。
架有万牙签，膝间又循循。
功名特土苴，学术要深淳。
工夫入细处，力行自忱恂。
推而致广大，直扶天地垠。
书积非易□，难欺是苍旻。
不观冬闭固，发为青阳春。
因知栽者培，根本前人身。
万事风絮尽，盛德修唯湮。
契稠无浪语，感旧还酸辛。
吾年七十近，不入时材抡。
眼昏惟内顾，遑知世妆新。
耳聋谢外闻，免饮聒者醇。
溪曲五亩园，安受闭户贫。
蔬畦野草径，月夕清风晨。
杖履携诸儿，俯仰时一巡。
残息尚可延，何幸里有仁。
岂无泰交期，得舆展转神。
远业归后主，我得为天民。

慈溪先生擅天章，胸中奎壁躔诸郎。
君生坐后秀愈卓，骨骼昂昂气扬扬。
黄金满籝父训重，青简插架家传光。
九经本也末百氏，一目谁如我百行。
木根盘龙干必异，要须培植为栋梁。
宝气贯虹玉必粹，亦在磨琢成珪璋。
第方靴笠争径捷，难把章掖入时妆。
既不必效阮籍哭，亦不必学接舆狂。
仰天俯地道固在，往古来今人漫忙。
安居茅茨即台阁，隽永藜藿胜膏粱。
大蓬山下远尘境，晴岚暖翠松竹房。
小鉴湖中落天镜，明月清风芰荷裳。
内可以存养性情之正，外可以舒畅诗书之香。
上可以奉萱庭寿康之庆，下可以遂棣华和乐之常。
立我之大无愧怍，敬天之命为行藏。
不然荆璞轻自售，恐如梅实酸谁尝。
君不见苏老泉，年二十七始自强。
渟涵满腹抑不发，直待知我逢欧阳。
又不见徐仲车，力学笃孝母在堂。
大贤刮目他日事，自有了翁邹道乡。

不画修眉不易妆，箧中犹是主衣裳。
起观疆宇皆周土，只有西山尚属商。

色异味同失主张，厌寒附暖逐群芳。
当知不改冰霜操，戏学陶家艳冶妆。

阴霾渺渺接江乡，登陆犹褰未涉裳。
入晚天容糊水色，拂明云影帽山光。
闷拈昌歜嗟香玉，披读离骚玩彻章。
最是荷榴两怀古，对人无语湿红妆。

自是司花别有神，要凭诗句写花真。
风翻翠袖惬寒薄，雨湔红妆啼晕新。
为困未眠娇欲吐，将唇微褪笑如嗔。
牡丹芍药尤无那，君识鶑声识燕身。

美笑千黄金，驻景双白璧。
东风杨柳津，几度千丝碧。
款款白面郎，画舫宫样妆。
新堤五里长，回头意悠扬。
幽人兴不忙，得志汀草芳。

寂寂虚堂风露凉，边声惊听雁南翔。
短筇梦涉秋三迳，长笛思乘月一航。
老眼添昏如浊镜，吟怀多感类寒螀。
久知拙不趁时样，肯羡东邻鬭靓妆。

破晴斜月入帘阴，鬓影萧骚老不禁。
九十日春风与雨，百千年事后犹今。
牡丹红褪残妆面，杜宇声寒故国心。
眼底交游期又误，飞鸿杳杳鲤沈沈。

把酒叮咛蜀海棠，睡红何似未忺妆。
不嫌老杜吟无句，定为渊材恨少香。

几队红妆拥盖青，凌波仙子立娉婷。
晚凉孤坐香风里，如在西湖四望亭。

玉丝鞭袅散天香，十里栏干簇艳妆。
但念君恩思报称，懒骑骄马过平康。

清甚冰葩淡不妆，能从盛暑到秋凉。
琼楼合著移春槛，却向山斋供净香。

八窗面面受新凉，万盖盈盈拥靓妆。
倩得天孙云杼轴，织成骚客锦衣裳。
雨翻绿浄盘中玉，风搅红娇镜底香。
个里搜诗最奇绝，吐为黼黻五文章。

春檐雪干初日长，帘花深压梅影香。
美人帐中午睡起，钗横鬓亸慵添妆。
文窗窈窕鲛绡绿，卧按古筝横漆玉。
微揎翠袖露春葱，学弄梁州初遍曲。
拂弦轻揠三两声，问渠学曲成未成。
已成未成君莫问，听取軮轧伊嘤鸣。
七弦一似焦琴样，立雁参差相下上。
左按天孙织锦丝，右斡仙人飞海杖。
轻拔浅揠声短长，疾徐洪纤抑复扬。
瓶笙吐韵出蚓窍，云车碾响升羊肠。
双龙晓日吟秋水，孤鸾春风悲镜里。
清猿嘹喨万松间，雏鶑惺松百花底。
平生有耳喜此听，手不能作心自醒。
除却高山与流水，琵琶箜篌俱径庭。
楼中弄玉吹箫侣，同学丹山凤凰语。
凤凰凤凰来不来，萧史行云在何许。

阿大中郎喜事宜，黄金不惜买蛾眉。
春风带醉欺桃叶，暮雨凝丝滞柳枝。
香阁鸾偕双雁奠，妆台凤引两皇来。
从兹准协熊罴梦，多办库钱为洗儿。

满城风雨近重阳，一舸烟波入醉乡。
心事已同鸥鸟白，眼界空有云山苍。
酒安能管兴亡事，菊亦颇复时世妆。
何似长歌明月里，月明天阔地更长。

弱柳舒眉学远山，四山斜亸绿云鬟。
平湖如鉴一回照，西子明妆浓淡间。

贱妾命犹纸，青灯傍低墙。
群艳逞春娇，半叶难言芳。
手织补天线，五色生辉光。
主家不顾盼，内美谁铺张。
妾命痛在身，病痞非病狂。
滴滴肝胃泣，奚暇宫样妆。
层阴阁深燠，雨露胶雪霜。
犹记承恩时，曾不一饷忘。
忠劝勿饮酒，□恕乃溢觞。
妾心谅安往，勿饮君寿长。
渠知沧海深，难以升斗量。

昨夜秋风吹作花，异香早已满天涯。
蓬莱深处两三树，风月分来第一家。
绰约道妆如侍案，婆娑醉影欲乘槎。
广寒莫遣痴蟆食，留取芬芳与世夸。

仙苑名花取次妆，冬冬羯鼓谩催芳。
春风不费纤毫力，拂掠枝头便有香。

锦镜浓妆十样花，练拖寒瀑挂苍崖。
无宾主句全机露，见得分明眼著砂。
依亡妙尽，犹隔天涯。
夺取黄梅无底钵，且教卢老去担柴。

监本祖庭花，东西争擢秀。
一等放清香，不分新与旧。
枝枝叶叶，陡顿精神，妆点芝园劫外春。

黄金肌骨铁心肠，晓出重城眩巧妆。
赚入涅槃门路去，连天荒草看人忙。

禅既强名，会亦妄立。
一火无知，打棚杂剧。
百样乔妆诳世人，千般怪语瞒天日。
若是本色行家，不打这般鼓笛。
画影图形转弗堪，丛林千古成狼籍。
不狼籍，留与仁禅遮破壁。

锦镜浓妆蜀样花，没尘埃处惹尘埃。
好归说与曹家女，已是当堂打破来。

溢目湖山看不足，引清吟有此云房。
檐牙挂月横疏影，隙眼通风度暗香。
夜掩只疑和靖宅，晓开争看寿阳妆。
兰兄矾弟休相怜，斗室难为纳众芳。

不归小白花岩住，越样梳妆诳世人。
无底篮虽提得活，禹门未必解翻身。

一叶薰风带暑回，雨添浓翠暗庭槐。
不随春去鶑犹在，好竞时妆榴又开。
剪尺旋栽新白苎，杯盘聊荐旧青梅。
箧中敝扇投闲久，依旧团团入手来。

银台绛蜡泪成堆，四面轩窗尽放开。
花影忽生知月到，竹梢微响觉风来。
豪挥彩笔诗千首，醉倚红妆酒百杯。
游玩未阑归未得，高城漏箭几相催。

妆点春光到眼边，冻消残雪暖生烟。
杏桃催换新颜色，惟有寒梅老一年。

咸阳一火烧天红，重瞳将军帝业空。
欲据彭城作盟主，汉王随手定关中。
垓下楚歌闻太晚，帐前惊起途已穷。
当时楚士尽汉归，只有虞兮心不离。
悲歌泣下计何短，项王去后知属谁。
世传姬死横中道，怨魄悲魂化青草。
年年摇曳舞春风，枝似柳条花似蓼。
罗衣犹自作吴妆，也似美人颜色好。
有人传曲入丝桐，宛转吴音泣帐中。
试将此曲花前奏，花能起舞腰肢弓。
但疑此事史无书，项王溃去姬何如。
只应歌罢王自走，不为虞兮一回首。
死耶禽耶两不知，流传想像寄花枝。
人生变化那可料，蜀王曾化为子规。
楚王剽悍骨肉叛，项伯私汉无亲臣。
范增怒去黥布反，生死相随一妇人。
吕雉前曾入楚军，项羽还之亦有恩。
虞死不怜王土葬，帝王岂为儿女仁。
道人能识此花名，老人为造花枝曲。
我歌此曲花当舞，更使今人泪相续。

山茶一株红胜烛，旋落旋开相陆续。
朱霞散射晓霏晴，熠熠林光映幽谷。
雪中见此朱砂杯，道人无情还悦目。
端正浓妆不逞妖，处女頩然在幽独。
有时脱蒂响苍苔，不作他花飞片逐。
剑南樵叟设色时，就掌调丹贵匀熟。
花容肉色两相宜，肌理细腻端不俗。
画犹如此况天生，谓花无韵评未足。
白茶虽白太清癯，何惜深红著深绿。

千年矮桃树，从昔不教长。
静入仙人室，低亲处女妆。
苔枝深渍雨，秋实冷含霜。
蜂蝶谁知顾，春风四畔香。

春日山居好，春园赏海棠。
风流思妙丽，老大尚清狂。
暂拭伤时泪，还逢绝世妆。
倾银并注瓦，彼此一时芳。

丹青不用画吾庐，小小茅茨住近湖。
欲探春风先插柳，要看雪景更栽芦。
野船摇处沙成叠，海雁眠来草似铺。
妆点个中新景致，藤冠布褐老癯儒。

楚妆不入汉王宫，宠爱如花悟色空。
世上女儿休笑我，当年曾伴拔山雄。

好事东君不惮劳，点妆梅柳见才高。
尽输好景资元日，故遣清斋入我曹。
锦绣忽贻新笔墨，琼瑶无以报瓜桃。
春风遍染西湖绿，且涤金杯共漱醪。

寒云岑岑天四阴，画堂烛影红帘深。
鼓声渊渊管声脆，鬼神变化供剧戏。
金漥玉注始淙潺，眼前倏已非人间。
夜叉蓬头铁骨朵，赭衣蓝面眼迸火。
魆蜮罔象初偋伶，跪羊立豕相嚘嘤。
红裳姹女掩蕉扇，绿绶髯翁握蒲剑。
翻筋踢斗臂膊宽，张颐吐舌唇吻干。
摇头四顾百距跃，敛身千态万斝索。
青衫舞蹈忽屏营，采云揭帐森麾旌。
紫衣金章独据案，马{髟/贵}牛权两披判。
能言祸福不由天，躬履率越分愚贤。
蒺藜奋威小甶服，{髟/监}縿扬声大髽哭。
白面使者竹筱枪，自夸搜捕无遗藏。
牛冠箝卷试阅检，虎冒肩戟光睒闪。
五方点队乱纷纭，何物老妪{纟崩}獶熏。
终南进士破鞮绔，嗜酒不悟鬼看觑。
奋髯瞠目起婆娑，众邪一正将那何。
披发将毕飞一吷，风卷云收鼓箫歇。
夜阑四坐惨不怡，主人送客客尽悲。
归来桃茢坐深𫈉，翠鸮黄狐犹在眼。
自歌楚些大小招，坐久魂魄游逍遥。
会稽山中禹非死，铸鼎息壤乃若此。
又闻鬼奸多冯人，人奸冯鬼奸入神。
明日冠裳好妆束，白昼通都人面目。

天气如春盎，连朝未有霜。
数蝉嘶老木，一鸟渡寒塘。
风竹写晴影，水花临晓妆。
静中观物化，此意等羲黄。

玉箸晕深宫领巾，金槽夜琤出塞新。
风沙陇上岁摇碧，一掬犹残长乐春。
六奇计丑书来慢，曾是控弦三十万。
沼仇无术遣蛾眉，此日天骄更须豢。
黄鹄传歌天为悲，边笳按拍鹊南飞。
琵琶远恨无人省，灼面东家晓妆影。

千树江头雪作裳，一枝故欲犯时妆。
分明莹薄裁琼玉，不比胭脂抹海棠。

东风已老南风急，浪蕊浮花和露泣。
翠袖盈盈波上来，相向美人如玉立。
轩渠一笑俱动容，彼此一样冰雪踪。
明珠散不论斛斗，清溪化作骊龙宫。
大江以东北山北，时样新妆皆失色。
古心一寸谁得知，江上晚来数峰碧。
普天之下率土滨，容著不尽胸中春。
濂溪爱花我爱叶，难将此意轻语人。
探寻胜处到深杳，两眼眈眈天地小。
不离枝叶见花实，红白纷纷迹如埽。
膝间不着无弦琴，酒中清浊时自斟。
兴寄超然八方内，身在水流香世界。
绿云冉冉拨不开，乐地可中能许大。
中通外直真绝奇，一语能觉千古迷。
二百年后谁传衣，清溪滚滚通濂溪。

髯君家本住中山，驾言出游安所适。
谓为小猎无鹰犬，以为意行有家室。
阿妹韶容见靓妆，五色胭脂最宜黑。
道逢驿舍须少憩，古屋无人供酒食。
赤帻乌衫固可烹，美人清血终难得。
不如归饮中山酿，一醉三年万缘息。
却愁有物觑高明，八姨豪买他人宅。
待得君醒为扫除，马嵬金驮去无迹。

西湖万景惹诗狂，爱此孤高压众芳。
大士化身衣未解，西施浄面镜慵妆。
岁寒却有花堪比，水种应无草敢香。
茉莉素馨方用事，鼻参眼入细平章。

泰华仙根不染尘，一枝冷淡种尤真。
俗缘梦断承妃步，色相空来坐佛身。
净比禅心月上女，妆羞丽质水边人。
纻袍羽扇吟相对，笑杀思王赋洛神。

暖烟红炬两飘香，珠箔沈沈下建章。
有焰只凭心一寸，无愁虚滴烟千行。
流苏帐里回残梦，白玉台边映宿妆。
若到蓬山留夜直，金莲应照珮锵锵。

占断江南第一春，偏同雪月鬭精神。
东君曾许残花片，妆点寿阳宫里人。

六幕垂同冻不埃，舞霙呼我燕窗开。
已从衣上霏微见，未肯檐前汗漫来。
就砌拾看呵指笋，隔帘迎数鬬妆梅。
衰髯却怪全相似，且置闲愁拨蚁醅。

家人簪珥旧，草草亦梳妆。
雪几茶花雅，风炉柿叶香。
乃翁时自笑，此辈讵吾量。
免贺俱休拜，新正一并偿。

所谓上元者，俗以侈升平。
汉用方士说，祠祭夜达明。
𦶟炬或始此，游观实何名。
年登庶事遂，春早芳意萌。
冶妆饰粉黛，豪奏喧丝笙。
愚玩夺稚魄，淫窥荡狂情。
天宝覆唐都，宣和倾汴京。
词人丽唱在，物极良足惊。
一隅颇完盛，四运遄代更。
戍守列万里，镇防连百城。
崛起间窃发，交驰事遐征。
昏黑烟火灭，哭声无歌声。
晓雨花信过，夜蟾桂轮清。
时节既如此，焉问阴与晴。

共道归何晚，犹能喜欲狂。
幼儿初拜揖，痴女仅梳妆。
有笔修花谱，无钱辟草堂。
新添竹逾百，风径细寻香。

解语鶑能巧，交飞蝶许狂。
苔纹深碧毯，榴靥竞红妆。
粗已成幽圃，犹当筑小堂。
未妨无暑药，熟水紫苏香。

忆我弱甫冠，束书如钱塘。
中兴百廿载，行都滋浩穰。
虽已劣乾淳，尚可云小康。
巴蜀骇破碎，淮襄传扰攘。
腹心辇毂地，按堵如故常。
于时数万士，云集升上庠。
草茅起穷谷，拭目观国光。
出门不识路，天街何其长。
侠士剧燕赵，佳人□姬姜。
五鼓夜灯烛，万楼春丝簧。
吴米白如雪，奚啻千斯仓。
缥缈湖山间，画船娇红妆。
六桥杨柳岸，荷花云水乡。
四时无不宜，莫若僧夏凉。
小儒苦乏赀，冷眼看豪强。
托迹朝士馆，窃睨鹓鹭行。
台评或非是，庙论有不臧。
相与读邸报，愤闷填中肠。
侥幸江汉静，奸凶殛炎荒。
礼闱采刍言，始得伸名场。
岂谓边功相，曾不监彼狂。
骄淫无比伦，虐毒尤披猖。
未闻古天子，买田自置庄。
群小附鬼蜮，国脉内已戕。
虱臣颇有胆，四被言者章。
最后得拜疏，逋诛逃维扬。
万古木绵庵，不愧赵韩王。
草茂复古殿，雨淋集贤堂。
青史孰可□，念此心神伤。
焉得陆士衡，复与作辨亡。

酝云蒸雾暖如烘，一夜南风变北风。
不似寻常响窗纸，渐惊分寸压船篷。
粉妆已鬬佳人白，酒面还输老子红。
记取今年呵冻笔，三桥西岸小楼中。

四十载钱塘，诗狂复酒狂。
湖山空御苑，市井尚宫妆。
冶肆淆禅刹，勋门卖节堂。
归来念前事，朽骨果谁香。

烟昏日落更谁知，四十流年一饷时。
水次梅花应独笑，城头老子尚能诗。
画船绿幕今如梦，雪鬓苍颜只自悲。
淡抹浓妆有余态，西施终是老西施。

卧厌邻人聒，晨兴亦喜晴。
心知云气好，眼眩日华明。
吾事元无节，南方暂偃兵。
新妆小儿女，谁识旧承平。

湖山一笑乾坤破，欺孤弱寡成迁播。
不念六宫将北行，太师双拥婵娟卧。
甬东香艳到漳南，争看并蒂芙蓉过。
天兵及颈幸全尸，想见骈肩泪珠堕。
木绵花下痛犹新，已向谁家踏舞茵。
长头未及死肉冷，折齿遽专妆面春。
赤城战场夜避火，万里又随燕塞尘。
肉食酪浆更苟活，不惭金谷坠楼人。
万户郎君遄卒死，却自金台还故里。
嗟尔薄命两佳人，三为人妾亦可已。
巧画蛾眉拙针线，空自纤纤长十指。
后堂执乐换小名，更事少年贵公子。
忆昔军中入相时，潜搜密逻渔妖姬。
民间妻女凛不保，何啻如花三五枝。
曲江近前少陵恐，今日总孕他人儿。
贱获淫婢何所知，但为权臣深惜之。

每忆东瓯郡，柑花入梦香。
市人无素服，田妇亦红妆。
鲎蟹丰渔户，犀珠聚{纟集}商。
年登犹足乐，何必𣨼钱塘。

钱塘湖上试经过，便似秦淮玉树歌。
突兀楼台新佛刹，依稀灯火旧沙河。
士皆戎服骈鞍马，女尚宫妆拂黛蛾。
我欲同君理轻棹，苏堤呼酒酹东坡。

北曲南歌日日新，红妆不逐落红春。
网鱼野老何曾觑，岂是心肠木石人。

兰膏画炬出贫民，宝马香车属贵人。
月姊雨师暗商榷，不须妆点上元春。

武林风物异他乡，三竺山行草亦香。
村落寻常绩麻处，隔帘时复见红妆。

浓妆淡抹比蛾眉，多谢苏仙内翰诗。
若使朝廷无宰嚭，未妨宫掖有西施。

古学非如进士场，渊乎深处海难量。
善藏未用争饴利，中立悬知异狷狂。
度远出寒公案在，渐修顿悟话头长。
公□与我评兹事，一洗人间粉黛妆。

人物当今第一流，以花为屋玉为舟。
晓妆未许褰帏看，夜醉何妨秉烛游。
锦里宣华思旧梦，黄州定惠起新愁。
何如归伴徐公饮，稳结一巢花上头。

小院薰风满，闲庭白昼长。
蜻蜓杨柳岸，㶉𫛶芰荷塘。
云合朱檐卸，山高翠阁凉。
蔓滋青薜荔，芽长紫良姜。
帘幕深深地，阑干曲曲廊。
淡烟瑶草细，流水碧桃香。
幡影重门静，苔痕小篆荒。
螭盘丹鼎雪，龙吸露台浆。
琴古翻新调，笙沉靘旧簧。
雨声犀角枕，月色象牙床。
掌上双鹦鹉，屏间两凤凰。
石函藏宝剑，金钥启瑶箱。
扇雉团清影，奁鸳试晓妆。
霞绡衣窄索，云锦珮玎珰。
鬓拢金蝉矗，钗横玉燕翔。
袂飘天水碧，裙溅郁金黄。
太液箫初远，蓬壶漏未央。
流星飞碧落，零雨下银潢。
去去人千里，迢迢天一方。
断肠春洛浦，残梦夜潇湘。

尘拥妆台翡翠翘，琼花开尽玉魂销。
昆仑山上天风落，二十四桥吹洞箫。

采莲时节懒匀妆，日到波心拨棹忙。
莫向荷花深处去，荷花深处有鸳鸯。

南国有佳人，仙姿自蓬岛。
龙绡照明珰，凤钗横贵宝。
新妆试鸾镜，皎皎颜色好。
芳年倏已笄，君子可偕老。
奈何行媒弱，修言弃中道。
洞房暗怊怅，琦璜结组缟。
宁作锺离春，勿学姑瑶草。

郡名犹是汉流传，宇宙江山复几年。
画阁倚空家十万，红妆鬭夜妓三千。
层城歌舞秋风外，故国兴亡夕照边。
近岁浔阳成重镇，镇南乌幕锁苍烟。

一从梅粉褪残妆，涂抹新红上海棠。
开到荼{艹縻}花事了，丝丝天棘出莓墙。

十里平湖浸晓光，玉鸾飞舞镜中央。
也知青女催梳掠，淡拂铅华试靓妆。

催破橙香荐蟹黄，快斟新酒润诗肠。
雁拖暝色横秋水，鸦带寒声噪夕阳。
万事莫如花下醉，百年浑似梦中狂。
登高休负湖山约，约买扁舟载艳妆。

西蜀名花别样芳，玉环睡起试新妆。
化工还有无情处，祇与胭脂不与香。

向晚郊墟送嫩凉，征鸿点点又南翔。
年光迅似离弦箭，世事艰于上水航。
月不冷炎来户牖，诗多凄怨感蛩螀。
秋容莫道全萧索，篱菊芙蓉竞试妆。

仙禽洒羽半天飞，疑是归来老令威。
妆点江乡堪入画，渔翁披得满蓑衣。

小池擎雨已无荷，池上芙蓉映碧波。
初试晨妆铜镜浄，未醒卯醉玉颜酡。
一秋造化全锺此，十月风光尚属他。
除却篱边丛菊伴，别谁能奈晓霜何。

一种孤芳别样奇，化工镕蜡雪霜时。
正怜粉蝶归何处，却怪黄蜂集满枝。
衣效道妆香惹袖，面侔佛相脸无脂。
清名也受梅花号，底事林逋不赠诗。

暗香消歇粉妆残，点点虚庭碧藓间。
却怪贫家新富贵，地茵纯用鹿胎斑。

菊花偏作道家妆，开遍重岩与断冈。
醉后折来簪短鬓，老夫翻学少年狂。

黄花堆积若钱流，妆点诗家富贵秋。
元亮不将渠贳酒，空留遗恨尚悠悠。

梅到更阑自主张，依然不住散清香。
横陈青女无端甚，也要教渠学粉妆。

梢横鹤膝小池东，几点疏花冷淡中。
自是晓妆匀未了，故抬粉面对青铜。

可惜梢头烂漫芳，无心要趁寿阳妆。
宁教片片随风去，点在苔痕骨也香。

竹边窗外小池塘，青盖亭亭拥靓妆。
莫把仙娥相比拟，合将君子为平章。
凋时堪供真人艇，老去犹充楚客裳。
几夜月明风露下，输侬受用许清香。

三百余年卧甲兵，天低雨露此生成。
万家都会楼台矗，千顷平湖舸舰轻。
环珮玉堂人楚楚，靓妆珠箔女盈盈。
回头万事俱尘土，惟有湖痕岁岁平。

金沙开遍牡丹忙，更簇酴醾上架芳。
霞绮罗纨围国色，玉堂金屋拥君王。
妆成三月春光富，留得一年花事长。
昨夜紫薇红药里，诏君题品是谁香。

天上琼楼一夜开，云林先约意徘徊。
灵河剪水急飞落，色界凭风缓下来。
霓舞未阑离月殿，蛾妆初试度阳台。
自矜颜色难为偶，嫁得梅花却占魁。

有来遗我异色菊，一丛深浅分白黄。
变窑烧成古罍洗，怪石错出真琳琅。
我疑造物有间气，纷纷丑好都难量。
不然司花出新巧，分枝接叶为作半面妆。
书生生活澹无味，笑指枯砚收禾桑。
偶逢好事慰寂寞，日与相对挥清觞。
自怜今世少有赵昌徐熙水墨笔，谁写诸相争毫芒。
惟有诗人具真画，翛然心地超羲皇。

万松岭上三家村，林下美人现香魂。
淡妆素服谢雕饰，摆落玉镜尘埃昏。
散花衣祴粘不落，昨夜偶过祇树园。
树下泠泠漱涧玉，乱流赤脚飞泉温。
喷成涧草万片玉，阴崖未肯希春暾。
自怜艳质媚幽独，拄杖敲铿谁过门。
相期但有月知状，不用椽笔书要言。
花应一笑饮我语，随风飞坠双银樽。

手撚梅花暗断魂，十年柘馆未承恩。
曾催奏曲临妆阁，暂出行香到寝园。
月照金铺关永夜，雪浮银砾耿黄昏。
并州剪就钗梁燕，又逐年华作上元。

露冷霜清日已凄，淡妆素服满前溪。
涉江一段荒凉意，弱国孤臣寒士妻。

褪粉残妆对镜慵，楚踪秦迹恨匆匆。
芳心不被春风折，谁揉香肌满籍红。

嫠答媒，妾自怜。
妾家贫如洗，妾貌妆不妍。
中年方择配，幸逢夫婿贤。
蓝桥疑仙会，红叶开良缘。
俯以奉箕帚，仰焉供豆笾。
粤从定六礼，稳图偕百年。
讵疑有家愿，倏罹中道捐。
城崩哭呦呦，竹斑泪溅溅。
空房照明月，幽陇凄寒烟。
禽鸟喧墓门，魄降魂翩翩。
蛜蝛满窗户，心结目涓涓。
寮室昔华屋，埋玉今荒阡。
恨不即同穴，何忍续断弦。
翻思合{丞一=巴}初，参透老婆禅。
如鱼水游泳，如茑萝缠绵。
奈何生死阔，泛泛水中船。
绸缪为夫妇，反复如市廛。
徒贻杨华丑，宁免柳絮颠。
妾颇亲笔砚，亦尝阅简编。
女不践二庭，妇不再移天。
陶婴寡鹄吟，卫妻孤燕篇。
或刑耳自誓，或断发自全。
或劓鼻偃蹇，或毁面迍邅。
吾足幸可刖，吾臂不可牵。
卓卓节操立，表表凤孤鶱。
藐兹未亡人，有意奉周全。
媒虽悯妾寡，媒适重妾愆。
妾命春叶薄，妾心顽石坚。
栖栖谋尺布，岂不羡罽毡。
皇皇图斗粟，岂不思荤膻。
胝手任舂汲，孰与奴婢千。
鞠躬跧衡茅，孰与疏绮便。
枯荄欣回春，缺月喜再圆。
世谁不乐此，妾意独不然。
理义自有闲，物欲常无厌。
三少秽难洗，五嫁丑莫镌。
浮荣瞥似电，遗臭流如川。
媒言颇喋喋，媒意遽拳拳。
之死矢靡他，斯言当真诠。
文姬殊妖媚，易安亦婵娟。
失身再事人，彤管无取焉。
节义日以颓，文章何足诠。
王母有差事，青鸟信频传。
毋乃堕人欲，反以污天仙。
嫦娥岂不嫁，空抱老金蟾。
所以广寒宫，万古清鉴悬。
宁贫任劳鹿，宁贱受磨研。
宁冻如寒蝇，宁饿如饥鸢。
终不以快乐，而易此忧煎。
井底水不波，山头石不迁。
再拜谢媒妁，归来双泪涟。
十袭藏破镜，他年会黄泉。

夕阳隔溪明薜萝，数峰谿畔青嵯峨。
层霄仿佛相荡摩，谿流汹涌通银河。
金支翠旗飐山阿，风传雾乐锵銮鉌。
云封岩窦生灵禾，仙灵蜕久留仙艖。
弈枰丹灶斲月柯，漥尊土缶石臼磨。
苔剜藓刻千岁过，护以鬼物烦㧑诃。
谿南谿北夔罔多，𩽼鲂鳣鲔蛟鼋鼍。
雷声吭磕涷雨{雨/沱}，仙筇九节扶下坡。
红妆半醉谁娇娥，容颜二八细马驮。
下马避雨吴歈歌，兰麝馥郁飘绮罗。
灵箫学道蠲烦疴，湘浦解佩声瑳瑳。
双成饮罢鸣云龢，蓝桥一醉朱颜酡。
扶桑旸谷同碧涡，玄书宝文传岂讹。
浮生百岁如飞梭，当欢不欢奈老何。

公孙大娘舞剑器，张颠早悟回翔意。
学书学剑虽不侔，用志凝神固无二。
瓘也得筋靖得肉，圣趣谁能一蹴至。
我生忧患缘知书，教儿仅使通名氏。
春蚓秋蛇自结蟠，莫向兵曹甘委贽。
烟薰屋漏玉轴妆，何许天风划飞坠。
读一遗二口若钳，大草闲临真自愧。
虽然非古空壮雄，要是逢场聊作戏。
鲁公怀素俱已仙，世指周奴笑羊婢。
讵夸弃笔如丘山，夭阏剡藤烦叹喟。
卷还鲸锦心和平，尘席藜羹固吾事。

春去如流水，落花忙又忙。
晴泥空满眼，陈迹尚余香。
无计留枝上，愁人香路旁。
雨余金谷土，风动马嵬囊。
拾翠遗鸿爪，飞红入燕梁。
遥怜妆堕马，寸步断人肠。

莲欲成房去，三三两两空。
摘来中有子，坠处粉尤红。
已镂冰为藕，谁将翠作蓬。
半妆摇越棹，一水腻秦宫。
濯濯含秋露，亭亭立晓风。
么荷因见忆，憔悴感青铜。

十里荒寒地，亭空暑不侵。
能令尘土外，更到芰荷深。
水阁临风迥，莲舟隔浦寻。
红妆风四面，翠倚月中心。
此处闲搔首，何人泣露襟。
拍浮宜有酒，乱挽碧筒斟。

荷外雨潇潇，舟如泊断桥。
忽惊红粉乱，又见绿珠跳。
万叶明苍水，轻风问步摇。
疏疏霑羽盖，点点溅鲛绡。
玉露明金掌，红妆湿翠翘。
珮痕留不得，立地使魂销。

寂寂长门白日长，容华销尽不成妆。
深深下却鲛绡帐，怕引杨花入绣床。

去郭仅数里，岩关忽深秀。
人工莫窥测，天巧自成就。
瑶草覆蓬莱，箭砂藏勾漏。
如入万宝山，如坐群玉囿。
赑屃撑巨鳌，回翔舞飞鹫。
肉醉猛虎卧，雷轰懒蛟走。
远绝人世尘，静阅古今宙。
或若赴壑蛇，或如回顾兽。
喷者如鲸呿，{口岂}者如龙吼。
诡然足变幻，不可穷步骤。
土清多芷兰，石瘦少薪槱。
松柏森古姿，寒暑不得寇。
风静柳新梳，云收山免胄。
石镜磨古诗，玉钗泻寒溜。
郊原遍红紫，川谷成锦绣。
玄猿叫老木，石乳滴嵌窦。
寺建开平初，亭创宣和后。
客屦踏花香，僧衣卧云绉。
碧萝暗雨意，绿阴靓春昼。
高吟领景趣，玩物惊节候。
晴箔收早蚕，烟蓑正初耨。
暇日多胜游，嘉宾从贤守。
歌声振林木，妆影摇涟甃游。
鸟啼觉山静，湍急和云漱。
清谭杂觞咏，骑竹喧童幼。
乌丝扫奇句，碧筒汲春酎。
千里嗟漫浪，一醉成邂逅。
莫采西山薇，莫歌南山豆。
满泛一盎春，持介百年寿。
万壑天籁清，我琴不须奏。

西风入东篱，花事殊草草。
幽葩发孤丛，未觉芳意少。
谁云九秋冷，孰谓三径小。
粲粲黄金英，采采不盈抱。
幽深秀霜杰，不许蜂蝶到。
正色知者谁，尚䌹无外襮。
寒香正宜晚，何事叹秋杪。
不逐雨余荒，但觉霜后好。
一见爽入脾，三嗅清彻脑。
细参花中禅，可以入道奥。
人生百年内，能几花前笑。
昌黎似未悟，颇恨生不早。
岂无春风妍，羞与红紫校。
万物各有待，此理须自了。
不作时世妆，不顾流俗诮。
居然处于独，耿介类有道。
信乎抱修洁，终胜自炫耀。
虽云得时晚，未肯随秋老。
呼童谨培溉，勿使蓬藋挠。
泛之亦堪醉，餐之亦堪饱。
莫赋湘累吟，泽畔颜色槁。
持似斜川翁，闻此当绝倒。

蜡本花所作，作花应更香。
月参无味禅，不作有色妆。
未知香山白，何似江夏黄。
坐令彼粲者，难擅春风场。

佳人早幸已从良，好治丝麻理素妆。
休向人前售歌舞，春风宁得几时香。

寒劲滋烟浪，根浮蹈雪霜。
同舟谙楚俗，空槖返吴乡。
聚散羁情逺，行藏话柄长。
骤逢接言笑，直觉背时妆。

树密攅烟霭，泉甘护土田。
妆严仙佛遍，呵护鬼神専。
莲社招无地，桃源别有天。
万峰空削玉，分绝构三椽。

西城转地有湖光，矮矮荆榛出土冈。
爼豆零星传野哭，舳舻聫络急边防。
夹壕杨柳犹秋色，贴屋桃花自晚妆。
芳草不除生意在，此名谁命谩华堂。

意杳轩中坐，坐见新竹长。
病夫欲寻睡，不禁竹气凉。
昏昏度白日，神倦慵举觞。
偶然探吟处，谁谓醒为狂。
扶行壶中天，草树含夕光。
雨桥荷柄闹，亭亭云锦张。
中有窈窕质，忽透洛妃妆。
引领不忍去，水风递幽香。
檐梢鹊喋喋，戒我租夜航。
我生尚未了，何地安韬藏。
宵程促登津，食息何皇皇。
郭南待朝渡，西陵晚苍茫。

翠微四绝载蓬瀛，柳引游人入画屏。
诗借乐天传得久，山因和靖隠来灵。
半空梁驾桥阑赤，一道腰分草界青。
妆点风光如此盛，藕花香里又三亭。

弄粉调红抹野姿，寂寥谁抱远书思。
妆凝彩日含朱粉，艳染光霞拆紫丝。
守戍自知身是女，发祥谁见树生芝。
晚桡歌断何人望，遗得天随醉后诗。

占取韶光二月时，妒红深浅漫成蹊。
暗销春恨含烟薄，靓落晨妆受雨低。
忆树自伤前度种，见花谁想去年题。
武陵源上风光异，引得渔翁过此溪。

办取看花沽酒銭，素肌娇怯冷笼烟。
愁遗弟子离园日，泪尽宫妃过驿年。
缟夜露零啼恨湿，扶春雪压洗妆妍。
秋千院落清明近，绝艳能期月黑天。

树枝高坠展霞绡，妆点清明景物饶。
帖上幸联青李字，花头不似海棠娇。
英英褪雨新红淡，瓣瓣零风蝶粉绡。
光景无多成实易，冰奁催荐泛凉桡。

秾芳比似橘花肥，当日曾从细雨移。
老有绉颜羞晚出，清无柔性结春知。
雪香四月蜂攒处，风味重阳蟹健时。
院落彩妆人最巧，搀先茉莉簇凉枝。

剪刀叶两枝芳，柔弱难胜带露妆。
翠管嫩粘琼糁重，野泉情心玉蕤凉。
舂成臼粉资秋实，种入盆池想水乡。
小小沧洲归眼底，幽研自觉成炎光。

瘦倚西冈石圃阴，玉容忽抹艳妆深。
染春应借东君手，眩眼曾疑北客心。
霞吐丰姿情脉脉，雪遗香影梦沈沈。
粥饧风景清明近，错认庐山种一林。

弱瓣坚须灿野光，成丛灼灼鬬丹妆。
风葩净蕴商天艳，霞朵轻摇月夜凉。
沈透柔柯难受雨，冷零嫩叶不禁霜。
通明可使书窗透，肯拾秋萤聚作嚢。

孤灯照不寐，独起行遶床。
命驾欲千里，千里债已偿。
可怜太拙计，弗学时世妆。
癖嗜镌聱牙，拄彼枯肾肠。
柴桑赋移居，取友胜面墙。
奇文与疑义，相与窥抑扬。
愿给薪水役，懐此一瓣香。
自分参也鲁，或笑道士狂。
吁嗟古之人，踽踽而凉凉。
我不欲富贵，修短由上苍。
齐奴尔何事，彭祖今何方。
庄周蝶体态，淳于蚁侯王。
龙湫一瞬息，珠琲万斛强。
泛泛莲叶舟，淼淼白水塘。
薜荔为我衣，芙蓉为我裳。
握石为我饴，采菊为我粻。
兴懐自千载，有酒且一觞。

帝子不沈湘，亭亭绝世妆。
晓烟横薄袂，秋濑韵明珰。
洛浦应求友，姚家合让王。
殷勤归水部，雅意在分香。

十里风光烟水白，嵯峨帝城紫雾隔。
笛声吹断蒲叶风，鹭飞界破青山色。
湖波鳞鳞织成縠，翠盖红幢机上簇。
长安冨儿美少年，马行紫陌香尘扑。
画舫谁家窈窕娘，半额鹅黄时様妆。
玉手折花娇无力，花枝斜挂银丝长。
隔花踌蹰意相属，稍稍谈笑闻余香。
夕阳西下汉水逺，无计问觅双琼珰。
巫山高哉但入梦，安得插翅飞其傍。
君不见吴姬采莲自唱曲，君王尚在舟中宿。

寒声敲破玉琳琅，绾断鸳鸯双梦长。
几斛明珠收不起，巧粘翡翠络红妆。

采桑子，采桑子。
朝去采桑日已曙，暮去采桑云欲雨。
桑叶郁茂寒露眉，桑枝屈曲勾破衣。
大妇年年忧蚕饥，小妇忙忙催叶归。
东邻女，对西乡。
道蚕眠起较迟早，已觉官吏促早缲。
新丝二月已卖了，卖了新丝更栽桑。
桑栽还似去年长，岂知城中花囿花压墙。
朱楼旭日映红妆，不识桑树有罗裳。

种自姮娥宫里栽，如何亦向世间开。
偏宜素质妆秋晚，不比晚华怕早摧。
风递香来薰绮席，月移影上弄瑶台。
看时直欲令人醉，似向琼林宴御杯。

拍拍春风满面浮，出门一笑大江流。
坐中狂客有醉白，物外闲人惟弈秋。
晴抹雨妆总西子，日开云暝一滁州。
忽传十万军声至，如在浙江亭上游。

有妾有妾今何如，大者手将玉蟾蜍，次者亲抱汗血驹。
晨妆靓服临西湖，英英雁落飘璚琚。
风花飞坠鸟鸣呼，金茎沆瀣浮污渠。
天摧地裂龙凤殂，美人尘土何代无。
呜呼五歌兮歌郁纡，为尔溯风立斯须。

昨日渡滹沱，今日望太行。
白云何渺渺，天地何茫茫。
落叶混西风，黄尘昏夕阳。
牛车过不住，毡屋行相望。
小儿骑蹇馿，壮士驾乘黄。
高低叶万顷，黑白草千行。
村落有古风，人间无时妆。
宋辽旧分界，燕赵古战场。
蚩尤乱涿野，共工谪幽邦。
郭隗致乐毅，荆轲携舞阳。
臧卢互反复，安史迭披猖。
山川一今古，人物几兴亡。
江南占毕生，往来习羊肠。
天马戴青蝇，电秣驰康庄。
适从何有来，如此醉梦乡。
感时意踟蹰，惜往泪淋浪。
厉阶起玉环，左计由石郎。
天地行日月，万代乘景光。
昼夜果可废，春秋诚荒唐。
吾生直须臾，俯仰际八荒。
来者不可见，远游赋彷徨。

江头宫殿锁千门，千家今有百家存。
面妆首饰杂啼痕，教我叹恨伤精魂。
自有两儿郎，忽在天一方。
胡尘暗天道路长，安得送我置汝傍。

金徒抱箭寒更起，寂寞孤城一千里。
姮娥擎出月华来，白玉楼台莹如水。
上有佳人红粉妆，妙年学得吹霓裳。
呼儿将出紫玉笛，一声天外流宫商。
清商欲尽何幽咽，曲调不成声断绝。
罗衣掩泪愁向天，手把瑶华歌一阕。
寒蟾出兮明星稀，良人阻兮天一涯。
凭轩遥望兮心伤悲，愿随鸿鹄兮高飞。

六六上阳宫，婵娟被宠封。
三千香辇路，十二枕屏风。
纨扇伤秋咏，梅花妒晓容。
妆台银烛尽，宝帐泣芙蓉。

三日连绵雪，丰年预可占。
阴寒驱瘴毒，刑杀助天歼。
片片寻衣袂，花花饤屋檐。
来时须浩漫，到地即微纤。
狼籍无由扫，虚空不易拈。
溪流成瀺灂，野色变青黔。
洗砚冰霜合，烹茶气味甜。
行人留趾迹，村老上髭髯。
只被交加惑，宁为冷冻厌。
价高龟手药，势压酒家帘。
书案烦收拾，铜𬬻减顾瞻。
先春娇柳絮，永夜夺银蟾。
磵石悬飞瀑，园篱挂织缣。
山光韬美玉，水卤出形盐。
圆若珠玑剖，轻如鹄鹭燖。
高疑翻箭浪，碎是掷牙签。
萧洒偏低竹，绸缪更倚蒹。
丝绳浮井谷，宝鉴照妆奁。
毫髪吹先起，脂膏著自黏。
垂枝多线缕，鬅物利刀镰。
粲者诗风美，皤如贲主嫌。
夷齐羞洁白，郅宁等威严。
草树多摧折，萌芽苦滞淹。
霑濡虽近惠，染污剧伤廉。
黑帝由容慝，黄人但守谦。
苍茫施粉缋，枯枿露锋铦。
岳渎何曾补，尘泥渐觉添。
饥贫逢道路，富贵隔帷帘。
饱得儿童戏，稀令乌雀觇。
未应平坎窞，故欲峙峰尖。
魍魉皆迷愕，蛟龙亦遁潜。
豪门生间阻，坐市获并兼。
米谷方腾跃，箪瓢足养恬。
四垂云黯黯，一室火炎炎。
已厌填沟壑，那思溉釜鬵。
此情终待诉，谁肯到穷阎。

谁把繁英染绛脂，晓妆红淡腊前时。
栽培上苑无多地，嘱付行人第一枝。
朔雪有情相掩映，东风何事少嘘吹。
莫嫌冷落天涯远，他日和羹气味移。

风回协气通青律，月破游氛上碧天。
万盏华灯辉永夜，一犁甘雨报丰年。
梅含宿润妆先试，荑展新桑手不拳。
云势崇朝殊未已，坐看泽遍先垓田。

昔闻有客荐扬雄，清世文章又见公。
奏赋独高天下士，辞荣远继古人风。
怀贤不啻三秋久，置酒须期十日中。
幸有红芳妆点在，可无多愧白头翁。

持梅况酒诚为得，对雪看梅始见真。
失素定应潜送腊，露红如欲巧矜春。
神凝姑射今仍在，云覆巫峰晓更新。
谁识仙家事严秘，舞妍妆靓不传人。

愧无奇策辅吾皇，乞得闲官老故乡。
壮志未甘悲白髪，欢情犹看舞红妆。
长歌不计闲光景，吟苦难滋旧肺肠。
多谢同心二三友，每传佳句挹华觞。

百年难遇岁朝春，姹女梳妆越样新。
惟有东村王大姐，依前满面是埃尘。

参须实参，悟须实悟。
动转施为，辉今耀古。
若是操心不正，悟处不真，妆妆点点，鬭鬭钉钉，被人轻轻拶著，未免唤灯笼作露柱。

滞货多年要脱身，巧妆绮语说诸人。
及乎拈出当场卖，索价辽天谁敢亲。

日日妆楼望雁回，雁回郎不寄书来。
谁知别后身宽窄，欲送寒衣未敢裁。

采采陌上桑，采之不盈筐。
云何不盈筐，欢子在中肠。
车马从何来，云是大国王。
呼妾欲共载，恐惕涕沾裳。
君民分固严，敢乱夫妇纲。
有罪妾当诛，宁当荐匡床。
夫君即我天，岂必侍中郎。
再拜前致词，蚕饥采桑忙。
王其早还宫，宫中多艳妆。

蜀江洗妍姿，万里献君王。
君王不我幸，弃置何怨伤。
君王要宁胡，借问谁能行。
女伴各惧怯，畏此道路长。
慨然欲自往，讵忍别恩光。
倘于国有益，尚胜死空房。
行行涉沙漠，风霜落红妆。
得为胡阏氏，揣分已过当。
单于感汉恩，边境得安康。
一朝所天死，掩泣涕沾裳。
胡俗或妻母，何异豺与狼。
仰天自引决，爱此夫妇纲。
大忠与大义，二者俱堂堂。
可怜千古无人说，只道琵琶能断肠。

西云垂天飞流黄，宝鬘百万随风扬，帝居摩酰首罗乡。
采女如花侍帝旁，珠啼玉唾天花香，澹然神情无世妆。
下视邢尹纷醒狂，梵呗琅琅出清吭，天庖供馔荐豆觞。
帝饮食之寿以康，恒沙世界俱来王，天王神圣臣忠良。
春风万里酣耕桑，雨滴可数海可量，无有能知法寿长。
梵天释帝万亿岁，岁岁寿杯天下醉。

岂能狂落魄，只似醉瞢腾。
媪拜儿看笑，蛮妆鬼见憎。
客中犹有酒，乱后此看灯。
携手沙河路，前身梦里曾。

吁嗟天地何梦中，魈魌日夜嘘寒风。
万物元气销铄尽，文章千古无时穷。
先生驱文挟风雨，笔势不停心自语。
頖池水暖芹正香，物换星移时不鲁。
昔鲁东门已无人，况今门外车马尘。
飞尘著天黑如漆，灵光一点争嶙峋。
新进少年竞浮靡，妆点春妍学桃李。
贞元朝士已无多，不识伯淳堪愧死。
江空岁晚雪满天，钱塘风景经几年。
片言只字落人世，至今识者犹能传。
愧乏新诗送盘谷，恨别情多歌不足。
语言憔悴更可怜，故都写作断肠曲。
潸然老泪愁天津，铜驼巷陌荆棘深。
吴云江树黯无色，千里共此凄凉心。
昌黎博士头已白，籍湜当年门下客。
俱是乾坤无用人，一见新诗重相忆。
噫嘻斋前烟雨凄，横江老鹤今来归。
我欲附之翎翅短，此情寄与东风飞。

謇余畴昔睹古杭，繁华不减开元唐。
画船日日湖山堂，珠翠围绕沸笙簧。
西湖西子鬭艳妆，香车宝马桥绿杨。
少年游冶荡春光，醉眠罗绮百花芳。
当时湖上有平章，胡不早为计包桑。
一朝鼙鼓动渔阳，席卷羽衣与霓裳。
后来枉费古锦囊，感怀金铜增悲伤。
嗟尔何知涕泪滂，身不由己心难忘。
画阑桂树寂无香，土花惨淡月荒凉。
绵绵此恨天何长，道逢老翁重徬徨。
慎勿开口谈兴亡，潮生潮落钱塘江，且唱阳关举一觞。

繁华随逝水，日暮朱楼空。
哀哀徐州妾，事主不及终。
空房辍膏沐，明妆欲谁容。
春风燕子来，秋风燕子去。
去来影常双，孤鸾抱憔悴。
回首醉娇时，百花不敢媚。

柳下一瓢酒，湖风散积阴。
晴舒生物命，春酌化工心。
鶑语调寒燠，花妆定浅深。
悠然情性会，宇宙入孤吟。

三千美女学宫妆，占断薰风水一方。
试问画工何处在，移来五月鉴湖凉。

繁华随逝水，日暮高楼空。
哀哀徐陵妾，事主不及终。
空房辍膏沐，明妆为谁容。
春风燕子来，秋风燕子去。
去来影带双，孤鸾抱憔悴。
回首醉娇时，百花不敢媚。

孤花忽妩媚，并蒂占春阳。
自有双成意，全胜姑射妆。
月溪同浴影，雪树共栖香。
玉笛频吹处，交飞落野塘。

孤根偷转一分阳，枝北枝南次第芳。
照水晓妆冰镜冷，横空雪树冻云香。
未成林实调金鼎，先占春魁伴玉堂。
因忆西湖林处士，年年觅句为伊忙。

媚色津津散朵芳，道人装束胜红妆。
诗人若作桃花看，便觉西风不甚凉。

西风吟露冷银塘，菰叶萧疏柳叶黄。
秋水不知时色老，藕花犹学少年妆。

芙蓉一带绕池塘，万绿丛中簇艳妆。
错认园林春富贵，不知叶底有风霜。

金鸭烟销一字香，满怀春恨强梳妆。
看花又怕东风恶，偷隔纱窗看海棠。

懒向妆台对镜鸾，罗衣怯薄正春寒。
黄金络索珊瑚坠，独立春风看牡丹。

君不见深山野马生龙驹，又不见荒林老鹰鸠作雏。
男儿似种世所少，俞郎三世成清儒。
祇今道路满尘土，大袖已觉妨奔趋。
提携逐食何足羡，羡子有策宁亲躯。
蠲符昼行鸡犬静，餐钱下岁鲑鱼须。
机神有余自静重，蔚蔚老气生眉须。
高堂百客森冠裾，四座指点看明珠。
谁能对此心不动，归来转觉群儿愚。
峡南云深山气冷，今岁亦闻愁旱枯。
但怜四壁愈憔悴，傍人解笑吾人迂。
书来隔宿发梦寐，便买舴艋随僮奴。
山篱语喧听楖栗，晚阁妆罢悬蜘蛛。
暂违相见喜定剧，胜似朝夕趋庭隅。
因子此去传区区，先从贤翁到吾徒。
刘郎癯绝今更癯，香岩老人安稳无。

江南泽国多烟水，年少轻身作游子。
适来衰懒畏奔驰，忽见飞蓬平地起。
飞蓬主人人中仙，曾乘千斛凌风船。
船头画鼓催行酒，船尾红妆歌采莲。
收篙卷纶今尚乐，却悔从前风浪恶。
青云裘褐一鸥身，白发山林五湖客。
我来花雾红霏霏，此蓬如山何处飞。
但当共坐索酩酊，溪塘过雨春鱼肥。
君不见鸱夷名成沧海去，富贵畏人如脱兔。
又不见羊裘钓客桐江上，一出张皇动星象。
何如飞蓬主人亭上饮，醒与客论酣即寝。
寝酣忽作江湖梦，风雨漂摇蓬不动。

荒城日暮秋江长，{禾罢}{禾亚}野熟秋风香。
青天茫茫不知处，扁舟卧入菰蒲乡。
波深浪静鱼鸭乐，遥林堕影同飞扬。
平生见画无此本，便欲默写悬高堂。
须臾雷雨涨深墨，渔户悉闭收牛羊。
篙人软语似怜我，拗蓬盖头编蒿床。
此时残怒尚什七，潇洒幸为清蚊虻。
无人静觉物性出，蚯蚓草虫歌晚凉。
铜山乳窦青最远，羞缩不似来时妆。
但余田鸟如匹练，双双飞点暗烟黄。
山川一日几变态，人事百年安可常。
停舟起问鱼酒户，此地几年成战场。
虹梁羽化新起废，白骨无数埋前冈。
惆怅令人百忧起，饮客正酣歌发狂。
坐中悲乐谁竟是，归来玉兔摇沧浪。

东邻采桑妇，西邻养蚕女，年年役役为蚕苦。
桐花如雪麦如云，鸣鸠醉椹叫春雨。
踏踏登竹梯，山烟锁春树。
不管乌台湿红雾，妾家有夫事犂锄，妾家有子尚啼饥。
春蚕满筐尚望叶，儿啼索食夫已归。
前年养蚕不熟叶，私债未偿眉暗蹙。
去年养蚕丝已空，打门又被官税促。
今年养蚕嫁小姑，催妆要作红罗襦。
妾身依旧只裙布，寒灯补破聊庇躯。
蚕兮蚕兮汝知否，安得茧成大如斗。
妾生恨不逢成周，治世春风桑五亩。

昔年过饶州，一事独希差。
清川浴妇人，以昼不以夜。
上流濯垢腻，下流汲归舍。
供佛与事尊，共用如啖蔗。
朝昏卖鱼虾，晴雨亲耕稼。
樵苏与负戴，咸与夫并驾。
流污浴岂非，失礼事可讶。
我时适逆旅，一见为汗下。
欲言不可得，况敢加讥骂。
静惟天下事，无边可悲咤。
一从文王没，声教不逾华。
巴夔与闽粤，至今愧华夏。
男不耕稼穑，女不专桑柘。
内外悉如男，遇合多自嫁。
云山恣歌谣，汤池任腾藉。
插花作牙侩，城市称雄霸。
梳头半列肆，笑语皆机诈。
新奇弄浓妆，会合持物价。
愚夫与庸奴，低头受凌跨。
吾闽自如此，他方我可暇。
福州县十三，余幸穷厓下。
十里近郭县，此俗独未化。
一日来古田，拔秧适初夏。
青裙半绞扎，水泥和拨迓。
事事亦不恶，位分无假借。
三王二帝年，人伦密无罅。
冀方古当涂，丰水今浐灞。
见恶如豺狼，嗜礼如脍炙。
固无期桑中，亦无舞台榭。
一国皆若狂，一年惟有蜡。
盛年事耕织，斑白可休假。
习见宜如常，骤异良以乍。
劝君但勤馌，兹事宜永谢。
傥能用吾言，鸡豚愿同社。

春阶荡漾春日长，羽林飒飒勾陈苍。
钧天寥寥帝不康，一月震悚奔勾芒。
夜鸠众功和阴阳，粉白黛绿各一方。
铸作娟丽盈盈妆，金乌飞去东藩傍。
左右前后千毛嫱，青云衣兮白霓裳。
重重华盖十六行，琼林玉殿积缟霜。
气焰薰薄摇篮光，白云乡是碧云乡。
骑龙韩愈如渔郎，缑山仙子闻仙方。
坐鹤之背吹凤凰，穆子简子方来王。
气迷色眩成肆狂，执法叩阊夕抗章。
有一于此无不亡，言从谏听如禹汤。
斥罢脂泽去芬芳，各服毼衣事蚕娘。

万骑连接出襄国，诸姨撩乱上骊山。
道人不识红妆面，何事扶筇过此山。

和血淆骸赤洛阳，绮疏应共枕红妆。
乾坤无地容何邓，何必舁尸赴许昌。

孙皓泥头入洛阳，后庭夺目万红妆。
铜驼北去还西徙，不怨荀冯怨杜张。

种花之暇点春芳，把酒花边试洗妆。
差胜当年潘令尹，空栽桃李满河阳。

点绿妆红千万般，薰桃染柳更蒸兰。
梨花也费东风力，九十日春无点闲。

把酒问梅开未开，梅花问我何时来。
嫣然一笑醒尘梦，撩我诗兴宽酒怀。
有梅无诗酒怀恶，有诗无酒羁味薄。
一觞一咏畅幽情，人生须作及时乐。
去年岭头曾相逢，花边酾酒酹师雄。
霜月三更天似水，枝头翠鸟睡正浓。
今年寒浅花较迟，一花两花时最奇。
春多烂漫无意思，此意梅花知不知。
孤山寂寞逋仙去，香影之后更无句。
几回拟作梅花骚，无力其如梅花何。
怀哉此花丈人行，冰清玉洁不做时妆样。
纷纷桃李嫁春风，臭味未必与我同。
莫说和羹事，和羹事犹未。
莫羡玉堂人，玉堂人已陈。
细把心期向梅说，花开花落有时节。

使君数问夜如何，灯烛高张照绮罗。
白酒千杯浇客醉，红妆一面恼人多。
风烟漠漠庭前树，霜月娟娟沼内荷。
驿吏出门相语及，城南便是滹沱河。

翠鬟半亸倦梳妆，杨柳风前阵阵凉。
弦索懒拈缩纤手，龙涎犹嚼口脂香。

金屋妆成物色新，三宫日用御厨珍。
其余宫女千余个，分嫁幽州老斵轮。

有女有女清且淑，学母晓妆颜如玉。
忆昔狼狈走空谷，不得还家收骨肉。
关河丧乱多杀戮，白日驱人夜烧屋。
一双白璧委沟渎，日暮潜行向天哭。
呜呼七歌兮歌不足，魂招不来泪盈掬。

蜀都府主迎宾客，赠我蜀锦三百尺。
美人{艹敕}{艹敕}弄金梭，鸳鸯机上初成疋。
繁花乱蘂皆同心，艳枿中含杜鹃血。
玉妃如霜姑射仙，金刀剪破云霞缬。
为我裁成合欢被，细意密缝无线迹。
道人把玩色相射，银海光摇泪珠滴。
却忆故家初破时，绣龙画雉如砂石。
绮窗窈窕花离离，红妆万镜娇无力。
百幅锦帆风不动，绿湿红鲜荡春碧。
纷华过眼一梦如，蜀锦吴绫复何益。
白茅安用红锦包，虎皮难以裹羊质。
只今卷锦还府主，心地了然无得失。
铜壶漏断银缸灭，昆仑影转初三月。
道人坐久闻妙香，纸帐蒲团自清绝。

锦城海棠妙无比，秋光染出胭脂蘂。
日照殷红如血鲜，箭砂妆粒真珠子。
玉环著酒睡初觉，脸薄粉香泪如洗。
绛纱穿露水晶圆，笑杀荷花守红死。
蜀乡海棠根本别，有色有香成二美。
春花开残秋复花，簸弄东君权不已。
锦袍公子汗血驹，宾客喧哗间朱紫。
有酒如池肉如山，银烛千条照罗绮。
萧娘十八青丝髪，手把金锺歌皓齿。
神仙艳骨世所无，歌声直入青云里。
江南倦客惨不乐，鸣笛哀筝乱人耳。
干戈满地行路难，屏里吴山数千里。
遥怜花国化青芜，浪蘂浮花敢欣喜。
草堂无诗花无德，窃号花仙宁不耻。
春花撩乱亦可怜，秋花烂熳何为尔。
花前妙舞曲未终，红雪纷纷落流水。
薄命佳人只土尘，抛杯拔剑长歌起。

万山郁回合，群木尤老苍。
细路百盘折，崎岖陟羊肠。
凉阴覆峭壁，萦回涧流长。
绿萝下百尺，笑挹清泉香。
甘寒试一漱，齿颊凝冰霜。
拂石坐未去，樵叟来我傍。
云此涧中水，其源来浦阳。
浦阳婺属邑，亦我父母邦。
欲我饮此水，而不忘故乡。
叟言起予意，振衣欲飞扬。
便将随水源，径度千仞冈。
叟前挽我衣，迟留且勿忙。
吾家隔前坡，林居愧荒凉。
寒醅旋可压，为子炊黄粱。
微径行荦确，柴门隠松篁。
推户拂尘席，延我入中堂。
呼儿出长揖，阔步何蹡踉。
问我从何来，惊顾走欲僵。
屡呼不复出，自起致茶汤。
坐不分宾主，高谈到羲皇。
炊烟淡茅屋，劝我饮尽觞。
葫芦烂鹅鸭，盘饤罗芥姜。
一饱共酣寝，此乐殊未央。
摄衣起谢叟，听我歌慨慷。
风埃暗宇县，干戈几抢攘。
朽骨缠蔓草，呻吟卧残创。
荒丘奔狐兔，断础悲蛩螀。
奔逃不相顾，流离各凄伤。
十年未返业，几人失耕桑。
而此源中民，熙然独徜徉。
数家联聚落，茅茨带林塘。
笑语声相闻，隔篱灯火光。
翁妪各垂白，童稚纷成行。
嫁女必近邻，生男不行商。
死徙无出境，耕织各有常。
地罏老瓦盆，竹几素木床。
俗淳器亦古，岂识时世妆。
瓜瓠满篱落，麻苎翳门墙。
缺窦出鸡犬，平坡散牛羊。
豚蹄一盂酒，神休答丰禳。
村讴杂社鼓，醉舞衣淋浪。
昼无悍吏恐，夜无群盗狂。
生者遂所养，死者得所藏。
其乐有如此，宜与世相忘。
叟前重致词，为子言其详。
使我居华屋，绮疏交洞房。
使我服鲜丽，翠襦绣罗裳。
食必具水陆，饮必酣琼浆。
出则盛车骑，锦鞯紫游缰。
归则拥歌吹，粉黛环姬姜。
贵封侯万户，富储粟千仓。
如此岂不乐，患至难豫防。
利者祸之的，何地非战场。
况有吏椎剥，宁免盗陆梁。
安贫即乐土，多财必遗殃。
人生守常分，世事胡可量。
我闻重叹息，临风几徬徨。
林霏掩苍翠，回首路杳茫。
远山衔落日，惨惨尘沙黄。
因思桃源中，人多寿而康。
山深事简寡，居安俗淳良。
不与外人接，别在天一方。
儿孙自生长，古今任兴亡。
世以为神仙，此说诚荒唐。
平生志远游，恨不穷八荒。
去家百里近，绝境见未尝。
邈与桃源居，异世遥相望。
安知千载下，以我非渔郎。
独恨无桃花，夹岸摇红芳。
花落春水涨，一苇或可航。

风雪骑馿穷郑五，良史武陵忝厥祖。
文章千古推贺白，余子碌碌何足数。
西风客路一相逢，笑睨平芜共怀古。
神游千载渺襟期，不学时妆竞媚妩。
翩然一鹗迅秋空，纵横健笔凌鹦鹉。
愧我栖栖一钓翁，胯下宁甘少年侮。
两鬓风霜飒短褐，把酒长歌话愁苦。
君留不住我亦归，枫林叶落津头鼓。
剑光错落耿青灯，夜半闻鸡与君舞。
几回欲寄别后书，雁飞不过衡阳浦。
树阴黯黯江东云，柳色依依渭城雨。
人生相会不可期，去住真如萍散聚。
我在金华北山北，茅屋三间云一坞。
君在濲江西港西，种秫有田瓜有圃。
我不能往君不来，凄凄风雨谁为主。
何当共作子长游，南浮沅湘北齐鲁。
不然赤壁吊东坡，高攀栖鹘登虬虎。
放浪形骸期汗漫，霁月一襟春万宇。
逍遥容与澹忘归，弭节江皋采芳杜。
狂吟曾点舞雩风，一笑渠侬行凉踽。

我昔扁舟泛湖去，四望荷花浩无数。
谁家画舫倚红妆，笑声迥入花深处。
笙歌凄咽水云寒，花色似嫌脂粉污。
夜深人静月明中，方识荷花有真趣。
水天倒浸碧琉璃，净质芳姿澹相顾。
亭亭翠盖拥群仙，轻风微颤凌波步。
酒晕潮红浅渥唇，肤如凝脂腰束素。
一捻香骨薄裁冰，半破芳心娇泣露。
湖光花气满衣襟，月落波寒浸香雾。
恍然人在蕊珠宫，便欲移家临水住。
回首落日低黄尘，十年不到湖山路。
花开花落几秋风，湖上青山自如故。

芳姿劲节本来同，绿荫红妆一样浓。
我若化龙君作浪，信知何处不相逢。

浣纱如妾心，皎然照冰雪。
秋声入络纬，炯炯织霜月。
裁衣嫁作梁鸿妇，白髪相看如此布。
不学西施矜媚妩，妆成欲觅君王顾。
忘却土城山下路，贪向铜龙溪边住。
明朝吴骑猛如虎，献入娃宫作俘虏。
含羞短制衣楚楚，忍学翩翩鹤翎舞。

翠羽嘈嘈唤梦回，罗浮峰下小徘徊。
霜风昨夜卷晴雪，山路今朝无碧苔。
尚有瘦香供玉笛，不将余片点妆台。
少须鼎实明人眼，却带江南烟雨来。

谁把蛩吟过草堂，烨然引玉照奚囊。
喜看彪固能联笔，愧杀曹刘有短墙。
千古风骚几绝响，一壶冰雪忽增光。
客来谩寄山中稿，莫笑梅花只淡妆。

落日庐阜紫，飞砂湖水黄。
散倦登古原，含凄眺层冈。
丹梯遂寥邈，沈思热中肠。
当年扣玉墀，抗疏何慨慷。
拂衣云壑卧，著书名山藏。
筑园印清流，艺树条孤芳。
英彦集文字，燕席开华妆。
人生既难料，天运亦靡常。
黯黯玄云阴，萧萧北风凉。
山流鳌背空，柯改蚁梦荒。
事往迹已陈，名存道弥光。
独念平生游，使我重感伤。
破壁嘶瘦马，叠鼓发暝航。
屐痕难重寻，寒苔日苍苍。
高丘渺烟雾，不得酹一觞。
怀哉我先铭，翠琰垂千霜。
俯仰落清泪，目断江流长。

春申下邑荒江滨，有眼不识钱塘春。
朅来南北两高峰，乍见西施真美人。
晓妆浓淡看不足，誓结鹑衣老湖曲。
安知湖曲有高人，如此仙姿尚嫌俗。
别寻大涤登天柱，气压群峰三十六。
归来书窗风雨夕，潜听三竺山灵哭。
眷言玉局老飞仙，摩挲铜狄今几年。
神蛟飞鼠亦何有，金堂玉室空茫然。
天风吹醒丹泉酒，碧桃津远人回首。
石上禽余捣药声，绝怜无诀授长生。
今年却被山灵笑，依旧湖堤拾芳草。

誓节携孤幼，尘奁不复妆。
夜机同妇织，晓陇课僮秧。
甘旨期终养，哀荣毕后丧。
前冈指陶墓，吊鹤重凄凉。

某丘某水记儿时，陈迹迷茫问不知。
观里看花空有菜，山南种豆落为萁。
林疏想弋逋仙鹤，壁坏应墁坡老诗。
只怪西湖顽面目，浓妆犹自学西施。

花样精神月样妆，妖魂不敢近忠良。
如何凤阁平章老，却事宫中妩媚娘。

西抹东涂衒一乡，阿婆羞忆少年妆。
如今闭户无人识，旋学仙翁却老方。

粉香初试晓妆匀，花貌参差是玉真。
茅屋诗人嗟老去，东风勿送一枝春。

浓花妆点一枝春，影拂潇湘月半轮。
歌彻霓裳风力软，钗横鬓乱晓寒新。

金蹙钗头双凤凰，晓来巧拂鬓云光。
自怜不带萧郎思，独对菱花学淡妆。

曈日破寒天，红光生紫烟。
诗情归草梦，春色染桃笺。
眉月添明镜，梅妆静翠钿。
堂开诸弟集，相对笑迎年。

春来常是见花羞，终日帘垂懒上钩。
淑气薰人饶旧梦，柳条萦带绾新愁。
情归野草泥寒雨，目断长江送去舟。
笑比南金身自许，镜鸾独抱下妆楼。

寒林静对展翠屏，六花妆点风景清。
四山簇簇琼瑶树，恍然照映芝兰庭。
寒生晴光色烁烁，含辉照耀银海明。
巉岩石化昆山玉，负暄猿猱出深谷。
可怜不老山白头，梅萼藏春暗香馥。
紫阳留谶歌翠寒，中有玉人在其间。
道传前圣发未发，教开来学难亦难。
豁然胸次冰雪释，白照红日上团团。

起舞簪花老尚狂，梅花应记旧高阳。
蕊宫仙子无尘韵，幽谷佳人有靓妆。
斜月半檐微弄影，断桥深夜忽闻香。
真成坐对被渠恼，不信先生铁石肠。

半岁无书界我胸，短蓬念汝过残冬。
官情但可京口酒，客梦应随浮玉钟。
弃纵向来缘底事，妍妆今日为谁容。
书来賸喜归期近，伴我清吟倚老松。

当年聚星堂上雪，醉翁一时盛宾客。
赋诗下令自作古，寸铁不持渠战白。
坡翁晚出继风流，号令尤严笔尤特。
两翁高蹈二百年，对雪兴怀足悲悦。
痴云漠漠落未已，忍听穷阇嗟困踣。
寒江短艇钓空蒙，孤城暮角传呜咽。
猎徒原上肆鹰犬，幽士坐窗唯一默。
豪门夜釂不知旦，妆楼晓镜惊明豁。
眼前种种总堪诗，欧苏故事成阔绝。
划闻云君出新语，字如瘦竹行欹仄。
临湖道人口业在，宛然箎仲赓埙伯。
何如松下观幻质，仰天大笑累堕帻。
吾家儿女况能贫，海图争把波涛拆。

金壶咽泪莲花涩，银箭浮迟渴乌泣。
知更阿监罗袜冰，暝对星河玉阶立。
内官唱漏催晓筹，芙蓉梦破燕支愁。
起来妆罢窥绣户，三十六院残烛幽。
建章风传凤吹远，翠华晨幸昭仪馆。
箜篌不语心自语，愁长如天恨天短。
红裀暖踏杨花雪，绛缕闲封守宫血。
鹦鹉空猜警跸声，春寒紧护流苏结。

后土祠南裔，坤维媲室家。
国封严典礼，宫祀尚褒嘉。
不是神灵异，焉能眷迩遐。
应须有玉女，到此赏琼葩。
丽服从空降，明妆倚日斜。
同挥五云扇，共驻七香车。
月姊羞调粉，风姨罢散花。
青童回绛节，金母屏彤霞。
故事唐时盛，佳名数代夸。
尘根虽下界，天意在中华。
雪让珑璁巧，冰销刻镂瑕。
人间惟独尔，地上更何加。
万花殊寥落，群芳避艳邪。
玫瑰诚执御，芍药等泥沙。
圣运俄惊辍，兵强忽肆拏。
舛讹难核实，真赝遂聱牙。
雷雨还惊蛰，潜藏重发芽。
旁枝微旧崛，新叶漫荣荂。
尤品终芜没，珍蕤逐水涯。
两朝成草莽，九庙杂龙蛇。
古殿兰旗暗，残炉桂燎赊。
蕣颜愁想像，珠树绝骄奢。
寂寞无双誉，徘徊但自嗟。
八仙聊免俗，消得宝栏遮。

妆浅颦深凭绮疏，小郎新拜执金吾。
弦中言语分明怨，裀上腰肢准拟扶。
翠履鸳寒慵鬬草，红牙马暖罢樗蒱。
无人商略心头事，潜向花间卜紫姑。

黄花池馆雨余清，载酒亲迂太守旌。
交契早陪廊庙语，宾欢曲尽里闾情。
尊前白髪时间乐，烛下红妆分外明。
今日始谙闲气味，十年枉却叹劳生。

重锦褰妆幕，轻罗换舞衣。
钗头双燕子，先向社前飞。

红糁妆条袅袅长，人间不合有天香。
千觞未足酬佳丽，回首东风更断肠。

擢玉自成超俗格，施朱不学入时妆。
莫将罗幕轻遮护，从放樽前自在香。

教得新声十二弦，每逢嘉客便开筵。
春湖水绿花争发，好引红妆上画船。

谢公故事常携妓，白傅高年自唱歌。
更假红妆知有意，欲添尊酒十分多。

绿缬裆，红绣裳，衫盘蜂蝶裙鸳鸯。
雕瑰错宝垂鬓长，紫冒翠盖行新妆。
蹁跹曲堤下回塘，画桡送入波中央。
罗袖卷起金钏光，摇轻撼脆敲短芒。
丹琼绀玉低复昂，霑裛薄粉扑嫩黄。
蚕腰蛛腹丝飘扬，列坐彩舫求比方。
笑声吃吃动明珰，挨蒲拂蓼次岸旁。
风吹落霞供晚凉，西城鸦鸦啼女墙。
归来索酒酌满觞，吴屏蜀帐围象床。
困卧不起灯烛张，琉璃盎缶丛生香。

枕带萦春思，窗纱漏晓光。
蟏蛸伤远别，𫛸鴂感流芳。
妆匣蒸残粉，薰炉试旧香。
洞房灯烛外，只有梦悠扬。

仙杏一番新，妖饶洗露晨。
待妆忧粉重，欲点要酥匀。
月淡斜分影，池清倒写真。
君须怜旧物，曾伴曲江春。

昔年戎马尽南豳，今日风光已太文。
雅吹夜喧金府月，靓妆春艳玉峰云。
泉亭柳色浓将滴，水寨荷香远更薰。
逻候不惊烽燧息，高原闲猎旧将军。

十月冻墙隈，英英见早梅。
应从九地底，先领一阳来。
紫膜纷纷脱，黄肤迤迤开。
得风浑自变，与雪欲成堆。
细晕轻檀口，浓妆腻粉腮。
月娥身解写，青女手能裁。
冷艳浮冰沼，清香落玉杯。
只忧融乳酪，不惜露琼瑰。
避妒情堪重，禁寒术可猜。
有谁怜寂寞，尽日独徘徊。
共语诚无计，将题耻不才。
东邻夜夜客，莫放笛声哀。

蜀国芙蓉名二色，重阳前后始盈枝。
画调粉笔分妆处，绣引红针间刺时。
落晚自怜窥露沼，忍寒谁念倚霜篱。
主人日有西园客，得尔方于劝酒宜。

敲开败箨露新竹，拾上落花妆旧枝。

帘里孤灯觉晓迟，独眠留得宿妆眉。
珊瑚枕上惊残梦，认得萧郎马过时。

阳春三月天气新，湖中丽人花照春。
满船罗绮载花酒，燕歌赵舞留行云。
五月湖中采莲女，笑隔荷花共人语。
靓妆玉面映波光，细袖轻裙受风举。
芙蓉秋晓传清香，西施初洗匀新妆。
中秋月魄两相照，玉壶皎洁无纤芒。
严冬凛凛霜雪天，银山玉树相钩连。
薄雪远草相掩映，似无似有虚无间。
百年人事有尽处，四时景物无穷年。

阳春三月天气新，湖中丽人花照春。
满船罗绮载花酒，燕歌赵舞留行云。
五月湖中采莲女，笑隔荷花共人语。
靓妆玉面映波光，细袖轻裙受风举。
芙蓉秋晓传清香，西施初洗匀新妆。
中秋月魄两相照，玉壶皎洁无纤芒。
严冬凛凛霜雪天，银山玉树相钩连。
薄雪远草相掩映，似无似有虚无间。
百年人事有尽处，四时景物无穷年。

外作禽荒内色荒，三千红粉日严妆。
潘妃纵有嫣然态，不步金莲到射场。

山花浥露靓晨妆，着向行边自在香。
遥想艳阳三二月，多应勾引蝶蜂忙。

锦囊分付与溪奴，江路寻幽属野夫。
暖信已传春到未，暗香还动月明无。
妆因底事偏清雅，态为何人转瘠癯。
惹起诗魂禁不得，恍然飞越亦忘吾。

轻盈弄月醉霞觞，娇软酡颜褪晓妆。
缟素丛中红一点，好花终是不寻常。

照眼妆新就，扶头酒半醒。
妖姿随变化，薄命易飘零。

娇困扶头怜半醒，淡浓宜面鬬新妆。
并肩罂粟多含怨，具体牡丹惟欠香。

香蜜栽葩分外工，疏枝数点缀雏蜂。
娇黄染就宫妆样，香暖犹宜爱日烘。

脐麝龙涎韵不侔，薰风移植自南州。
谁家浴罢临妆女，爱把闲花带满头。

深院无人春日长，游蜂来往燕飞忙。
海棠娇甚成羞涩，凭仗东风催晓妆。

涌金门外凉生早，无数荷花鬬娇好。
自怜贫病不出门，无奈心情被花恼。
夜来一雨愁思浓，晚看玉露垂庭草。
便须扶杖买兰舟，莫待红妆被霜老。

雨后荼{艹縻}将结局，风前芍药正催妆。
道人不管春深浅，赢得山中岁月长。

又见梅妆碧玉枝，弟兄相聚著莱衣。
西方佛庆明朝诞，南极星胜寿日晖。
百岁阿{弥/女}开九秩，两房孙子戏重闱。
年年得侍高堂醉，对坐天花散漫飞。

瘦削丰姿淡𥩟妆，三三两两立冰霜。
春风只爱私红紫，可是梅花欠主张。

素面何曾学艳妆，子肥刚带苦心肠。
谁知刬被虚名误，污却莲花是六郎。

雪弄新晴月带霜，风窗暗送几分香。
翠禽飞过偷相语，不是徐妃也半妆。

身后传芳自古难，回头一笑旅空山。
飞时莫过妆台去，只可诗人笔砚间。

不入时妆辈行羞，一生槁淡乏风流。
任君约遍宫黄额，莫管村姑守白头。

冰肤绰约活神仙，天上吹香几许年。
见说额妆人去后，低头无语懒春妍。

枝枝六出试新妆，色界何曾识许香。
只道单传餐玉诀，不知还解服硫黄。

卸却云衣明月珰，轻朱傅脸锦为裳。
古来美艳多招妒，不似临风且淡妆。

懒将冰萼试红妆，也不随宜传{虫葛}黄。
当日琼林消息断，绿衣犹带旧时香。

宣城妙品世无双，不肯随时一样妆。
党锢诸贤销铄尽，至今千载骨犹香。

形如合皂对清江，吴汉神仙古道场。
玉像灵多民受赐，天书岁久墨犹香。
绛霞密锁灵仙馆，碧雾轻笼正一堂。
苍藓斓斑双鲤石，寒泉澄湛九龙塘。
着衣台上三冬暖，鸣水亭前六月凉。
𢭏药鸟声喧夜榻，升天马迹印西冈。
葛憩源深生异草，凌云峰峻染瑶光。
丹井虽存人杳漠，松巢空见鹤飞翔。
屏妆水墨夸陶弼，门断尘埃忆孟昌。
风来松桧笙箫地，春入园林锦绣乡。
个中自少红尘到，闲里惟知白昼长。
景物敢吟成实录，愿凭贤宰一称扬。

本分天然白雪香，谁知今日却浓妆。
秋千院落溶溶月，羞皋红脂睡海棠。

汲水佳人立晓风，青丝辗尽辘轳空。
银瓶触破残妆影，零乱桃花满井红。

个中别是一乾坤，蔼蔼祥云拥洞门。
天柱遥知锁金阙，绛桥仍想接昆仑。
仙人幻出珊瑚木，玉女妆成锦绣墩。
石室霜台更奇绝，桃源从此不须论。

谁道孤眠苦，孤眠却自强。
请看隔宿髻，常是不劳妆。

绣窗同刺绣，女伴喜天晴。
剪刀当日暖，妆镜隠霜明。

春日映朝霞，新妆出绛纱。
开帘惊宿鸟，倚树落危花。

日斜未理妆，昼长人易倦。
回扑砚上蝇，墨花溅团扇。

谁将玉女对妆台，曲水分明一鉴开。
铁石肺肠尘梦断，任他云雨逐人来。

璚姬秋宴集蓬壶，酒晕微微上雪酥。
笑倚西风浑不定，因临流水欲相扶。
绿云香减霜初冷，红玉痕消日又晡。
妆镜明朝见真色，不知犹带宿酲无。

一片愁心怯杜鹃，懒妆从任鬓云偏。
怕郎却起阳关意，常掩琵琶第四弦。

万叶惊风尽卷收，独余红树拟禁秋。
已疑断烧生前岭，更共残霞入远楼。
枫岸最深霜未落，柿园浑变雨初休。
劝君莫上青山道，妆点行人分外愁。

问子瞻，何江湖，乃心魏阙君岂无。
胡为放浪检束外，日与隠者相招呼。
篮舆往往从以孥，灵运石壁无此娱。
穷深极险兴未已，岂复更惮梯登纡。
过客休夸衡与庐，天下此景君勿孤。
欲将文字写物象，当截无限春江蒲。
登高能赋属大夫，游览未厌嗟已晡。
安得世上有绝笔，尽取君诗妆在图。
此身之外何赢余，成然而寐其觉蘧。
请看湖上人名逋，此子形相谁解摹。

荒城懒出门常掩，春气欲归寒不敛。
东邻咫尺犹不到，况乃傍溪潭石险。
风光得暖才几日，不觉溪山碧于染。
欣然与客到溪岸，衣帻不避尘泥点。
谷花洲草各萌芽，高下迸生如刻剡。
梅花开早今已满，若洗新妆竞妖脸。
柳条前日尚憔悴，时节与催还荏苒。
沙禽翅羽亦已好，争趁午暄浮翠潋。
从今物物已可爱，有酒便醉情何慊。
君厨山杏旧所识，速致百壶须滟滟。
心知万事难刻画，惟有醉眠知不忝。
预愁酩酊苦大热，已令洒屋铺风簟。

凄凄风露滋，靡靡尘霭屏。
已忻庐舍清，未苦裘褐冷。
眠食味尤嘉，起坐日尚永。
虚天照积水，精鉴出幽矿。
石莹见山棱，林疏觉窗冏。
黄花宿蕊破，艳艳晨妆靓。
频寻远迳香，每爱苍池影。
为谁佳色鲜，慰我贫斋静。
寒醅出家法，异果得他境。
甘腴馔新兔，丑怪荐修蠯。
幽闲重时节，老大珍物景。
献酬兴未薄，比讽思犹骋。
况同亲戚欢，讵匪田野幸。
俱醉任栖鸦，烛炬尚可秉。

东南溪水来何长，若耶清明宜靓妆。
南湖一吸三百里，古人已疑行镜里。
春风来吹不生波，秀壁如奁四边起。
蒲芽荇蔓自相依，踯躅夭桃开满枝。
求群白鸟映沙去，接翼黄鹂穿树飞。
我坐荒城苦卑湿，春至花开曾未知。
荡桨如从武陵入，千花百草使人迷。
山回水转不知远，手中红螺岂须劝。
轻舟短楫此溪人，相要水上亦湔裙。
家住横塘散时晚，分明笑语隔溪闻。

种玉不满畦，种花易满枝。
玉生寄石自有处，花飞随风那得知。
婵娟翠髪阴山女，能为汉装说汉语。
春心未知向谁是，夜弹琵琶涙如雨。
赤车使者过鳯凰，暗中一闻先断肠。
碧窗锁烟未容去，侍儿密献江南珰。
鹊飞上天星沈海，人心不同事随改。
翦环洗妆许君老，百年如梦情终在。
妾乘油壁郎乘骢，西陵松柏墨色浓。
新欢未已旧愁起，水流曲曲山重重。
周周衔羽鹣比翼，天生相亲人岂识。
虽不及清路尘，犹当作山上石。

百草迎年茂，群花逼夏零。
天工感寥落，春事出丁宁。
皓月雕寒魄，鲜风结暖馨。
彩霞融缥缈，甘露洒清泠。
照坐千枝烛，摇空九子铃。
轻黄金缀缕，凝碧玉镌缾。
烂漫辅鲛锦，褵褷聚鹤翎。
问名惊竞秀，变态骇流形。
锺美应成媪，储芳或景星。
意真乘澹泊，气淑倚娉娗。
浄影临雕槛，疏音隔后庭。
瑶妃旦酣酒，玉女夜窥棂。
时世妆浓澹，朝云梦窈冥。
魂从攀处乱，醉任看余酲。
禁籞曾迂幸，天歌独仰听。
一时矜绝出，众卉谢晶荧。
正尔生成巧，由来造化灵。
属词劳比兴，图象费丹青。
雨重碧油幕，灯昏云母屏。
谪仙才不世，激赏为君聆。

终南全近蜀，春日得新梅。
始信秦风是，非关越使来。
雪霙眀自照，云叶薄谁裁。
香重浮山露，肤清避俗埃。
众芳知远矣，独秀亦悠哉。
翦彩何胜妒，严妆莫自猜。
差池鼎鼐味，旷绝栋梁材。
把酒千山外，那令寂寞开。

红妆翠盖出污涂，水面风吹醉欲扶。
自是凌波有仙种，文君莫讶茂陵姝。

宫女妆花不必匀，浅红深紫自争新。
已能含笑惊愁眼，枉是无言对暮春。

粉刺丛丛斗野芳，春风摇曳不成行。
只因爱学宫妆样，分得梅花一半香。

长门宫晓未成妆，结雨萦风蔽琐窗。
莫令透入华梁燕，那堪负汝更双双。

柳似妖饶舞，花如烂漫妆。
那堪陇头水，呜咽断人肠。

别殿无人梨自芳，玉阶朱槛绕金塘。
馆娃寂寞无西子，羞与吴宫竞晓妆。

蜀江新锦濯朝阳，楚国纤腰傅薄妆。
何事白花零落早，同时不改鬭芬芳。

两株桃杏映篱斜，妆点商山副使家。
何事春风容不得，和鶑吹折数枝花。

艳绝百花惭，花中合面南。
赋诗情莫倦，中酒病先甘。
国色浑无对，天香亦不堪。
遮须施锦障，戴好上瑶簪。
苞拆深擎露，枝拖翠出蓝。
半倾留粉蝶，微亚摘宜男。
邻妓临妆妒，胡蜂得蕊贪。
忽翻晴吹动，浓睡晚烟含。
话别年经一，相逢月又三。
遣吾挦白发，为尔换新衫。
池馆邀宾看，衙庭放吏参。
仙娥喧道院，魔女逼禅庵。
乱折窠难惜，分题韵更探。
歌欢殊未厌，零落痛曾谙。
谷雨供汤沐，黄鹂助笑谈。
颜生如见此，未免也醺酣。

谁移琪树下仙乡，二月轻冰八月霜。
若使寿阳公主在，自当羞见落梅妆。

牡丹落尽正凄凉，红药开时醉一场。
羽客暗传尸解术，仙家重𦶟返魂香。
蜂寻檀口论前事，露湿红英试晓妆。
曾忝掖垣真旧物，多情应认紫微郎。

佳人方素面，对镜理新妆。

虢国妆初罢，高堂梦始回。
霓裳犹未解，绣被已成堆。
赤帝宫帘卷，华阳洞户开。
神仙有良会，清唱在瑶台。

重锦褰妆幕，轻罗换舞衣。
钗头双燕子，先向社前飞。

望远云凝岫，妆余黛散钿。
缥囊承晓露，翠盖拂秋烟。
响慕非葵比，雕零在槿先。
才供少顷玩，空废日高眠。

过苑中官排办时，江梅初绽两三枝。
春寒呵手晨妆罢，帘外人催从驾迟。

三月韶妍赏牡丹，更宜疏雨湿阑干。
隔帘催唤陪春设，不道新妆粉未干。

霞散云消无一毫，四垂天幕露华高。
兰闺妆罢移红烛，金斗温温熨御袍。

天津一望碧泱泱，宫女移舟逐晚凉。
只见平波红影动，不知莲艳间新妆。

嫚黄妖紫间轻红，谷雨初晴早景中。
静女不言还爱日，彩云无定只随风。
炉烟坐觉沈檀薄，妆面行看晓黛空。
此别又须经岁月，酒阑把烛绕芳丛。

春晚寒不已，节候差季孟。
木行怯初阳，水官恣余横。
滂沱连月雨，愁叹斯民病。
已紊四时和，更伤群物性。
园花半零落，犹逞晨妆靓。
陇麦将痿摧，况值风威劲。
我愿天地心，慎举阴阳柄。
十雨应太平，时丰顺睿圣。
庶令疵沴消，永保寒暑正。
无复三月中，惨惨行冬令。

石梁度空旷，茅屋临清炯。
俯窥娇饶杏，未觉身胜影。
嫣如景阳妃，含笑堕宫井。
怊怅有微波，残妆坏难整。

淙淙万音落石颠，皎皎一派当檐前。
清风高吹鸾鹤唳，白日下照蛟龙涎。
浮云妆额自能卷，缺月琢钩相与县。
朱门试问幽人价，翡翠鲛绡不直钱。

靓妆严饰曜金鸦，比兴难工漫百车。
水种所传清有骨，天机能织皦非花。
婵娟一色明千里，绰约无心熟万家。
长此赏怀甘独卧，袁安交戟岂须叉。

汉宫娇额半涂黄，粉色凌寒透薄妆。
好借月魂来映烛，恐随春梦去飞扬。
风亭把盏酬孤艳，雪径回舆认暗香。
不为调羹应结子，直须留此占年芳。

沁水名园好物华，露盘分送子云家。
新妆欲应何人面，彩笔知书几叶花。
曾和郢中歌白雪，亦陪天上饮流霞。
春风已得同心赏，更拟携诗载酒夸。

春风满地月如霜，拂晓锺声到景阳。
花底袷衣朝宿卫，柳边新火起严妆。
冰残玉甃泉初动，水涩铜壶漏更长。
从此暄妍知几日，便应𫛸鴂损年芳。

绿娇隠约眉轻扫，红嫩妖饶脸薄妆。
巧笔写传功未尽，清才吟咏兴何长。

水边无数木芙蓉，露染燕脂色未浓。
正似美人初醉著，强抬青镜欲妆慵。

六宅新妆促锦，三宫巧仗丛花。
一片黄云起处，内人遥认官家。

玉指纤纤出后房，似矜随意得奇芳。
只愁暖律争先落，赖有凝脂可旋妆。
近比含饴知有味，不须嚼蕊自闻香。
未应力欲争春巧，喜士深心庶可将。

留情赋咏尽闻人，似得吴姬为执巾。
蝶翅稍应容辨色，桃腮无复敢娇春。
似嫌素艳同姑射，着意新妆学太真。
栽近华堂歌舞地，未容车马送纤尘。

何处珍丛最早开，海云山茗合江梅。
忽传诗帅邀肤使，不用歌姬侍宴杯。
晓艳鲜明同绮靡，晚妆清淡奉徘徊。
此时文酒风流事，岂似临江放荡来。

未识春风面，先闻乐府名。
洗妆浓出塞，进艇客登瀛。

花前烂醉如泥淤，犹恐花过嗟空株。
压沙梨开百顷雪，春晚未赏计已疏。
厚卿置酒趁寒食，蜂喧蝶闹人意苏。
林间把盏谁我侑，鸟歌声滑如溜珠。
魏都风流重行乐，艳妆丽服明郊墟。
我初闻招便勇往，恨不插翼附骏驹。
峨眉夫子趣独异，静坐幕府烦邀呼。
车公不到座寂寞，大句落纸来须臾。
樽边弄笔辄强和，布鼓乃敢当雷车。
主人明朝复命客，是日禊事修祓除。
日涵花气暖不散，酒力易著起要扶。
清明予亦饮射圃，罚觯屡困辞不辜。
杯盘一饱藉脱粟，那有白饭余君奴。
梨花好在期共醉，功名身外终何如。

秋早津亭一笑歌，红妆晚景落清波。
重来霜后攀疏柳，更向风前数败荷。
物理盛时能有几，人生乐处亦无多。
不知当日樽前曲，却傍谁边敛翠娥。

置酒高吟禁火天，主人勋德重韦贤。
庙朝论道看三入，樽俎谈兵已万全。
晓竹洗烟丛玉瘦，春池溅雨乱珠圆。
曲江壮观今芜没，不复红妆照客船。

按谱新求洛下栽，朱栏围土事深培。
半妆晓日争光照，一笑春风喜竞开。
得地自依孙相合，飞香欲绕邺王台。
绣帘对赏犹嫌远，翦上金盘近酒杯。

小队逶迤驻宝坊，祇园花发认昆冈。
日高恐释三春雪，风细犹传数里香。
垢染了无依佛界，品流逾重被台光。
更蒙佳句形珍赏，漫说寒梅竞效妆。

人说樱桃美，谁知味特殊。
颗匀圆更好，色丽赏还须。
树树红攒夏，年年价满都。
畏风应早摘，宜日称晨敷。
血滴春鹃泪，胎含火齐珠。
透肌胜琥珀，爽口剧醍醐。
怒目睛全赤，妆唇点误粗。
爱擎宜翠笼，登进合银盂。
秀实期先荐，流鶑莫漫图。
园林千百品，甘处后尘无。

阿嫫年八十，睢盱事妆饰。
仍夸少年日，自谓美无敌。
与子不同时，寥落复异域。
人事虽万殊，近者犹可测。
颓颜与白头，何日好颜色。

清池堪百亩，珍木多十围。
灌泉昔未盈，移树今更肥。
境豁自心匠，宴游及韶辉。
居然坐高斋，不减临郊扉。
青旗贳冻酒，春服成单衣。
游人半童叟，好鸟偕鸣飞。
彤襜照银章，宾从相因依。
置觞面高轩，密坐罗芳菲。
清笳急鸣鼓，红妆耀迟晖。
澄潭止可鉴，画檝相与挥。
曳裾载笔简，自顾才也微。
之子倾盖贤，赏心谅云稀。
长歌善必赓，旧令繁勿违。
徒令夕阳暝，不醉终无归。

汉皇初厌蹙鞠劳，侍臣始作弹棋戏。
东方诸公盛得名，魏文以来称绝技。
后宫妆奁乃可为，客著葛巾尤更奇。
谁令朱墨异贵贱，百世纷纷无已时。
君从何处得此局，石理温华莹寒玉。
山形四隤涧谷深，别将望秦森在目。
少年博戏日益新，古事不复传今人。
君能兴此亦先觉，辟雍老儒悲绝学。

西濠本连金水河，天潢之下分余波。
波深水静生物秀，十步百步皆圆荷。
五月浮舟人不见，瑞荷亭亭尤可羡。
连二雕成白玉盘，合欢裁作青油扇。
浣纱女子红莲房，背面照镜匀鲜妆。
斜阳弄影并高盖，下有戢翼双鸳鸯。
人情贵少瑞云美，亦自天和独钟此。
周王嘉禾献同颖，汉皇奇木夸连理。
君不见今年大田所收十万仓，上客为子歌吉祥。

陬筒吹灰变冥朔，生气萌泉天不觉。
凝阴忽升气横厉，重云大同势绵邈。
通衢漫漫走流沙，近甸稍稍堆乔岳。
焚炉姹女姿飞扬，匝野神奸谁雕琢。
刀圭不惜透墙隙，捷业俄然垂屋角。
户斜尺剑未及收，窗缺连环如可握。
鲜妆宫女喜深印，红手庠童斗坚搦。
暝鸡误晓屡咿咿，饥雀冲人犹啄啄。
虽怜林篁有摧折，却喜陇苗就优渥。
贫庐败褐憎破牖，富屋珍裘转深幄。
使君高义仍泛爱，颍士多文方力学。
猎师得隽鲜弃薧，厨酿荐甘清间浊。
气随阳春破凝烈，巧夺钧工畏名貌。
吾知郢人不复歌，古声比今为拙朴。

北风吹朔雪，遥想度关西。
覆阁眼初熟，登楼望独迷。
巧妆梅意密，偏压柳条低。
竟日思君饮，空怜骏马蹄。

倾城追逐艳阳天，上巳清明节序连。
桃李光阴足骀荡，湖山风月更鲜妍。
谷中答响飘新曲，波底妆光飏彩船。
迟日未西人已醉，绿杨柔弱舞秋千。

夜来经雨学啼妆，今日摧红怨夕阳。
已落旋随春水急，强留还怯晚风狂。
应将别恨凭鶑语，更把归期趁蝶忙。
谁谓多情消不得，梦魂犹惜满栏香。

君恩消祲沴，喜雪验时和。
山峙昆兼阆，江迷汜与沱。
圃妆花鬭巧，林亚玉相摩。
丘壑平无异，萧兰惠不颇。
野催农务急，客醉酒家多。
裂素思团扇，吹毛想太阿。
流风疑汉舞，黄竹咏周歌。
烟冷渔村远，裘厖猎骑过。
谷登期岁稔，人乐免夭瘥。
会待晴宵赏，寒光混月波。

盈尺吐红房，春丛占上阳。
佳名过百品，绝艳冠群芳。
嫩玉舒韶脸，鲜霞避晓光。
楚妃殊众色，洛浦谢浓妆。
露重珠如缀，风回麝不香。
倦游稀爱赏，得此浣愁肠。

曾陪湖上醉，一别十秋风。
向老相知少，追欢旧德同。
花香来席上，歌韵彻云中。
美酒盈尊绿，新妆映烛红。
清时宜共乐，白雪和难工。
便合归休去，荒田附郭东。

秋怀多感怯清笳，判向西风醉帽斜。
塞上星霜人易老，幕中谈笑客偏嘉。
金英浮酒稠于蚁，丹叶妆林远似花。
身健几逢佳节在，登临尤更惜年华。

丞相园池冠壁田，娉婷次第坼红莲。
主人居守麟符重，谁见新妆照水妍。

乐天向老占青蛾，裴令高年欲听歌。
拟假红妆助欢醉，莫嫌宾主白髯多。

郊原经雨绝纤尘，短麦蒙茸盖垅新。
霜叶妆林成锦段，溪风吹水作龙鳞。
秋山苍翠浓如画，晴日鲜明暖似春。
遍叩禅关止三宿，犹惭高退自由身。

嘉宾嘉景喜相陪，况有良朋冒雪来。
湖涨碧波三十顷，枝妆玉蓓万千枚。
白头道旧情难尽，渌酒相期醉几回。
衰暮若非君顾我，平生怀抱向谁开。

黄河南畔伊川北，姚家宅是真花窟。
古来多少豪奢儿，埋却千鶑万鶑骨。
中央精粹得之多，西方秀气来相和。
天与明光常借日，水宫暗脉正通河。
春风如酒半酣时，谁教谷雨报花期。
司马坂前娇半启，洛阳城内人俱知。
姚家门巷车马填，墙头墙下人差肩。
花上红绡都蔽日，花傍翠幕恰如烟。
玉面儿来争供帐，锦袍郎去鬬抛钱。
无人不说姚花好，费却春功亦不少。
日长风暖绿梢低，坐上金仙困将倒。
麹尘餠剂和香檀，何以贮之承露槃。
烂锦脱来嫌太艳，鲜衣染就欲骖鸾。
君看此花肌肉丰，一尺余高千万重。
妆面深藏青步障，宝冠斜堕碧霞丛。
步摇好称钗凤凰，玉镮犀佩珠鸣珰。
帝女何缘心好道，阿娇安用金为房。
绀窠累栖舒雁雏，沈烟喷出狻猊炉。
一种养成余意态，千花瘦尽春肌肤。
峨峨一器欹且倾，覆杯难辨锺与觥。
染以鲛绡求正色，叩之玉挺希宫声。
魏家红共牛家碧，迭霸花中耸高格。
如今俛首甘下风，九十种中为第一。
此花莫似武昭仪，出得宫来不画眉。
情貌欲为狐媚态，衣裳却是比丘尼。
杨妃本是倾国身，脱却红襦号太真。
河水欲濡头上髻，马嵬犹著旧时裙。
物色一定犹可疑，人心多变宜难知。
容易莫评真与欺，貌或如是心或非。
君不见老庄有深意，万物之中最防伪。

孔雀团花翡翠钿，青皇抛尽买花钱。
渌鱼飞胆大如拳，琉璃瓦坠紫微天。
湘妃曲谱谁可传，彩毫不动斜卷笺。
我家食客常三千，杯槃一样青瑶圆。
麻姑下来寻水仙，不见波澜只见烟。
昨夜秋风吹洞房，起来先著碧霞裳。
半含笑面齐鬬妆，家家院落绀为墙。
不道采花人在傍，贪看飞来白纻郎。
亦有美人贞且良，独在碧绡帏下藏。

独树已难有，双株岂易培。
东风三月后，浓艳一时开。
种是鸳鸯骨，根非玳瑁胎。
英英万千数，滴滴四三枚。
恐淡添猩血，矜香弃麝煤。
鲛绡翡翠眼，宝钿珊瑚杯。
绛节朝真去，丹砂驻貌回。
童妆两株色，花格一仙才。
自得骖鸾侣，何烦跨凤台。
明珠留汉水，碧洞寄天台。
对举霓裳步，高铺绣被堆。
超如御烟雾，势欲摆尘埃。
冶艳皆泥滓，卑枝亦草莱。
好临湘水照，莫近宋家栽。
汉殿昭阳宠，唐家学士才。
浴终兰液溅，帖就茜罗裁。
惜粉轻匀面，偷霞试点腮。
急窥鸾鉴了，齐报玉人来。
不是沾红雪，仍非污落梅。
啼痕才仿佛，伫立各徘徊。
真态有如此，深情安在哉。
歌阑都不语，舞困可堪推。
淡若疑相犯，烘然笑自媒。
画眉郎忽误，挟弹客应猜。
洒绛谁先戏，挥朱亦共陪。
差肩奉青帝，联袂踏苍苔。
好被金钱掷，宜兼玉箸催。
罗巾如可试，瑶枕谩为灰。
供帐朝还暮，买春琼与瑰。
一枝怀旧物，百醮费新醅。
目断秦山远，心分荆渚隈。
柔姿谁是偶，温德汝为魁。
绰绰闺房秀，匆匆风雨摧。
离歌连理曲，送酒合欢杯。
坠脸殷金谷，冤情怨马嵬。
烟波水东去，歧路日西颓。
遗恨传芳草，余阴伴绿槐。
香魂如未散，相吊复相哀。

此花出在海州东，千涛万浪围山峰。
不知谁是栽花翁，花根屈曲蟠双虹。
英英鬬繁葩葩丰，晨霞夕霞滴不供。
欻有神物射蛟龙，团团血溅摇春风。
超然花格非凡容，吴姬半亸钗头红。
谁人移下海中山，神仙姊妹来人闲。
人闲无玉可消斑，歌姬舞态都且闲。
当时血泪乱瑶关，金槃洗面痕犹殷。
吹箫郎去先骑鸾，妆未成时情已阑。
汉皋台下娇蹒跚，曾解明珠瑶佩环。
无媒不嫁矜殊颜，自共美人香往还。
霓衣同步绀云车，麻姑面上藏丹砂。
绿鬓已坠金钗斜，酒红不着罗衫遮。
且教半笑含春华，但恐分飞成乱霞。
宜哉天下为名花，连根都种名卿家。
温温容态孰可加，有如女德贞无邪。
共君醉倒插乌纱，从他群儿笑哑哑。

泛泛爱花非爱一，范掾爱花如此密。
一从春色到人闲，每月弄花三十日。
第一花中爱牡丹，待与金钗共玉冠。
第二桃花及杏花，此花大抵颜色奢。
又爱墙头看海棠，乱点燕脂如急妆。
更无闲暇及芳草，却解回头觑绿杨。
其余好花有何限，范掾看花眼头烂。
见花如见故人来，寻花太紧攀花慢。
洛阳城内骑马走，山阳城外坐监酒。
坐地爱花情更深，时时取酒为花斟。
谁知有此风流掾，诗情酒兴纷如霰。
好来闲伴老翁吟，老翁是物吟将遍。
海闲亦有蟠桃花，可能同发乘桴愿。

有人自折四般花，手中四色成云霞。
瑶瓶贮酒白如沙，呼童急送野人家。
一般花是水林檎，白处偷红红不匀。
笑脸易残留恨色，浅妆难就带啼痕。
无夫少妇善居寡，以礼自防容不冶。
君看盈盈闪色桃，酒红睡起未全消。
意待倾城又倾国，花中偷得两般色。
深色桃花将奈何，猩猩血染春衫罗。
欲成鸾凤吹箫急，借涂铅粉施朱多。
却是梨花白为胜，四色花中容最正。
若与梅花相并时，花叶花柯较麤硬。
为花倾出瑶瓶酒，香泉急溜蚍蜉走。
两手各擎花一枝，深闪桃花将与谁。
主人醉起欲骑马，自插乌纱带取归。

有人惠我一枝花，五彩妆成千万葩。
蜀纸写诗酬国艳，吴缾汲水贮香霞。
半酣酒色从人赠，尽带春风入我家。
醉倒吟翁君不见，儿童偷与插乌纱。

枝上疏疏花启房，轻绡重锦迭为裳。
更分深浅两般色，不作寻常一面妆。
蕣有红华须鬬艳，兰虽清节亦交香。
吟翁未畅先投笔，为与东君咏海棠。

天下风流无绿杨，半遮妆面出宫墙。
客醉任铺红锦段，马嘶争系紫丝缰。
上东门外我回首，长乐坡头谁断肠。
最好春深山下路，乱花薰与一身香。

彼美花兮宜晚春，柔姿淑艳是何人。
十分国色妆须淡，数点胭脂画未匀。
带雨容开浑是恨，出墙头望恰如真。
几时谪下蓬莱岛，霞污仙衣痕尚新。

一度相逢一度春，不知名姓是何人。
十分国色妆须淡，数点胭脂画未匀。
好把东皇为上客，便堪宋玉作西邻。
临卭道士今何在，说与唐宗是太真。

金谷栽培异，春皇养育殊。
一枝轻耸翠，双萼密承朱。
根是鸳鸯化，生来姊妹俱。
同行虽有伴，并寝总无夫。
共鉴匀妆脸，偷霞点绛肤。
东邻与西子，谢女共罗敷。
解佩还曾否，为云总解无。
情深难独步，力弱易相扶。
卓氏弥伤寡，长门愈恨孤。
鬬夸红粉面，齐著绣罗襦。
尽好藏金屋，谁堪作舞姝。
郎须待刘阮，家想住秦吴。
翠幕浑遮步，雕阑并向隅。
黄金难买笑，为尔倒金壶。

国艳妆成总一般，月娥霜女不相干。
春闺有恨须招伴，夜帐无夫并怯寒。
谁道皇英沈水去，好教刘阮凭阑看。
阳台云雨如俱解，妒宠争妍有万端。

妾貌非不奇，行坐自遮面。
楼上晓妆成，楼下无人见。

十幅华裀遍画堂，仙家妆束学霓裳。
一双舞袖鸾凤势，满院春风罗绮香。
巫峡朝云无定意，汉滨珠珮杂鸣珰。
歌声未罢全无力，归去重闱泣晕妆。

十幅华裀遍画堂，仙家妆束学霓裳。
一双舞袖鸾凤势，满院春风罗绮香。
巫峡朝云无定意，汉滨珠珮杂鸣珰。
歌声未罢全无力，归去重闱泣晕妆。

昨霄梦看六龙渊，鹤御惊回坠晓鞭。
万顷落花春晚后，一床清水月明天。
门无黄雀张罗地，室有玄熊应梦年。
入竹好鸣寒玉珮，寄梅兼附白云笺。
杨妃绣段披方稳，李逸乌纱裹更鲜。
避色莫投妆妇指，弄香须扑舞蛾肩。
群乌噪过巢无树，一兔奔归猎有旃。
溪叟正如翘苇鹭，山翁弥似出尘仙。
僧檐鸟伺斋余饭，客灶猫栖爨后烟。
且报漫翁来掘壁，墙闲便是我家田。

岭梅何处早，雪里看芳菲。
北陆寒犹在，南枝春已归。
晓妆初见妒，残角未成飞。
引我江头梦，清香忆满衣。

皎皎仙姿脉脉情，绛罗仙萼裹瑶英。
色侔姑射无双白，香比酴醾一倍清。
腊后春前芳信密，水边林下晓妆明。
故应不属东君管，冷艳孤芳取次成。

平芜十顷绿含烟，胜事兴衰已百年。
岛榭漫随民意乐，溪山应喜主人贤。
点妆野趣滩边鹭，仿佛妖容水上莲。
日日流风转谣俗，棹歌长在钓鱼船。

绮窗开处画堂西，红绿相参数尺低。
种得青琳生宝焰，裁将丹锦护封题。
染因乘露皆鲜翠，舞为交竿少整齐。
惆怅夜来经暮雨，妆痕几点带娇啼。

花到春深半已过，此花犹见满枝柯。
传来芳信虽为晚，占得韶光却是多。
爱惜锦文愁雨急，留连妆脸笑风和。
后先荣谢人休问，且伴樽前一醉歌。

谁裁锦段碎文章，凭借春工便吐芳。
自是多花宜少叶，肯教仙格有凡香。
妆容试酒偏增丽，舞兴迎春拟作狂。
使幕县庭虽甲乙，更饶邻圃借余光。

谁染轻红皱万囊，靓如妆面照寒塘。
蜀葵千叶仍陪菊，芍药重台更耐霜。

画中最妙言山水，摩诘峰峦两画起。
李成笔夺造化功，荆浩开图论千里。
范宽石澜烟树深，枯木关仝极难比。
江南董源僧巨然，淡墨轻岚为一体。
宋迪长于远与乎，王端善作寒江行。
克明已往道宁逝，郭熙遂得新来名。
花竹翎花不同等，独出徐熙入神境。
赵昌设色古无如，王友刘常亦堪并。
黄筌居采及谭宏，鸥鹭春葩蜀中景。
艾宣孔雀世绝伦，羊仲甫鸡皆妙品。
惟有长沙易元吉，岂止獐鹿人不及。
雕鹰飞动羡张泾，番马胡瓌屹然立。
濠梁崔白及崔悫，群虎屏风供御幄。
海州徐易鱼水科，鳞鬣如生颇难学。
金陵佛像王齐翰，顾德谦名皆雅玩。
老曹菩萨各精神，道士李刘俱伟观。
星辰独尚孙知微，卢氏楞伽亦为伴。
勾龙爽笔势飘飖，锦里三人共辉焕。
西川女子分十眉，宫妆撚{絼艮}周昉肥。
尧民击壤鼓腹笑，滕王蛱蝶相交飞。
居宁草虫名浙右，孤松韦偃称世希。
韩干能为大宛马，包鼎虎有惊人威。
将军曹霸善图写，五花聪马今传之。
驭人相扶似偶语，老杜咏入丹青持。
少保薛稷偏工鹤，杂品皆奇惟石恪。
戴蒿韩滉能画牛，小景惠崇烟漠漠。
唐僧传古精画龙，毫端想与精神通。
拏珠奋身奔海窟，鬣如飞火腾虚空。
忠恕楼台真有功，山须突出华清宫。
用及象坤能画鬼，角嘴铁面头蓬松。
侯翼曾为五侯图，海山聚出风云乌。
尔朱先生著儒服，吕翁碧眼长髭须。
恺之维摩失旧啧，但见累世令人模。
探微真啧迹存一本，甘露板壁狻猊枯。
操蛇恶鬼衔火兽，鉴名道子传姓吴。
僧繇殿龙点双目，即时便有雷霆驱。
仙翁葛老渡溪岭，潇洒数幅名移居。
辋川弄水并捕鱼，长汀乱苇寒疏疏。
予家所有将盈车，高下百品难俱书。
相传好占雅君子，睹诗观画言无虚。

翠黛轻拖促晓妆，云归鬟岫鬓苍苍。
道人欲识普贤面，西蜀重烧十愿香。

弱弱谁氏子，鲜鲜一何姝。
来奔富人家，妻与富人俱。
严妆问夫子，我岂彼室如。
夫子笑遣之，彼宁与汝都。
升堂由阼阶，德色溢以舒。
亲宾不敢笑，退语相嚱吁。
髙堂聚群婢，唯诺相咨睢。
家事忽不图，顾指取自如。
朝令拆柱薪，暮遣藩篱除。
风雨半夜来，百衅生不虞。
屋压盗随至，夫死别嫁夫。
东邻有淑子，惟不事铅朱。
端居待人求，正色不敷腴。
清镜见白发，行媒不顾闾。
不知爱妻人，取舍何异欤。

忽向新春里，闲过隠士家。
旋收松上雪，来煮雨前茶。
禽换新歌曲，梅妆隔岁花。
应惭非遁者，难久在烟霞。

香歇环沉无限猜，春阴浓淡画帘开。
有时盘马看犹懒，尽日投壶笑未回。
蝶怨岂能重傅粉，雉娇疑待更求媒。
啼妆不治金翘暗，肠断温郎玉照台。

二月将临尾，群阴久退潜。
只知桃李艶，何复雪霜嫌。
密霰仍先集，飘霙忽散霑。
帯风成料峭，和雨作廉纤。
江汉初弥望，珠玑亦间兼。
片痕才著瓦，斜势渐穿帘。
鸟化辽城鹤，途铺越女缣。
落英时鬭舞，飞絮或同黏。
直把琼瑶比，谁疑鹄鹭挦。
透肌锥共利，洒面刅争铦。
寒怯开闱赏，光凝伴月觇。
价增樵市炭，兴入酒家帘。
驻足银妆履，昂头玉裹髯。
如何欺煦律，重复困穷阎。
薪乏经朝备，衣因恃暖拈。
撷芳游女恨，忧岁老农占。
惜竹频敲叶，愁花旋覆苫。
失权悲太皥，助虐有飞廉。
骤降初疑勇，旋消亦讶谦。
朔云虽借便，水后可无厌。
纵任阴灵巧，难令木气殱。
寒威徒自奋，春气亦时添。
积势方平垅，澌流已坠檐。
暗空犹沓沓，近地即占占。
远水难遮面，髙峰不裹尖。
著墙聊画粉，盖地岂成盐。
纨扇惊尘曀，昆岗认火炎。
端来荐融释，空复助洳渐。
积润终滋嫩，惊雷亦震淹。
东君莫惆怅，杲日待重瞻。

堂上歌声想遏云，玉人休整碧纱裙。
妆残粉落胭脂晕，饮剧杯深琥珀纹。
簪屣定知高楚客，笑谈应好却秦军。
莫辞上马玉山倒，已是迟留至夜分。

永阳州宅如仙隐，花药妆春有畦畛。
牡丹开处彩为栏，翠幕障风怯风紧。
日高花醒一开筵，酒盏照花花自哂。
东君不负禁林人，猛放滂葩肆钩引。
莫教狂雨妒清欢，狂雨来时似秋槿。
主人爱客令翦送，一朵彩云离玉笋。
饮量恨非千丈陂，欲吸百嘲还噪吻。
殷勤厚意不可酬，谩作短歌羞不敏。

纷纷随朔吹，及物任洪纤。
足以称为瑞，疏哉比撒盐。
朝飞收羽翼，夜象晦钩钤。
农望先知喜，童心岂易厌。
对疑银界色，啖胜露华甜。
寸隙期皆遍，微埃迥不兼。
豪筵宾酒壮，远塞虏兵殱。
长坂愁羁旅，空山困隐潜。
尘怀经岁挠，清兴此时添。
已变琼铺砌，还惊絮扑帘。
扁舟谁念戴，采笔自追淹。
野思生犹浅，诗情雅若爓。
凝眸万顷白，引袖六花尖。
和寡思琴操，赀高忆酒帘。
江潮云盖水，楼阁玉妆檐。
折竹惊寒雀，衰葭拥暮鹣。
冷官饶寂寞，僻邑飬安恬。
坐患凶年久，行忧疠气渐。
探深评尺咫，均庆及闾阎。
仰恃贤侯德，无劳太史占。

根如芝草不因栽，叶似春云容易开。
应有靓妆偷艳去，且无狂蝶为香来。
殷勤玉盏频飞举，酬酢金刀巧剪裁。
烂赏更于何处好，蟾光雪色在瑶台。

闰月春光助物华，杏园迎赏欲开花。
昼慵闺绣工犹浅，晓起宫妆色渐佳。
袅袅风枝偏弄送，酣酣烟蕊自交加。
对君安得辞昏醉，更作狂歌恣所夸。

臲卼肩舆半侧身，嵚岖石磴但无尘。
山行从隶难成列，路转前驱却向人。
更瞰江潭尤觉险，独怜桃李解妆春。
他时跃马康庄稳，莫忘欹危蹙頞频。

终日飘零酷暑平，白莲池上独含情。
已怜莹洁添花色，更爱淋浪打叶声。
宫女洗妆余粉泽，水仙欹弁濯琼瑛。
漫携玉盏衔冰酒，气味须教一等清。

繁梅照溪谷，蜂蝶殊未省。
岩风莫吹落，留妆腊前景。

半夜风威壮，今朝瑞雪呈。
徊翔如有待，附着不胜轻。
叠叠云筛下，番番雨簇成。
雕𫔔非众巧，融结似无精。
河汉潜欺没，乾坤欲混并。
漫空虽结白，触处已纵横。
枯茂全妆出，洼隆一概平。
参差相掩覆，散乱或逢迎。
远岫依稀失，高松独自荣。
光明通鬼穴，肃杀下天兵。
挥霍偏随马，凭陵或遶城。
威棱生剑戟，物色俨冠缨。
楼阁危将堕，乌鸢噤不鸣。
岩封蹲豺起，岸断蛰龙惊。
地轴犹疑折，林梢不易擎。
秾寒排瘴毒，和气入春耕。
虽学峨峨势，其如薄薄名。
暗销知地暖，坐对觉神清。
交互当门舞，玲珑照眼明。
味宜茶品试，力与酒权争。
佳景谁能赏，幽吟似有情。
开樽烦点缀，喣笔为题评。
旧说三农庆，量深一尺盈。
忧民心正切，击缶助欢声。

农事方春作，田苗待雪催。
忽从天外降，尤胜腊前来。
枯槁全妆饰，勾萌暗养培。
格清徒自照，体弱不胜挼。
有势离还合，无情去却回。
乾坤迷境界，造化始元胎。
气凛侵帷幌，身轻寄草莱。
匿瑕漫粪壤，衔巧缀条枚。
空际如难集，毫端已共偎。
浓寒流远蜀，嘉兆叶清台。
既浑山兼泽，宁分石与瑰。
饥鸢蹲木杪，冻虎卧岩隈。
积恐江城满，重疑栈阁摧。
谁居梁苑右，或溯剡溪洄。
凝沍阴虽胜，沾濡旱可摧。
雕𫔔穷物象，皎洁离风埃。
雨脚纷犹杂，云头重不抬。
豪门张燕席，贫灶拥寒灰。
且喜蒙膏泽，仍知免沴灾。
斯民争庆贺，高会与欢咍。
把酒看宜醉，洪炉守至煨。
传闻诗句好，罢听乐声嗺。
洒落吟情健，玲珑霁色开。
营丘无复见，谁为写皑皑。

衰迟犹有少年心，十里名蓝共访寻。
抹绿郊原逢雨后，残妆桃李觉春深。
喧哗歌舞随流俗，潇洒溪山忆故林。
一醉不辞繁上酒，簿书回首费光阴。

三春花卉满州城，渠占风流第一名。
老杏酸寒夸锦绣，野梨干强学瑶琼。
秾妆雨后频来看，尤物年深特地荣。
为是翰林亲手植，莫辞欢赏慰民情。

青帝云车碾玉尘，阴机和雨付江神。
巧将清冷三巴景，妆出繁华二月春。
已凛寒威驱瘴疠，更流和气助陶钧。
劝农使者虽欢赏，犹念无衣索拊循。

黄叶山头初带雪，绿波尊酒暂回春。
已闻璧月琼枝句，更著朝云暮雨人。
老愧红妆翻曲妙，喜逢佳客放怀新。
天明又出桃源去，仙境何时再问津。

长江奔来一山裂，两岸崔嵬耸双阙。
石人空老薜萝衣，夜夜孤猿啸寒月。
斯亭谁作名峨嵋，颦翠含愁惜离别。
浮生后会难再得，况复相看头雪白。
停杯执手聊逡巡，画鼓铜钲莫催客。
客行西望紫皇家，紫皇真人驾龙车。
海若驱鲸上金钓，玉女挟春妆宝花。
千官称觞祝天寿，箫韶九成奉肴酒。
青霄阔步随鹓鸾，肯向江头恋杨柳。
杨柳花飞春日迟，登峨嵋兮送君归。

池水满，宫柳长，胡地沙晴日色黄。
自知憔悴容华改，朝来临镜懒梳妆。
却寻携手旧游处，拾得落花空断肠。

二年桐乡邑，乘春览荣芳。
日日遶花树，与客倾壶觞。
况有青涧泉，潺潺穿北墙。
容为方广池，白虹卧危梁。
谁磨青铜镜，朗照红粉妆。
唯恐浮云来，遮我逍遥场。
舞娥回皓雪，笛叟鸣凤凰。
醉则卧花下，所惜徂春阳。
作诗数十篇，素壁挥琳琅。
诏书徙幕府，笼鸟无高翔。
却治历川狱，幽忧坐空堂。
有女杀其母，逆气凌穹苍。
郡县失实辞，吏侮争持赃。
辟刑固无赦，何以来嘉祥。
高垣密阍禁，但觉白日长。
茫然思旧游，今成参与商。
世网未能脱，乐事安可常。
咄嗟勿重陈，昏昏灯烛光。

妾身厌尘埃，专心托君子。
感君一面眄，涸辙逢秋水。
雍容未经年，结誓同生死。
胡为忽言别，短书无一纸。
愁思魂梦飞，鹊语不成喜。
岁晚君不来，红妆为君洗。

闻说观梅借烛光，今宵为我更开觞。
月来枝上冰生艳，风过梢头玉有香。
羌笛几声传旧曲，菱花一夜照繁妆。
坐中老杜凌何逊，索酒题诗思欲狂。

江月江梅鬭冷光，就梅临月举瑶觞。
素娥未许风摇影，青帝宁容蝶采香。
迢递一声羌笛怨，轻盈千点玉人妆。
出尘标格情多少，东阁曾令杜甫狂。

月压江梅似雪光，史君要我共飞觞。
不饶桂树轮中影，独占霜娥鉴里香。
信报春来先众卉，恨随人去入残妆。
孔融爱客君能似，席上应容处士狂。

珠履缤纷宴寿阳，栏杆横出白云傍。
清淮倒影长桥活，古垒无春峡石荒。
小艇鬭垂凹鼻钓，佳人犹学晓梅妆。
史君笔力今谁敌，丽句须盈古锦囊。

置酒南楼瞰夕阳，逶迤淮影转城傍。
画残数幅山川旧，棋散一枰洲渚荒。
细柳倚风相并舞，飞梅着地不成妆。
坐中佳句谁先就，我欲窥公倒智囊。

花开游女鬭明妆，马上谁怜白首郎。
社叟从今歌击壤，诗人不用叹繁霜。

大江从西来，上有千仞山。
江山自环拥，恢诡富神奸。
深渊鼍鳖横，巨壑蛇龙顽。
旌阳斩长蛟，雷雨移沧湾。
蜀守降老蹇，至今带连环。
纵横若无主，荡逸侵人寰。
上帝降瑶姬，来处荆巫间。
神仙岂在猛，玉座幽且闲。
飘萧驾风驭，弭节朝天关。
倏忽巡四方，不知道里艰。
古妆具法服，邃殿罗烟鬟。
百神自奔走，杂沓来趋班。
云兴灵怪聚，云散鬼神还。
茫茫夜潭静，皎皎秋月弯。
还应摇玉佩，来听水潺潺。

人生不满百，一别费三年。
三年吾有几，弃掷理无还。
长恐别离中，摧我鬓与颜。
念昔喜著书，别来不成篇。
细思平时乐，乃为忧所缘。
吾从天下士，莫如与子欢。
羡子久不出，读书虱生毡。
丈夫重出处，不退要当前。
西羌解仇隙，猛士忧塞壖。
庙谟虽不战，虏意久欺天。
山西良家子，锦缘貂裘鲜。
千金买战马，百宝妆刀镮。
何时逐汝去，与虏试周旋。

楼下谁家烧夜香，玉笙哀怨弄初凉。
临风有客吟秋扇，拜月无人见晚妆。

天台桂子为谁香，倦听空阶点夜凉。
赖有明朝看潮在，万人空巷斗新妆。

喜逢门外白衣人，欲脍湖中赤玉鳞。
游舫已妆吴榜稳，舞衫初试越罗新。
欲将渔钓追黄帽，未要靴刀抹绛巾。
芳意十分强半在，为君先踏水边春。

水光潋滟晴方好，山色空蒙雨亦奇。
若把西湖比西子，淡妆浓抹总相宜。

青裙缟袂于潜女，两足如霜不穿屦。
{舟奢}沙鬓发丝穿柠，蓬沓障前走风雨。
老濞宫妆传父祖，至今遗民悲故主。
苕溪杨柳初飞絮，照溪画眉渡溪去。
逢郎樵归相媚妩，不信姬姜有齐鲁。

贪看翠盖拥红妆，不觉湖边一夜霜。
卷却天机云锦段，从教匹练写秋光。

杂花狼藉占春余，芍药开时扫地无。
两寺妆成宝璎珞，一枝争看玉盘盂。
佳名会作新翻曲，绝品难逢旧画图。
从此定知年谷熟，姑山亲见雪肌肤。

南山之下，汧渭之间，想见开元天宝年。
八坊分屯隘秦川，四十万匹如云烟。
骓駓骃骆骊骝𫘪，白鱼赤兔骍皇{干木=马}。
龙颅凤颈狞且妍，奇姿逸德隠驽顽。
碧眼胡儿手足鲜，岁时剪刷供帝闲。
柘袍临池侍三千，红妆照日光流渊。
楼下玉螭吐清寒，往来蹙踏生飞湍。
众工舐笔和朱铅，先生曹霸弟子韩。
厩马多肉尻脽圆，肉中画骨夸尤难，金羁玉勒绣罗鞍。
鞭棰刻烙伤天全，不如此图近自然。
平沙细草荒芊绵，惊鸿脱兔争后先。
王良挟策飞上天，何必俯首服短辕。

先生生长匡庐山，山中读书三十年。
旧闻饮水师颜渊，不知治剧乃所便。
偷儿夜探黑白丸，奋髯忽逢朱子元。
半年群盗诛七百，谁信家书藏九千。
春风无事秋月闲，红妆执乐豪且妍。
紫衫玉带两部全，琵琶一抹四十弦。
客来留饮不计钱，齐人爱公如子产。
儿啼卧路呼不还，我惭山郡空留连。
牙兵部吏笑我寒，邀公饮酒公无难。
约束官奴买花钿，薰衣理发夜不眠。
晓来颠风尘暗天，我思其由岂坐悭。
作诗愧谢公笑欢，归来瑟缩愈不安。
要当啖公八百里，豪气一洗儒生酸。

大杏金黄小麦熟，坠巢乳鹊拳新竹。
故将俗物恼幽人，细马红妆满山谷。
提壶劝酒意虽重，杜鹃催归声更速。
酒阑人散却关门，寂历斜阳挂疏木。

山苍苍，水茫茫，大孤小孤江中央。
崖崩路绝猿鸟去，惟有乔木搀天长。
客舟何处来，棹歌中流声抑扬。
沙平风软望不到，孤山久与船低昂。
峨峨两烟鬟，晓镜开新妆。
舟中贾客莫漫狂，小姑前年嫁彭郎。

桥上游人夜未厌，共依水槛立风檐。
楼中煮酒初尝芡，月夜新妆半出帘。
南郭清游继颜谢，北窗归卧等羲炎。
人间寒热无穷事，自笑疏顽不受痁。

两慰郁相望，东西百步场。
插旗蒲柳市，伐鼓水云乡。
已作观鱼槛，仍开射鸭堂。
全家依画舫，极目乱红妆。
潋潋波头细，疏疏雨脚长。
我来闲濯足，溪涨欲浮床。
泽国山围里，孤城水影傍。
欲知归路处，苇外记风樯。

卧闻百舌呼春风，起寻花柳村村同。
城南古寺修竹合，小房曲槛敧深红。
看花叹老忆年少，对酒思家愁老翁。
病眼不羞云母乱，鬓丝强理茶烟中。
遥知二月王城外，玉仙洪福花如海。
薄罗匀雾盖新妆，快马争风鸣杂佩。
玉川先生真可怜，一生耽酒终无钱。
病过春风九十日，独抱添丁看花发。

酴醾不争春，寂寞开最晚。
青蛟走玉骨，羽盖蒙珠幰。
不妆艳已绝，无风香自远。
凄凉吴宫阙，红粉埋故苑。
至今微月夜，笙箫来翠𪩘。
余妍入此花，千载尚清婉。
怪君呼不归，定为花所挽。
昨宵雷雨恶，花尽君应返。

化工未议苏群槁，先向寒梅一倾倒。
江南无雪春瘴生，为散冰花除热恼。
风清月落无人见，洗妆自趁霜钟早。
惟有飞来双白鹭，玉羽琼枝鬬清好。
吴山道人心似水，眼浄尘空无可埽。
故将妙语寄多情，横机欲试东坡老。
东坡习气除未尽，时复长篇书小草。
且撼长条餐落英，忍饥未拟穷呼昊。

东风袅袅泛崇光，香雾空蒙月转廊。
只恐夜深花睡去，故烧高烛照红妆。

弱质困夏永，奇姿苏晓凉。
低昂黄金杯，照耀初日光。
檀心自成晕，翠叶森有芒。
古来写生人，妙绝谁似昌。
晨妆与午醉，真态含阴阳。
君看此花枝，中有风露香。

旧病应逢医口药，新妆渐画入时眉。
信知诗是穷人物，近觉王郎不作诗。

鲛绡剪碎玉簪轻，檀晕妆成雪月明。
肯伴老人春一醉，悬知欲落更多情。

三吴行尽千山水，犹道桐庐更清美。
岂惟浊世隠狂奴，时平亦出佳公子。
初冠惠文读城旦，晚入奉常陪剑履。
方将华省起弹冠，忽忆钓台归洗耳。
未应良木弃大匠，要使名驹试千里。
奉亲官舍当有择，得郡江南差可喜。
白粲连樯一万艘，红妆执乐三千指。
簿书期会得余闲，亦念人生行乐耳。

咸宁英气似汾阳，夜饮军容出红妆。
不须缠头万匹锦，知君未办作吕强。

神屠不目全，妙额惟妆半。
更刀乃族庖，倚市必丑悍。
平生魏公筹，忽斲郢人墁。
诗书亦何用，适道须此馆。
多言虽数穷，微中或排难。
子诗如清风，翏翏发将旦。
胡为久闭匿，绮语真自患。
许时笑我痴，隔屋相咏叹。
竟识彦道不，绝叫呼百万。
清朝固多士，人门子皆冠。
莫言清颍水，从此隔河汉。
异时我独来，得鱼杨柳贯。
持归不忍食，尺素解凄断。
中有清圆句，铜丸飞柘弹。
春愁结凌凘，正待一笑泮。
百篇倘寄我，呻吟郑人缓。

零露泫月蕊，温风散晴葩。
春工了不睡，连夜开此花。
芳心谁剪刻，天质自清华。
恼客香有无，弄妆影横斜。
中山古战国，杀气浮高牙。
丛台余袨服，易水雄悲笳。
自从此花开，玉肌洗尘沙。
坐令游侠窟，化作温柔家。
我老念江海，不饮空咨嗟。
刘郎归何日，红桃烁残霞。
明年花开时，举酒望三巴。

倚竹佳人翠袖长，天寒犹著薄罗裳。
扬州近日红千叶，自是风流时世妆。

长垂玉箸残妆脸，肯为金钗露指尖。
万斛闲愁何日尽，一分真态更难添。

荆棘芃芃百尺堆，路人云此是丛台。
雨中漳浦明还灭，门外青山去又来。
歌啸且从今日乐，是非谁管后人哀。
靓妆炫服寻为土，不似昆明堑劫灰。

海棠冠蜀花，此轩花尤冠。
红云簇蕊细，渌水照叶嫩。
倚妆宫粉聚，叠绮霞光散。
雨泪点春风，应怀上林怨。

蔌蔌圆英淡粉妆，肯随桃杏媚韶光。
金刀不到春风外，草密林深只自香。

海棠栽植遍尘寰，未必成都欲咏难。
山木瓜开千颗颗，水林檎发一攒攒。
初疑红豆争头缀，忽觉燕脂众手丸。
西蜀僧家根拨小，南荆官舍树支宽。
高穿群木无因蔽，平倚危楼最好看。
十亩园林浑似火，数方池面悉如丹。
锦袍万丈仍连袂，珠被齐光更合欢。
风袅细腰妆正罢，露晞铜雀泪新干。
晨曦远借彤云暖，秋魄微侵甲帐寒。
会䜩岂劳供幄幕，采香应见费龙檀。
秾烧游女青丝发，殷染妖姬白玉冠。
宾席半移隈茜绶，使车多热簇雕鞍。
层层排朵萦飞蝶，密密交柯宿翠翰。
诗客早惭矜镂管，画工谁敢衒霜纨。
本期相伴千场醉，可忍轻邀百卉残。
川路尚移随迅濑，蕃船犹折出长澜。
飘零绛雪深盈尺，收拾晴霞散结团。
时去独应贤者识，色空前有达人观。
谱为仙子终须美，实作寒梅况不酸。
五六年来离别恨，春宵频梦石台盘。

极望铺千顷，平观彻九霄。
纵横随物象，合散委天飙。
洒竹声微动，妆松势不摇。
庭空飞鸟影，窗失远山椒。
钓罢盈孤屿，行稀覆小桥。
争先笼碧瓦，骋巧缀柔条。
片片谁裁制，团团似琢雕。
丘陵平坎险，草木起枯焦。
皎洁那容染，轻清祗自飘。
匊来便幼稚，披去羡渔樵。
篷冷孤舟泊，蹄轻逸骥骄。
危楼明皓皓，虚室静萧萧。
余霰霏残夜，层冰结霁朝。
界疑华藏见，境入洞天遥。
向晦终难掩，居高却晚销。
润滋甘井脉，寒减暮江潮。
思妇啼红袖，征夫拥皂貂。
履穿愁践足，心悟任齐腰。
就映犹开卷，频餐愈病痟。
袁公当强起，谢女尚能谣。
旋取茶铛泛，多收药匕调。
任令埋蜡屐，直欲鼓兰桡。
扫处迷三径，吟余冻一瓢。
因思良友至，急奔牧童邀。
池馆增潇洒，杯盘奈寂寥。
壶中闻笑语，物外睹风标。
真乐非弦管，奇辞脱篆雕。
红尘荡涤尽，宿酒等闲消。
烛映凝膏浅，香清切柏烧。
谈围终易解，诗将可称骁。
闻道群贤集，方从五马招。
黄堂催盛宴，缇幕会英僚。
海气连平野，岩光满丽谯。
缤纷霑寿斝，炫晃照华镳。
刘白才名重，枚邹笔力超。
袴襦歌美政，牟麦庆新苗。
畎亩深盈尺，风云会再宵。
贺声周四境，瑞奏达中朝。
郡国仁风远，乾坤协气饶。
年年书大有，击壤望唐尧。

筑坛精祷意通神，零雨先期泽此民。
骤作六花犹及腊，更迟一日即回春。
斜飘燕寝初惊密，平压高楼渐喜匀。
千里山河忘险秽，十门坊市绝埃尘。
谢庭贺燕凌晨集，郢曲歌声遇景新。
细入吟窗粘冻笔，轻随舞袖落花茵。
胶舟渐进危樯远，汲井弥甘短绠伸。
遍壅枯根苏杞柳，巧妆寒叶活松筠。
终朝讼息延佳客，几度年丰达紫宸。
力可回天消旱暵，为霖岂独傅岩人。

岩窦有虚明，昽昽发晴晓。
真人无俦匹，窗下晨妆早。
门开秋雨入，室静长风扫。
绝迹杳难寻，朱颜未尝老。

荷叶初干稻穗香，惊雷急雨送微凉。
晚晴稍放秋山色，洗却浓妆作淡妆。

花开南北一般红，路过江淮万里通。
飞盖靓妆迎客笑，鲜鱼白酒醉船中。

绕郭春水满，被堤新柳黄。
官池无禁约，野艇得飞扬。
浪泛歌声远，花浮酒气香。
晚风归棹急，细雨湿红妆。

湖水清且深，新荷半犹卷。
未见红妆窈窕娘，先排翠羽参差扇。
水面风生人未知，欹倾俯仰长先见。
岸上游人莫不归，清香入袖凉吹面。
投壶击鞠绿杨阴，共尽清樽食白饭。
坐中飞将忽先起，轻衫出试彭门远。
百步洪西白浪翻，戏马台南云岫满。
江山雄丽信宜人，风流孰似梁王苑。

病夫毛骨日凋槁，愁见米盐惟醉倒。
忽传骚客赋寒梅，感物伤春同懊恼。
江边不识朔风劲，墙头亦有南枝早。
未开素质夜先明，半落清香春更好。
邻家小妇学闲媚，靓妆惟有长眉扫。
孤芳已与飞霰竞，结子仍先百花老。
苦遭横笛乱飞英，不见游人醉芳草。
可怜物性空自知，羞作繁华助芒昊。

绿盖红房共一池，一双游女巧追随。
镜中比并新妆后，风际携扶欲舞时。
露蕊暗开香自倍，霜蓬渐老折犹疑。
殷勤画手传真态，道院生绡数幅垂。

嫚黄妖紫间轻红，谷雨初晴早景中。
静女不言还爱日，彩云无定只愁风。
炉烟坐觉沈檀薄，妆面回看粉黛空。
此别又须经岁月，酒阑携烛绕芳丛。

景阳钟动趁严妆，奉帚追随过未央。
月落金门才放钥，御衣初试百花香。

月沉天角晓星明，上直妆成趁五更。
昨夜宣徽进言曲，仙韶院里未知名。

青帘有酒不妨赊，素壁无诗未足夸。
所重晚芳犹在日，可关秋色易为花。
深枝苒苒妆溪翠，碎片英英剪海霞。
莫管金钱好行市，寂寥相对是山家。

华林酒满劝长星，青漆楼高未称情。
麝壁灯回偏照昼，雀航波涨欲浮城。
钟声但恐严妆晚，衣带那知敌国轻。
千古风流佳丽地，尽供哀思与兰成。

八月收民算，三千异典章。
天机从此浅，国艳或非良。
玉户铜为沓，罗帱象作床。
骊姬初悔泣，飞燕近专房。
莲小才承步，梅新竞试妆。
尽知春可乐，终叹夜何长。
取酒临邛远，吞声息国亡。
难销守宫血，易断舞鸾肠。
百草兼花鬭，双钩映烛藏。
金人须手铸，虎圈更身当。
步辇回长乐，飞除接未央。
琳珉饰汉馆，藻绣裛周墙。
厌火双鱼尾，鸣弦小雁行。
云甍澄颢气，绮井激回光。
路有斯须隔，忧难顷刻忘。
新声来乐府，别寝近温汤。
虹跨层台晚，萤飞下苑凉。
锦帷迎七夕，蓬饵荐重阳。
九畹兰承露，三江橘带霜。
方资裂缯笑，可要荡舟狂。
并钓池鱼小，重衾穴凤翔。
珊瑚分碧树，火齐列清防。
背枕多幽怨，登楼更远伤。
下陈无自愧，人彘剧豺狼。

水国开良宴，霞天湛晚晖。
凌波宓妃至，荡桨莫愁归。
妆浅休啼脸，香清愿袭衣。
即时闻鼓瑟，他日问支机。
绣骑翩翩过，珍禽两两飞。
牢收交甫佩，莫遣此心违。

坏云如山压齐垒，六军颜色如灰死。
高郎元自觧琵琶，万岁无愁作天子。
伯升何曾上青天，溅血遗痕芳草间。
长城万里自推仆，骏马只驮冯小怜。
奸臣百计为蟊贼，不但妖娥解倾国。
熊罴哮鬬蹙平阳，冯妃对镜娇栊妆。
死生契阔不相弃，双双刎颈长安市。

点柳妆梅不暇裁，平波直拟涌瑶台。
钓矶苇岸知何许，几误渔舟夜半来。

父子本天性，至恩无比伦。
矧公之尊府，子舍公一身。
料从少小来，迨兹壮有室。
未尝越旬月，远去慈亲膝。
借问今何之，千里具行装。
荅言为道艺，愤悱趋上庠。
有客前献言，惟道若大路。
驾子天神明，贤圣在举步。
幽堂列坟典，周孔以为师。
学成名亦遂，且不离庭闱。
荅云子言善，在予非不知。
父母生我身，劬劳靡不为。
垂髫俾之学，外不与毫丝。
乃今有室家，儿女髪已束。
分寸无所立，何以酬顾复。
如彼甲与乙，名高髦俊科。
又若丙与丁，禄位今嵳峨。
是皆予亲友，予独无所就。
是以不宁居，忙于贾求售。
昔者三千徒，负笈洙泗濵。
孟轲远游学，母老仍家贫。
尚违晨昏侍，以就德业新。
盖以慈爱心，惟期已成达。
男子四方志，安能恋房闼。
客前贺曰都，事固无必非。
子志乃如此，顾予安得知。
在家事多夺，远大非可必。
大孝在显亲，为子觧羁馽。
日月如逝波，无方可维絷。
陶侃惜分阴，仲尼犹不及。
自古力道业，寸晷重琳璆。
子今道所出，处处足浇浮。
阳和达京辇，士女方春游。
百宝妆楼台，歌喉珠宛转。
恼乱巧迎逢，偏能伺方便。
平生足持守，到此总不见。
又有非軰流，频频甚鸴斯。
顾盼借颜色，谈咲懐奸欺。
从容樽酒间，留连棋局上。
英豪俊杰心，鲜不由此放。
子今志者大，思虑宜蚤正。
慎子之朋侪，力与光阴竞。
由此期显亲，昊天其斯应。

城中势利如聚蛙，聒聒鼓闹穷两衙。
忽闻携樽命真赏，如见地涌金莲花。
况兹危亭跨高爽，极目四顾穷天涯。
红蕖缭遶几数亩，盛妆翠盖相撑拏。
舆肩不换足已到，咫尺异彼穷幽遐。
居之自可换凡骨，不必饮露餐朝霞。
堂堂露衢不户牖，非此非彼无追赊。
幸时有酒共酩酊，不尔一啜先春茶。
楸枰小小较胜负，往往笑语成讙哗。
归来清风恐飘帽，月影已向西楼斜。
长舒两脚就枕簟，一觉已听清晨笳。

至乐之性长自余，世物莫得而榛芜。
阴阳变化在舒惨，千里岂足劳建除。
忆昔僣侈擅一隅，琼宫贝阙妆金珠。
穷奢极靡相倾夺，所不可道矧可书。
天清地宁圣神出，荡荡一化浑太虗。
颓基故址尽荒草，往往狐兔来争居。
鱼书虎符若邮传，几人到此图安舒。
谭公贤明大国后，宝璞岂肯雕璠玙。
拂除荒秽出夷旷，茨茅墩瓦从古初。
璧书齐丘俭化论，譬如论海先河渠。
千古兴亡一端梦，逍遥巾氅日裕如。
有客登亭见施设，笑杀琐琐夸瀛壶。

少时驰驱走四方，马足遍踏无边疆。
北逾崦嵫薄扶桑，远陟羊肠上太行。
历参涉昴扪亢房，荡舟溟渤浮河潢。
五湖彭蠡窥沅湘，蛟龙出没鳞鬣苍。
大浪震叠钟鼓撞，怒蜃结构珠瑶光。
游鱼鲦鲿鳣鲔鲂，㶉𫛶沉浮旅𫛤鸧。
大鹏一飞凌鹔鹴，中林荃蕙杂兰菖。
妖红曼绿艳靓妆，回溪曲覆秀筼筜。
老松怪柏号风霜，桂丹枫赤橘柚黄。
阆风仙人醉琼浆，前旆虹蜺骑凤皇。
云台曲璧络奇璜，缥缈天乐非宫商。
我欲从之匪暇遑，昨朝图画纷开张。
睥睨旧游心惚慌，南岭赤日西玄霜。
愁云不开雨雪雱，变化倏忽无经常。
隆楼杰阁郁相望，远峰截嵲插雕梁。
商人骑马儿牧羊，牛车鱼艇浮纤芒。
苍鹅无声浴沧浪，熟视却顾疑腾骧。
骅骝奚为弃路傍，骨骼虽老终轩昂。
重阳篱菊开煌煌，怪见桃杏争芬芳。
梅花一枝忽自折，半篱仿佛闻幽香。
文陛网户绿绮窗，中有美人岂媖媓。
流珠蛱蝶金鸳鸯，一盼少年犹断肠。
蓬莱宫中日月长，世界凡阅几炎凉。
悠悠彼乐未遽央，棋局未知谁子强。
庞眉老僧坐道场，手捉拂子据绳床。
似达至理言虑亡，惟我知彼真荒唐。
乃知画工匪其良，倒置高下玩阴阳。
鬼神丑怪不能藏，咫尺千里无准量。
屈折海岱留缣缃，物象涕泣愁斧戕。
贵家欲得心奔忙，背锦轴玉红绨囊。
君亦爱之未能忘，苟不溺心奚所妨。
我今与公陟高冈，坐视四海超八荒。
图史罗列耀文章，前有唐虞上羲皇。
左右孔孟从庄扬，朝莫见之心肃庄。
议论兴废评否臧，卑陋不肯数汉唐。
广莫之野无何乡，我与子乐奚其将。

榴结东林秀，维扬得此栽。
春风百花落，暑雨数苞开。
转影临妆镜，飞香上酒杯。
江淮千里远，安得一枝来。

有女夭夭称细娘，真珠络髻面涂黄。
华人怪见疑为瘴，墨吏矜夸是佛妆。

不与寻常草木群，看来端的好予人。
神仙比并容颜似，姊妹推排次第均。
浮薄未应随世态，靓妆浑似任天真。
得他和气知多少，占尽河阳一县春。

曾与宫花傍玉除，芳名消得用金书。
已教庄蝶双双引，更伴台星两两居。
官样自应能笑语，家常谁欲效妆梳。
大都好物难摹写，未信屏风画得如。

腊月狐裘尚御黄，靓妆先了为谁忙。
与春不足都缘淡，教雪难知祇为香。
曾拥旌旗闻鼓角，终随彝鼎见烝尝。
少陵赖尔牵诗思，得向诗中号帝王。

妆阁无端画月黄，见他闲淡转苍忙。
陇头惆怅经年别，衣上殷勤尽日香。
期刻莫将蓬鬓插，思量消得瓠犀尝。
若教梵竺诸天有，何必龙华引象王。

南薰门外照初阳，宝马雕鞍从玉皇。
千丈雪云开远野，万枝琼树鬭新妆。
笔端妙处君先得，老去闲情我未忘。
乞与山林资玩好，高悬素壁烂生光。

绰约佳人淡薄妆，天真自恃不熏香。
低头无语娇尤甚，更著新翻浅色黄。

枝干偃蹇奇可夸，本根融结杳难测。
龙蛇已抱千载灵，梁栋何烦万牛力。
虽减半天风雨声，却得三冬雪霜色。
卫生已免斧斤人，妆景何辞吟醉客。

素呈天巧未教青，云酿寒时一望明。
且得少阳通好信，不消孤笛送新声。
绛绡捧蕊谁妆就，金粟含须自缀成。
最是百花难比处，只承风信已知名。

两萼双房并一枝，谁家姝子上西池。
鹊桥牛女共游夜，湘浦皇英相会时。
晓鉴鬭妆肩笑倚，秋林同赏步慵移。
行看阁老重归去，花独来迎此可知。

盈盈金色带秋光，淡淡仙妆只着黄。
尝共故人休独乐，笑同今日更谁忙。
方嗟老取年华近，尚喜花留日数长。
为掇繁英还为撚，莫辜纤素在君傍。

芳意已将春漏泄，真香何虑雪埋藏。
百花头上争先好，未用忙夸落后妆。

香色兼收三月尾，声名都压百花头。
天真无处窥神化，栏畔新妆却自羞。

俗缘磨未尽，空山傍妆台。
溪云惹粉黛，岩花宝靥开。

占尽韶华异众芳，分明绝艳降昭阳。
肯同繁杏搀春色，漫道幽兰有国香。
大叶尚疑攒处髻，马嵬犹认去时囊。
牡丹独赏慈恩句，只解金杯比发妆。

红炉欢坐腊灯长，豫借春风发艳妆。
流水落花无限好，却应双鬓恨刘郎。

隼旟歌呼引红妆，花帽追随入醉乡。
今日再来如断梦，主人依旧进黄粱。

岭上才分一寸光，群花次第促来妆。
绝胜群玉山头见，须信昭仪体自香。
妙赏不逢徒老去，佳期难得为谁芳。
定应痒处无人会，空怨相邀客姓王。

窗间多病委枯骸，陌上初收雨后埃。
公子风流过京兆，正堪眉妩傍妆台。

翠弁仙衣下玉廊，修真宫女夜焚香。
舒徐有月随莲步，绰约无人见靓妆。

腊后寒梅蕊弄黄，金瓶丛插贮兰房。
已供阖座清香满，更得临鸾学晚妆。

感古梅妆范样殊，折梅特地试妆梳。
薄施红粉临鸾鉴，却是梅花迥不如。

淡妆轻素鹤翎红，移入朱阑便不同。
应笑西园桃与李，强匀颜色待东风。

翠眉连娟舞袖长，春风自对理容妆。
染丝绣作双鸳鸯，欲飞不飞在罗裳。
耳中明月珠，肘后锦香囊。
凭高欲有寄，所寄在远方。
追风还君立路傍，岂不有地能相当，请著一鞭尘土黄。

敛袂出明光，琵琶道路长。
初闻胡骑语，未解汉宫妆。
薄命随尘土，元功属庙堂。
蛾眉如有用，惭愧羽林郎。

维王调玉烛，时夏雨我田。
壁挂苍龙骨，溜渠故溅溅。
三推劝根本，百谷收皂坚。
官司极斋明，崇丘见升烟。
系马西门柳，忆听去夏蝉。
剥芡珠走盘，钓鱼柳贯鲜。
扫堂延枕簟，公子气翩翩。
自尔欲继往，阻心如壅泉。
紫微乐暇日，披襟咏风涟。
红妆倚荷盖，水镜写明蠲。
美物亦有实，剪房助加笾。
珠宫紫贝阙，足此水府仙。
郁郁冠盖宅，追奔易雕年。
能从物外赏，真是区中贤。
仍闻载后乘，笼烛照婵娟。

天工戏剪百花房，夺尽人工更有香。
埋玉地中成故物，折枝镜里忆新妆。

小鬟虽丑巧妆梳，扫地如镜能检书。
欲买娉婷供煮茗，我无一斛明月珠。
知公家亦阙扫除，但有文君对相如。
正当为公乞如愿，作笺远寄宫亭湖。

移竹淇园下，买花洛水阳。
风烟二十年，花竹可迷藏。
九衢流车马，相值各匆忙。
岂有道边宅，静居如宝坊。
幅巾延客酒，妙歌小红裳。
主人有班缀，衣拂御炉香。
常恐𫛴鴂鸣，百草为不芳。
故作龟曳尾，颇深漆园方。
初开蜗牛庐，中置师子床。
买田宛丘间，江汉起滥觞。
今此百亩宫，冬温夏清凉。
身闲阅世故，宇静发天光。
安肯声利场，牵黄臂老苍。
张侯笔瑞世，三秀丽斋房。
作诗盛推赏，明珠计斛量。
扫花坐晚吹，妙语益难忘。
重游樊素病，捧心不能妆。
来日犹可追，听我歌楚狂。

南窗读书声吾伊，北窗见月歌竹枝。
我家白发问乌鹊，他家红妆占蛛丝。

青奴元不解梳妆，合在禅斋梦蝶床。
公自有人同枕簟，肌肤冰雪助清凉。

朱公趋朝瘦至骨，归来豪健踞胡床。
日看省曹阍者面，何如田家侍儿妆。

交盖相逢水急流，八年今复会荆州。
已回青眼追鸿翼，肯使黄尘没马头。
旧管新收几妆镜，流行坎止一虚舟。
相看绝叹女博士，笔研管弦成古丘。

小山作友朋，义重子舆桑。
香草当姬妾，不须珠翠妆。
鸟乌窥冻砚，星月入幽房。
儿报无炊米，浩歌绕屋梁。

汇泽为彭蠡，其容化鹍鹏。
中流擢寒山，正色且无朋。
其下蛟龙卧，宫谯珠贝层。
朝云与暮雨，何处会高陵。
不见凌波袜，靓妆照澄凝。
空余血食地，猿啸枯楠藤。
高帆驾天来，落叶聚秋蝇。
幽明异礼乐，忠信岂其凭。
风波浩平陆，何况非履冰。
安得旷达士，霜晴尝一登。

金盘厌饫五侯鲭，玉壶浇泼郎官清。
长安市上醉不起，左右明妆夺目精。
结交贤豪多杜陵，桃李成蹊卧落英。
黄绶今为白下令，苍颜只使故人惊。
督邮小吏皆趋版，阳春白雪分吞声。
杨君青云贵公子，叹嗟簿领困书生。
赠我新诗甚高妙，泪斑枯笛月边横。
文章不直一杯水，老矣忍与时人争。
江城歌舞聊得醉，但愿数有美酒倾。
莫要朱金缠缚我，陆沈世上贵无名。

公退蒲团坐后亭，短日松风吟万籁。
黄葵紫菊委榛丛，雪梅靓妆欲无对。
遣骑相呼近酒樽，言君晓鼓前征旆。
苍崖按辔虎豹号，野水呼船风雨晦。
昨日归来有行色，未曾从容解冠带。
府中夺我同官良，简书趣行将数辈。
王事君今困马鞍，田园我亦思牛背。
安得归舟载月明，鸬鹚白鸥为友生。
一身不是百年物，五湖无边万里行。
欲招蓑笠同云水，念君未可及吾盟。
富于春秋貌突兀，睥睨满世收功名。
参军虽卑狱司命，多由阴德至公卿。
顉颐折额秦相国，不满三尺齐晏婴。
丈夫身在形骸外，俗眼那能致重轻。

春风倚樽俎，绿发少年时。
酒胆大如斗，当时淮海知。
醉眼槩九州，何尝识忧悲。
看云飞翰墨，秀句咏蛛丝。
乐如同队鱼，游泳清水湄。
波涛倏相失，岁月秣马驰。
客事走京洛，乡贡趋礼闱。
艰难思一臂，讲学抱群疑。
邂逅无因得，君居天南陲。
谁言井里坐，忽枉故人诗。
清如秋露蝉，高柳噫衰迟。
感叹各头白，民生竟自痴。
过门不我见，宁复论前期。
杯酒良难必，况望功名垂。
吉守乡丈人，政成犬生牦。
绿柳阴铃阁，红莲媚官池。
开轩纳日月，高会无吏讥。
琵琶二十四，明妆百骑随。
为公置乐饮，才可慰路岐。
矧公妙顾曲，调笑才不羁。
幕中佳少年，多欲从汝嬉。
人事喜乖牾，会莫把一卮。
朝云高唐观，客枕劳梦思。
主翁悲琴瑟，生憎见蛾眉。
君亦晚坎坷，有句怨弃遗。
夜光暗投人，所向蒙诋嗤。
相思秋日黄，西岭含半规。
老矣失少味，尚能诗酒为。
忽解扁舟下，何年复来兹。
寄声缓行李，激箭无由追。

苦雨初闻唤妇鸠，红妆满院木蕖秋。
樽前不记崔思立，应在诸山最上头。

分送香红惜折残，春阴醉起薄罗寒。
不如王谢堂前燕，曾见新妆并倚栏。

露晞风晚别春丛，拂掠残妆可意红。
多病废诗仍止酒，可怜虽在与谁同。

正月尾，垂云如覆盂，雁作斜行书。
三十六陂浸烟水，想对西江彭蠡湖。
人言春色浓如酒，不见插秧吴女手。
冷卿小坞颇藏春，张侯官居柳对门。
当风横笛留三弄，烧烛围棋覆九军。
尽是向来行乐事，每见琵琶忆朝云。
只今不举蛾眉酒，红牙捍拨网蛛尘。
曹侯束书丞太仆，试说相马犹可人。
照夜白，真乘黄。
万马同秣随低昂，一矢射落皂雕双。
张侯犹思在戎行，横山虎北开汉疆。
冷卿智多发苍浪，牛刀发硎思一邦。
政成十缀舞红妆，两侯不如曹子方。
朵颐论诗猬毛张，龟藏六用中有光。
何时端能俱过我，扫除北寺读书堂。
菊苗煮餠深注汤，更碾盘龙不入香。

茸割即非茸割，肥羊自是肥羊。
老夫才堪一箸，诸生赞咏甘香。
却叹佳人纤手，晚来应废红妆。
荆州衣冠千户，厚意独有田郎。

障羞半面依篁竹，随意淡妆窥野塘。
飘泊风尘少滋味，一枝犹傍故人香。

周昉富贵女，衣饰新旧兼。
髻重发根急，妆薄无意添。
琴阮相与娱，听弦不观手。
敷腴竹马郎，跨马欲折柳。

能狂直须狂，会意自不恶。
蚤知筋力衰，此事属先觉。
公诗应锺律，岂异赵人铎。
我为折腰吏，王役政敦薄。
文移乱似麻，期会急如雹。
赋敛及逋逃，十九被木索。
公思当此时，清兴何由作。
前日东山归，花如萎莎落。
径欲共公狂，知命知此乐。
公家胡蜀葵，虽晚尚隠约。
晴明好天气，𫏐对亦惬适。
妆恨朱粉轻，舞怜衫袖窄。
衣襦相补纫，天吴乱㶉𫛶。
草茅多奇士，蓬荜有秀色。
西施逐人眼，称心最为得。
食鱼诚可口，何苦必鲂鲫。
清狂力能否，人生天地客。
不者尚能来，南窗理尘迹。
草玄续周书，揲策定汉历。
有意许见临，为公酤一石。

青春不拣势薄厚，春到人家尽花柳。
杏园主人殊未来，岂谓一枝先入手。
天晴日暖笼紫烟，镜里红妆犹带酒。
江梅已尽桃李迟，此时此花即吾友。
栏边渐满枝上空，叹息踌躇为之久。
荣衰何异人一生，少壮𫏐时成老丑。
狂痴未解惜光阴，不饮十人常八九。
岂如大醉升糟邱，太古乾坤随处有。
更当种子如董仙，抟米谁能问升斗。

晴波㶉𫛶漾潭隈，能使游人判不回。
风入园林寒漠漠，日移宫殿影枚枚。
未尝绿蚁何妨拨，宿戒红妆莫待催。
缺月西南光景少，仍须挽取烛笼来。

安知宋玉在邻墙，笑立春晴照粉光。
淡薄似能知我意，幽闲元不为人芳。
微风拂掠生春思，小雨廉纤洗暗妆。
只恐浓葩委泥土，谁令解合返魂香。

玉堂岑寂网蜘蛛，那复晨妆觐阿姑。
绿发朱颜成异物，青天白日闭黄垆。
人间近别难期信，地下相逢果有无。
万化途中能邂逅，可怜风烛不须臾。

双盘锦带丁香结，窄袖春衫甘草黄。
旧赠恐能开宝匣，新年时候梦残妆。

马卿劝客且无喧，请以侍儿临酒樽。
妆罢黄昏帘隔面，曲终清夜月当轩。
弦弦不乱拨来往，字字如闻人语言。
千古胡沙埋妙手，岂如桃李在中园。

南床高卧读逍遥，真感生来不易销。
枕落梦魂飞蛱蝶，灯残风雨送芭蕉。
永怀玉树埋尘土，何异蒙鸠挂苇苕。
衣笐妆台蛛结网，可怜无以永今朝。

闻说君家好弟兄，穷乡相见眼俱青。
偶同一饭论三益，颇为诸生醉六经。
山邑已催乘传马，晓窗犹共读书萤。
霜花留得红妆面，酌尽斋中竹叶瓶。

结客结英豪，肯同儿女曹。
黄金妆珮剑，猛兽画旗旄。
北极狼星落，中原王气高。
终令贺兰贼，不着赭黄袍。

楚宫女儿身姓孙，十五绿鬓堆浓云。
脸花歌笑艳杏发，肌玉才近红琼温。
仙源曾引刘郎悟，天教谪下风尘去。
策金堤上起青楼，照水花间开绣户。
山阳天下居要冲，春行处处皆香风。
花名乐府三千辈，惟君第一娇姿容。
画舫骄马日过门，过者知名求见君。
侍君颜色肯一顾，方肯延入罗芳樽。
遏云数声贯珠善，惊鸿舞态流风转。
不是当朝朱紫人，歌舞筵中难得见。
朝英国士相欢久，学诗染翰颜兼柳。
卫尉卿男号富儿，黄金满载来见之。
朝欢夕宴奉歌酒，春去秋来情愈厚。
青丝偷剪结郎心，暗发深诚誓婚偶。
深更不与家人露，藏头掩面随郎去。
千里相从人不知，鸳鸯比翼凌云飞。
帝城风物正春色，与郎遍赏游芳菲。
郎去高堂负父意，父亲惜子情难制。
六礼安排迎入门，且图继嗣延家世。
铨行补吏任忠州，整袖长江同溯流。
瞿塘滟滪遍经历，二年惟爱居蛮陬。
解官入京重调转，空闺独坐居京辇。
伤离感疾时召医，无何楚客皆闻知。
急具高堂报阿母，母怒大发如风雨。
来见娇娘大嗟怨，怒声肆骂千千遍。
扶夺上马去如飞，争奈郎踪相去远。
回到娘家三四春，双眸盈疾愁见人。
蕙心兰性欲枯死，盘金匣玉都埃尘。
阿母养身今已报，从今所得多金宝。
誓心不嫁待郎音，烟波万里难寻耗。
迩来泛迹渡金陵，住近仪真江外亭。
北提征辔过花院，分明认得娇娘面。
旧家云鬓慵理妆，泪裹罗襟金缕溅。
灯前相顾问行年，一别音容何杳然。
君今三十未为老，昔时青发今华颠。
君容若入襄王梦，我才曾试光明殿。
秋江夜醉话平生，坐抱琵琶船上宴。
娇娘娇娘真可惜，自小情多好风格。
只恐情多悮尔身，休把身心乱抛掷。
君不见乐天井底引银瓶，瓶沉簪折争奈何。

璧月尘昏琼树秋，无从百媚一回眸。
荼蘼香度梅妆冷，鹦鹉声低玉笛幽。
吐袖但能知祸水，逢春辄莫上迷楼。
归来安守无盐女，不宠无惊共白头。

刘宗坟墓国，金水眇萦回。
飐飐鸦巢覆，疏疏槿户开。
春风持赠柳，腊雪试妆梅。
欲识尘埃少，元无俗物来。

花为妆成长近妒，水将蓝比不多争。
阳和灭裂穷涂望，独许侯家擅四并。

昔我游京室，交通五陵间。
主客各英妙，袍马相追攀。
千金具饮啜，百金雇吹弹。
缨弁罗广席，当头舞交竿。
鲜妆耀渌酒，采缬生风澜。
灯烛暗夜艾，士女纷相班。
欢娱易徂歇，转眄如飞翰。
亹亹负孤愿，离离衔永欢。
山鸟窥茗饮，檐花笑蔬餐。
弃捐勿重陈，事定须盖棺。

云车自天来，驾言游混茫。
手持太一节，身佩使者章。
龙虎傍夭矫，马龟伏以翔。
朝元紫微上，所睹浩难量。
宝网结万珠，参伍相焜煌。
花品不知数，妙英拆玄房。
宫殿随人身，处处辄清凉。
危髾擢贞玉，高谢人间妆。
二三古须眉，冠云带含光。
遗我飞霞佩，副以明月珰。
再拜敬服之，百毛发灵香。

画舫珠帘出缭墙，天风吹到芰荷乡。
水光入座杯盘莹，花气侵人笑语香。
翡翠侧身窥渌酒，蜻蜓偷眼避红妆。
蒲萄力缓单衣怯，始信湖中五月凉。

连卷雌蜺挂西楼，逐雨追晴意未休。
安得万妆相向舞，酒酣聊把作缠头。

悲风鸣叶秋宵冷，寒丝萦手泪残妆。
微烛窥人愁断肠，机翻云锦妙成章。

方塘收雨脚，落日半遥岑。
芙蕖浄娟娟，丽服抚翠衾。
无言意自远，欲渡秋水深。
缅怀平生人，对此讵可寻。
弄芳惜晼晚，酒至谁与斟。
天涯有归云，聊寄相思心。
心开获清赏，芙蕖一何绮。
美人艳新妆，敛袂照秋水。
端如荡子妻，顾自良家子。
黄金选燕赵，摇落对江沚。
薄暮风雨来，独立泪如洗。
望君君讵知，倾宫定谁似。

秋空画隼照新晴，符隠庵前小队停。
玉斝金醪通缱绻，凤笙龙管入青冥。
靓妆酾酒花侵席，宝兽呀香雾满庭。
太史应占豫州分，上台星近老人星。

尚书有女名无双，蛾眉如画学新妆。
伊家仙客最明俊，舅母唯只呼王郎。
尚书往日先曾许，数载暌违今复遇。
闻说襄江二十年，当时未必轻相慕。

黄叶山头初带雪，绿波尊酒暂回春。
已闻璧月琼枝句，更看朝云暮雨人。
老丑红妆翻曲妙，喜逢佳客放怀新。
天明又出桃源去，仙境何时再问津。

九逵初旭满辎𫐌，寒食东风二月天。
陌上垫巾谁傲睨，江边解佩自婵娟。
新妆几处登墙见，沉醉何人藉草眠。
豪侠追欢殊未足，归蹄躞蹀夕阳前。

短梦残妆惨别魂，白头词苦怨文园。
谁容五马传心曲，祗许双鸾见泪痕。
易变肯随南地橘，忘忧虚对北堂萱。
回文信断衣香歇，犹忆章台走画辕。

凉宵绮宴开，醽醁湛芳罍。
鹤盖留飞舄，珠喉怨落梅。
薄云齐鬓腻，流雪楚腰回。
巧笑倾城媚，雕章刻烛催。
盘空珠有泪，罏冷蕙成灰。
巾角弹棋胜，琴心促轸哀。
醉罗惊梦枕，愁黛怯妆台。
风细传疏漏，犹歌起夜来。

宣曲更衣宠，高堂荐枕荣。
十洲银阙峻，三阁玉梯横。
鸾扇裁纨制，羊车插竹迎。
南楼看马舞，北埭听鸡鸣。
彩缕知延寿，灵符为避兵。
粟眉长占额，虿髪俯侵缨。
莲菂沈寒水，芝房照画楹。
麝脐熏翠被，鹿爪试银筝。
秦凤来何晓，燕兰梦未成。
丝囊晨露湿，椒壁夜寒轻。
绮段余霞散，瑶林密雪晴。
流风秘舞罢，初日靓妆明。
雷响金车度，梅残玉管清。
银镮添旧恨，琼树怯新声。
洛媛迷芝馆，星妃滞斗城。
七丝縆绿绮，六箸鬬明琼。
惯听端门漏，愁闻上苑莺。
虚廊偏响屧，近署镇严更。
锉蘗心长苦，投籖梦自惊。
云波谁托意，璧月久含情。
海阔桃难熟，天高桂渐生。
销魂璧台路，千古乐池平。

前槛琼钩挂，深房斗帐褰。
梨花飞白雪，蕙草吐青烟。
彩凤依珠树，神龙护玉莲。
惊禽时格磔，戏蝶自翩翾。
度绣金针涩，迷钩画蜡煎。
怨眉颦翠羽，危涕迸朱弦。
远信三年字，空庭尺五天。
行云愁梦彻，初日妒妆妍。
织为回文乱，鬟非堕马偏。
风车来未定，月杵望长悬。
宝鉴肠空断，银潢眼欲穿。
曾波自东注，微意若为传。

外作禽荒内色荒，三千红粉日严妆。
潘妃纵有嫣然态，不步金莲到射场。

欲语吞声且复休，异乡风物伴牢愁。
铅华不为无人识，独自妆成却自羞。

姮娥窃药为飞仙，夜食丹霞凌紫烟。
瞥开银碧排翠钿，信手拂掠新妆妍。
蛾眉点出争婵娟，皎然娇额临风前。
佳人再拜心拳拳，多生端有好姻缘。
掀云直指乌号悬，下射万顷杨花毡。
南飞惊鹊殊可怜，北堂人冷空无眠。
彩霞欲掣舞衣揎，水精梳插笼鬓蝉。
方诸滴沥生流泉，老蚌呼吸凝芳鲜。
谁家破镜飞上天，满林玉玦相勾连。
多情应照载花船，无穷解趁寻春鞭。
蓂荚自与桂华偏，驹隙谁争白兔先。
斯须几望抟清圆，白毫宛转吞大千。
纤埃不隔知无边，蘂宫可掬疑深穿。
琼华随步翻绣筵，琉璃倒海倾长川。
买来曾不用一钱，笙歌醉赏须年年。

姜庸晓相携，采桑高城东。
新妆竞姚冶，危鬟较栊松。
袿襦无旧制，组绣有余工。
穿林逐流鶑，遵渚学惊鸿。
密叶朝露晞，远扬戾东风。
日昃蚕已饥，采采不盈笼。

纤纤兰蕙甲，青青杨柳丝。
草木有春华，园林竞芳时。
妆点贵铨次，高下有推移。
连畛已端修，茅蹊尽平治。
雕栏被丹雘，文甃合瑠璃。
穿薄启萦迂，拍堤泛涟漪。
安排红药树，映带牡丹枝。
蔓草既诛锄，秋荣亦芟夷。
碧芦断修干，丹蓼剪芳蕤。
苞杞散不收，丛菊弃如遗。
芦蓼尚云可，杞菊或未宜。
神功著西河，嘉声蔼东篱。
朱实照金鼎，黄华登玉卮。
暄凉虽异序，荣秀各有期。
商飙掠春丛，摧折谁能支。

当年杜老对梅花，曾忆何郎淮海作。
今日江城岁云暮，还思杜老歌东阁。
春风冬雪三百年，中间梅花岁岁妍。
清才一往不可见，惟有凌寒晓妆面。

粉蜡梅梢妆蓓蕾，雪晴乌鹊声零碎。
兰堂昼暖浴蚕天，百果流芳喷寒水。
春事望春须准拟，临风不惜呵纤指。
寒日频添绣线长，百五光阴已无几。

君子言无玷，夫人德有邻。
丝桐人世远，窀穸陇头新。
妆合闲明镜，吟窗积暗尘。
西风原上路，鸣铎为悲辛。

千林腊雪缀玫瑰，为送丰年好信来。
有客倚楼吹玉笛，何人立马傍银台。
书斋喜白临窗纸，妆阁惊藏照脸梅。
清景可怜佳句重，为君随分把金杯。

身世旋蓬转，年华激矢忙。
漂流轻楚越，契阔易参商。
窃预三千日，行几二十霜。
金声留逸响，玉润有余光。
仕路虽叨践，心蹊未敢荒。
轩昂遗俗物，感激企前芳。
燕雀惊鸿鹄，鸱鸢吓凤凰。
倾都无孟子，通国毁匡章。
曾席虽云远，韩门未见忘。
铄金频减价，投杼几循墙。
素履微难任，流言众觉强。
箴言曾展转，攻鼓或相将。
眷想周宾裔，来居禹计乡。
一门如旅燕，三世寄飞梁。
何地逢遗秉，谁垣有树桑。
釜鱼时肖范，储石每矜扬。
儒术资斑见，乡评假寸长。
芹藜经伏腊，蘋藻备烝尝。
纻絮亏冬褐，丹铅薄晓妆。
晚蝉无重翼，瀌雪有骄阳。
唐彀虚曾入，齐飞宛未翔。
十年劳俛仰，三釜足凄凉。
怀刺终思重，车尘旧耻望。
有惭猗顿富，徒效老莱装。
曲表求端影，奔车倚怒螳。
力微甘黾勉，道拙分摧藏。
好恶乡人僻，风波世路常。
棘薪今合重，瓜蔓昔还伤。
颊舌知无补，丝桐或可量。
未教轻割席，庶复许升堂。

共饮梨花下，梨花插满头。
清香来玉树，白蚁泛金瓯。
妆靓青蛾妒，光凝粉蝶羞。
年年寒食夜，吟绕不胜愁。

鸿门玉斗纷如雪，十万降兵夜流血。
咸阳宫殿三月红，霸业已随烟烬灭。
刚强必死仁义王，阴陵失道非天亡。
英雄本学万人敌，何须屑屑悲红妆。
三军败尽旌旗倒，玉帐佳人坐中老。
香魂夜逐剑光飞，清血化为原上草。
芳心寂寞寄寒枝，旧曲闻来似敛眉。
哀怨徘徊愁不语，恰如初听楚歌时。
滔滔逝水流今古，楚汉兴亡两丘土。
当年遗事总成空，慷慨尊前为谁舞。

翠碧曳长啼，翩然上庭树。
花枝摇未定，惊顾却飞去。
岂不爱芳阴，自怜好毛羽。
苦为艳妆求，刻镂点金素。
五陵游侠儿，挟弹驰长路。
华狨毛垂金，丰豹文濯雾。
怀珠蚌必剖，戴角犀多忤。
志士无怀璧，怀璧出逢怒。

轥藉霜威欲断肌，傲霜挺挺发南枝。
微风披拂香来去，皎月勾添光陆离。
已入鸾台弄妆手，犹存谷口出尘姿。
苦无疏影横斜句，深愧林逋处士诗。

云表争飞镂玉花，冲烟照水弄光华。
遍妆庭树能多巧，乱入风帘不奈斜。
漠漠杨花迷客径，纷纷蝴蝶满人家。
寒檐向晚凝清滴，乳洞春硝长马牙。

中春雨收霁，与子登丛台。
形胜宛然在，太行西北来。
无情百尺土，千载未摧颓。
四顾发悲啸，凄风振颐颏。
凌高气象变，似不容徘徊。
下出破禅刹，断碑生紫苔。
严公赋怀古，复使后人哀。
西寻王氏园，一径趋城隈。
老竹未萌笋，繁花如雪开。
惠然丘少年，逸躅欣攀陪。
小榭罗宴豆，开帘按俳诙。
招呼缈缥人，晚镜催妆梅。
水调唱金缕，云罍浮玉醅。
倾觞敢惜醉，忘著接{罒离}回。
明日遂分首，旧游安在哉。
我为东徐官，客鬓栖尘埃。
君调南康吏，江山役清才。
西风吹去雁，尺纸为君裁。
我已困摧辱，壮心如湿灰。
行将隠名姓，采药孙登嵬。
异日傥相过，衡门翦蒿莱。

月落霜严自靓妆，北风工为发清香。
晚英数点辞林去，幽独无人为断肠。

妙年失手未须恨，白璧深藏可自妍。
短发我能今种种，晓妆他日看娟娟。
千金市帚宁论价，万户分封信有年。
清白传家有如此，归涂囊尽不留钱。

短墙春色过邻家，行不逢人只见花。
新绿葱葱红蔌蔌，却成妆面映青纱。

百卉前头第一芳，低临粉水浸寒光。
卷帘初认云犹冻，逆鼻浑疑雪亦香。
鼎实自应终有待，天真不假更匀妆。
江南望断无来使，且伴诗翁入醉乡。

欢声喜气塞康庄，妙舞清歌乐未央。
此节定知随意好，今宵端复为人长。
妆成粉白生春色，酒泻鹅黄射烛光。
报答风光须一醉，从来千骑贵东方。

霜雪埋百花，及时鬭春阳。
城南有高士，买屋入花藏。
经时不出门，为花日日忙。
我居在何许，近止东数坊。
亦有佳公子，连车换帷裳。
隔墙蜂蝶喧，开户草木香。
仙人朱桃椎，发绿童脸芳。
此公不可见，此画来远方。
竹倚屠苏坞，柳拂辘轳床。
素儿虽小小，亦足侑客觞。
尚书廊庙具，气若冰壶凉。
忘年此宾主，吾党有辉光。
人生走尘土，岁月颜鬓苍。
曷不休沐暇，过此薰修房。
宴坐二十年，非痴实难量。
张侯不出家，在家说缘忘。
尚拟问两卿，携肴借红妆。
妍歌听黄子，不饮亦清狂。

高阁无风华屋热，正午四邻还往绝。
张侯不厌过市烦，呼我柳堤鸣躞蹀。
城如虬背卧逶迤，城上戍楼虬白鬐。
一水贯来深宛转，万家围去绿参差。
嚣尘塞眼那能避，未暇解衣聊埽地。
可怜系马著垂杨，可怜台榭对池塘。
无限芳洲生杜若，芙蓉菡萏倚新妆。
鸳鸯相对鸬鹚舞，飞去黄鹂独无语。
登槃未用伐蛟鼍，苦菜黄瓜亦堪数。
张侯河目须垂膺，齿如明玉嚼寒冰。
未须坐上白羽扇，谈言自足驱青蝇。
司业高情勿寂莫，仲宣从军良可乐。
欲看诗句出嵌崆，更饶酒量开磅礴。
广文憔悴独何人，男儿三十四方身。
相逢得意吐然诺，俸二百钱终不贫。
野桥伛偻风吹发，徙倚门关临嵽嵲。
江湖平日忆苏侯，更咏夕阳明观阙。
人语喧喧未听回，木兰晚放水萍开。
黄昏下马天似漆，急雨倾屋翻狂雷。

三郎少日如乳虎，代父搏贼惊山东。
硬弓长箭取官职，自说九战皆先锋。
将军拳勇馈不继，痛惜灵武奇谋空。
城头揶揄下俯走，壮士志屈羞填胸。
平生山西踏霜雪，洪府下湿号儿童。
闻名未识二十载，初见长揖东坡公。
锐头短后凛八尺，气似饮井垂檐虹。
只令不语当阵立，望见已是千夫雄。
往年身夺五刀剑，名玉所擐犀札同。
晨朝携来一府看，窃指私语惊庭中。
红妆拥坐花照酒，青萍拔鞘堂生风。
螺旋铓锷波起脊，白蛟双挟三苍龙。
试人一缕立褫魄，戏客三招森动容。
东坡喜为出好砺，洮鸭绿石如坚铜。
收藏入匣人意定，蛾眉稍进琉璃锺。
太平君子尚小毖，戒惧邾小毋荓蜂。
舞干两阶庶可睹，跳空七剑今何庸。
我为苏公起扬觯，雅歌缓带聊堪同。
从公请砺归作砚，闻公尝谏求边功。

春雨翻成雪，朝罏未觉炎。
拂檐惊乍响，缀袖喜初霑。
庭薄宁堪迹，空繁讵可瞻。
正怜风共起，终恨雨同渐。
疏箔光来细，重扉气入严。
形容樗栎隠，意象岱嵩添。
孤洁怜墙仞，虚明快屋檐。
栖枯偶猜蝶，穿隙暂疑蟾。
诗案闲飘楮，妆帷误洒奁。
萦盈仙缕结，琐屑女针铦。
屐上长干足，颐间甪里髯。
手龟良欠药，肤粟重遭爓。
池忆秦龙死，河怀汉马潜。
三章满尝吊，两骑望能占。
有德群污化，无威众动恬。
坚凝我无必，皎洁尔何嫌。
僵卧安非介，甘餐武亦廉。
妍辞犬子简，拙兴客儿盐。
抟作隋珠灿，垂为纣箸尖。
公车贫笑跣，洹水梦忧歼。
氅鹤清宜绕，衣狐窭莫兼。
且当除讽渴，未暇怯樵痁。
戒婢当迟埽，呼奴更出觇。
揽来真可数，消去岂堪拈。
便洗埋灰釜，行操割亩镰。
它时玄尚白，今岁突应黔。
漕府君黄绶，儒宫我绛幨。
寒吟无与律，贫病不须砭。
玉饭流脂滑，金羹割尾纤。
山阴子猷兴，归去为谁淹。

天香国色竞新奇，初过清明未觉稀。
困舞尚迎风袅袅，醉妆犹弄日晖晖。
飘零洛下千金价，惭愧江南百草菲。
谢守多才最怜尔，百篇能伴羽觞飞。

楚国春归早，寒梅处处开。
月和清艳冷，天与靓妆来。
东阁诗魂动，南枝岁律回。
萧然冰雪态，无处觅轻埃。

脂脸轻匀作艳妆，未应洁白似梅香。
夭红不见凌霜操，漫向春前取次芳。

漫愁青女妒新妆，已有风传处处香。
试问隠沦溪上客，欲将春色若为藏。

两两垂髫窈窕娘，含羞无语莳青秧。
翻思贵室千金女，笑倚红楼抹晓妆。

未必蝤蛴如素领，故应新月学蛾眉。
引成密约因言笑，试得真情是别离。
樽酒且倾寒琥珀，泪妆更看薄胭脂。
北城月落乌啼后，便是孤舟肠断时。

帘外微明烛下妆，殿门放钥待君王。
玉阶地冷罗鞋薄，众里偷身倚御床。

霭霭春日晚，寂寂新阴繁。
千红与万紫，盛极一时阑。
西堂晚芍药，百萼乘露鲜。
红妆诸美人，锦绣富春妍。
东风时过之，舞态低昂翻。
折赠怀溱洧，感之为三叹。

昔我游京室，交通五陵间。
主客各英妙，袍马相追攀。
千金具饮啜，百金顾吹弹。
缨弁罗广席，当头舞交竿。
鲜妆耀渌酒，锦缬生风澜。
灯烛暗夜艾，士女纷相班。
欢娱易徂歇，转盼如飞翰。
亹亹负孤愿，离离衔永叹。
山鸟窥茗饮，檐花笑蔬餐。
弃捐勿重陈，事定须盖棺。

先王重至日，静息资微阳。
闭关绝商旅，后为不省方。
我独何为者，古寺严晨装。
酌酒饮僮仆，披裘冒朝霜。
眷彼道路人，熙然乐而康。
尊酒迭为寿，华衣冒鲜妆。
怀古固非士，远客亦可伤。
悠哉任行止，且复倾吾觞。

平池碧玉秋波莹，绿云拥扇青瑶柄。
水宫仙女鬭新妆，轻步凌波踏明镜。
彩桥下有双鸳戏，曾托鸳鸯问深意。
半开微敛竟无言，裛露微微洒秋泪。
晁郎神仙好风格，须遣仙娥伴仙客。
人间万事苦参差，吹尽清香不来摘。

北风号夜天雨霜，屋东梅花晨洗妆。
老人旦起万境寂，一笑向我吹微香。
风月精神珠玉骨，冰雪簪珥琼瑶珰。
天姝星艳下人世，灵真高秀无比方。
老人年年被香恼，学道无力时清狂。
吟诗觅句苦无味，剪枝插头羞鬓苍。
眼窥手采心爱惜，倘可取饵充朝粮。
不如痛饮卧其下，醉魂为蝶栖其房。

吹尽纷纷桃李尘，天香国艳一翻新。
正过谷雨初晴日，分得西都大半春。
旧态似推新艳好，红芳不似淡妆真。
嗟予久得丘园意，何日相逢一幅巾。

九门灯火夜交光，罗绮风来扑面香。
信马恣穿深柳巷，随身偷看隔帘妆。
身居薄宦安知乐，心逐流年暗减狂。
留滞山城莫嗟叹，貂蝉从古属金张。

老人杖履一茅亭，花谢西园不复扃。
翠被一方都盖覆，红妆数子尚娉婷。
可怜莺蝶狂都歇，颇觉风云意有营。
闻说陂田雨三尺，远城酾水种春秔。

杖藜携手踏青苔，潇洒池亭为客开。
柳色渐经秋雨暗，荷香时与好风来。
斜阳似欲妆诗句，新月邀将入酒杯。
身世已甘长寂寞，忘形赖有子徘徊。

北风万木正苍苍，独占新春第一芳。
调鼎自期终有实，论花天下更无香。
月娥服御无非素，玉女精神不尚妆。
洛岸苦寒相见晚，晓来魂梦到江乡。

冉冉东风万柳丝，啼莺常自与春期。
妆残玉枕朝醒后，绣倦纱窗昼梦时。
文羽自奇非谷隠，好音应合有人知。
风流潘令多才思，为尔春来几首诗。

雨麦浑漫垅，风梅已退妆。
高鸿望燕塞，飞疾不成行。

淡薄晴云放月华，晚妆新晕脸边霞。
管弦楼上争沽酒，巧笑车头旋买花。

池水亭亭如有光，晓风清露点新妆。
翠帷自障非游女，多谢经营白鹭郎。

青春已属明年事，昼漏初知夏景长。
日日南风笋成竹，残红虽有不成妆。

月落严霜自理妆，北风工为发清香。
晓英数点辞人去，幽独无人为断肠。

玉粟匀圆官样黄，领巾借与十分香。
冲寒不为生春物，自要晨霜为洗妆。

漫漫东风百草长，夭桃如笑柳如妆。
惟凭酒作青春敌，收拾风光入醉乡。

隔屋桃花暖鬭妆，好风时有过墙香。
满园芳草无人种，何事春来特地长。

红蜡妆梅冷未黏，柳条偷暖作纤纤。
高楼残白谁家雪，尽日天寒不卷帘。

平池秋水雨来深，无数红妆出岸阴。
翠幕深藏知有意，白鸥相见本无心。

莫愁家住大堤边，朱阁青楼映暮川。
斜映清淮一梳月，晚妆相对鬭婵娟。

千林黄叶总飞霜，寂历疏梅未肯妆。
谁信轮囷卧山木，心知九地有微阳。

风格孤高又国香，故教小雪发新妆。
修行嗟我无功力，却使天魔入道场。

不死松篁劳借问，未开桃李与催妆。
已饶艳女纤腰舞，偏犯贫儒百结裳。

寒窗冻坐成何事，趣唤红妆遣暖寒。
却把吟肠盛美酒，更令柔指拨清弹。

朝衫冲晓尘，归帽障夕阳。
日月马上过，诗书箧中藏。
心疑长安人，一一如我忙。
城西有佳友，延我步闲坊。
入门见主人，谢客无簪裳。
蒲团乌皮几，密室留妙香。
门前佳木阴，堂后罗众芳。
饭客炊雕胡，旨酒来上方。
盈盈双鬟女，身小未及床。
执板歌一声，宾主无留觞。
嗽井消午醉，扫花坐晚凉。
主翁尘外人，三十辞明光。
闭门自灌园，种花见老苍。
有才不试事，归卧野僧房。
知君非徒然，顾我不能量。
始知同一国，喧静自相忘。
众绿结夏帷，老红驻春妆。
何惜君马蹄，坐令风雨狂。

青春来几时，腊雪消未已。
苍茫陈根中，新绿已映趾。
高风变冰霜，和气从此始。
青芒缀蒲柳，红粒妆桃李。
融泥发新阳，暖日动生意。
经年不窥园，偶此携妇子。
提筐撷野甲，若苦寒蔬美。
新年酌尊酒，佳节聊燕喜。
优游自有趣，朝市苦多事。
闲暇不易求，宁须叹留滞。

青春忽妍好，半岭丽朝阳。
谷鸟喜相见，园花明晓妆。
闲居耽道味，吟眺惜风光。
扣户有佳客，悠然三举觞。

春残厌寒搅，雨多空日长。
饭余时策杖，睡足独焚香。
芍药正酣寝，海棠浑未妆。
贤哉堂下竹，相对只苍苍。

玉颜如花越王女，自小矫痴不歌舞。
嫁作江南国主妃，日日思归泪如雨。
江南江北梅子黄，潮头夜涨秦淮江。
江边雨多地卑湿，旋筑高台匀晓妆。
千艘命载越中土，喜见越人仍越语。
人生脚踏乡土难，无复归心越中去。
高台何易倾，曲池亦复平。
越姬一去向千载，不见此台空有名。

潞州别驾年十八，弯弓射鹿无虚发。
真龙绝水鱼鳖散，参军后骑凫鸥没。
咸原瑞气映壶关，城南书生知阿瞒。
解鞍下马日向夕，炙馿行酒天为欢。
坐上何人识天意，𢬍帽破靴朝邑尉。
旄头夜转紫垣开，太白光芒黄钺利。
万骑齐呼左右分，将军夜披玄武门。
鏖兵三窟尽妖党，问寝五门朝至尊。
羽林萧萧参旗折，太极瑶光浄烟雪。
杀身志在攀龙鳞，唾手成功探虎穴。
麾下且侯李与王，轻形玉带持箙房。
晋文赏功从悉录，汉光道旧情无忘。
与宴宫中张秘戏，复道晴楼过李骑。
连催羯鼓汝阳来，一抹鲲弦薛王醉。
玉阶凄凄微有霜，天鸡唤仗参差光。
宜春列炬散行马，长乐疏锺严晓妆。
清丝急管欢未毕，瑶池八马西南出。
扪参历井行道难，失水回风永相失。
君不见当时韦杜间，呼鹰走狗去不还。
坐间年少莫大语，临淄郡王天子父。

少年红颜女，敷芬对芳树。
盈盈淡艳妆，清歌杂妙舞。
凝睇倚高楼，桐丝试一谱。
世间知音稀，谁识姱节素。
清贞守幽闺，不作凡子妇。
容华委西山，良人来何暮。
空床思悠悠，明月正当户。

残月迷春晓，桃花怯夜寒。
何人未妆洗，先傍玉阑干。

近户皆林杪，元非妆点成。
山中行不遍，雨后看尤清。
桃向天边种，云从岭上生。
不通鸡犬到，时听度鸾笙。

汝阳使君如孙武，文章绝人喜军旅。
要知谈笑能治兵，戏教红妆乐营女。
白{叠毛}新袍锦臂鞲，条脱挂弓腰白羽。
彩错旌旗照地明，傍花映柳陈部伍。
须臾观者如堵墙，仿佛如临矍相圃。
一人中的万人呼，丝管呶嘈间钲鼓。
臂弓上为使君寿，遍及四筵乐具举。
使君一笑万众喜，堂上酒行堂下舞。
锦段银荷翠玉钿，意气扬扬皆自许。
傥令被甲执蛇矛，恐可横行擒赞普。
大胜吴宫申令严，两队宫娃啼且怖。
阖闾台上呼罢休，将军虽贤亦觕卤。
岂知使君不忘战，聊以戎容娱樽俎。
夕阳卷旗去翩翩，使君要客登画船。
美人不暇别妆洗，战士结束围华筵。
皆疑征南汉将帅，楼船下濑方凯还。
军中不应有女子，偏裨校尉何其儇。
使君湖光照楼观，一碧不辨水与天。
渐看暝色著疏柳，已见白蘋浮暮烟。
银汉斜横北斗淡，明月碧玉疏星联。
舟人罢唱时弄笛，艇子趁鱼行扣舷。
隔浦荧荧见渔火，意中竹篱青旆悬。
虽无荻花与枫叶，全似送客湓江壖。
亟令周娘作新曲，周娘琵琶京洛传。
不惜千呼与万唤，便时转轴仍拨弦。
冯夷阳侯或静听，穹龟大鱼或后先。
且言白傅时落寞，草草会遇仍嫣然。
使君闻名满台阁，虎符熊轼聊周旋。
风流乐事虽可记，皆过孙白二子前。
会看和戎竟先列，铁骑百万临三边。
报功女乐赐二八，粉白黛绿皆婵娟。
青云乞身归旧里，汾城故地依林泉。
琵琶亭中望汝海，无忘饮中今八仙。

汝阳使君如孙武，文章绝人喜军旅。
要知谈笑能治兵，戏教红妆乐营女。
白{叠毛}新袍锦臂鞲，条脱挂弓腰白羽。
彩错旌旗照地明，傍花映柳陈部伍。
须臾观者如堵墙，仿佛如临矍相圃。
一人中的万人呼，丝管呶嘈间钲鼓。
臂弓上为使君寿，遍及四筵乐具举。
使君一笑万众喜，堂上酒行堂下舞。
锦段银荷翠玉钿，意气扬扬皆自许。
傥令被甲执蛇矛，恐可横行擒赞普。
大胜吴宫申令严，两队宫娃啼且怖。
阖闾台上呼罢休，将军虽贤亦觕卤。
岂知使君不忘战，聊以戎容娱樽俎。
夕阳卷旗去翩翩，使君要客登画船。
美人不暇别妆洗，战士结束围华筵。
皆疑征南汉将帅，楼船下濑方凯还。
军中不应有女子，偏裨校尉何其儇。
使君湖光照楼观，一碧不辨水与天。
渐看暝色著疏柳，已见白蘋浮暮烟。
银汉斜横北斗淡，明月碧玉疏星联。
舟人罢唱时弄笛，艇子趁鱼行扣舷。
隔浦荧荧见渔火，意中竹篱青旆悬。
虽无荻花与枫叶，全似送客湓江壖。
亟令周娘作新曲，周娘琵琶京洛传。
不惜千呼与万唤，便时转轴仍拨弦。
冯夷阳侯或静听，穹龟大鱼或后先。
且言白傅时落寞，草草会遇仍嫣然。
使君闻名满台阁，虎符熊轼聊周旋。
风流乐事虽可记，皆过孙白二子前。
会看和戎竟先列，铁骑百万临三边。
报功女乐赐二八，粉白黛绿皆婵娟。
青云乞身归旧里，汾城故地依林泉。
琵琶亭中望汝海，无忘饮中今八仙。

桐实离离楸带长，玉鞭骄马度垂杨。
黄茆野店人争看，篱上红眉粉额妆。

山凝秀色螺成髻，溪走寒光珠在盘。
更欲呈姿作清巧，暂妆梅柳雪中看。

今年蚕母连万箔，屋边桑叶浑不着。
彷徨何计救戢戢，出弃陌头空涕泣。
前日初眠不敢语，今日贱之如粪土。
不容身老吐一缕，回首室中殊乐苦。
何敢愿天不我与，亦太无情彼蚕母。
芙容锦帐醉新妆，那知有恨如许长。
相公日恋北门乐，迎候马前君莫恶。

坎坎分明拔河戏，盛在北朝唐尚尔。
画手何人郑子虔，妙不戏人惟戏鬼。
更无狞厉可严怖，既曰依人人是拟。
家家贾勇负胜余，见之心宁不知耻。
最是隋宫窈窕春，汗妆蓬发羞相比。
故宜落笔在蒲州，门外河来三万里。
邻几舍人有拓本，诗翁赋诗名更起。
咏诗想画二十年，客舍此邦心自喜。
揽真永绝伪物欺，顾影岂尽形仪美。
嗟予断绝百事心，痴处留情独在此。
魑魅魍魉好奔迸，文彩风流终弃圯。
出门访之无处所，惜哉史君陆子履。
但欲便坐易瞻玩，不知壁古难移徙。
岂无剥落一寸余，我愿宝之若琼蘂。
不然当学补亡诗，收拾粉本细纲纪。
或谓前年九鼎成，时无杂糅清如水。
虽有高室谁瞰之，亦莫揶揄毛手指。
帖壁不祥宜遁逃，彩门抛捘方靡靡。

先生身干若浮查，舌响霜钟激水车。
平生乐逐胡雁起，倏游吴会忽京华。
公卿到门问穷达，未易可置吾齿牙。
今我何事亦青衫，掉头弃掷如泥沙。
数术因之为道术，浄居与世不交加。
一醉十日醒五日，双环妆罢觅新花。
沙尘满眼独不怕，此非浄居之胜耶。

邻鸡鸣已过，吾鸡一何懒。
要稳土人眠，高视清秋晏。
惜哉清秋时，留客久异县。
莫谓兹荒陬，千令洿畿甸。
黄屋在扬州，江山被恩幸。
肥羜翻吴羮，宫妆惊楚练。
虽云胡马阵，敢敌水龙鉴。
有事郊三年，神降乐六变。
万国走玉帛，两京锁宫殿。
明发迎归路，兹夕泪如霰。
孤旅愁思绝，一身几忧患。

春尽天涯恨最长，啼莺不识紫游缰。
空惊绿叶成尖髪，何处残英伴落妆。

何事东风日又狂，后庭花要鬭新妆。
中兴功业在清浄，王谢清谈未易忘。

上帝于人靡有常，江流何处任兴亡。
干戈揖逊一锡杖，社稷山川半面妆。
故自无人比叔子，尚怜有意保襄阳。
白头难待太平策，万国明朝建治康。

偏中正，嫫母临妆羞照镜。
三更玉户不挑灯，混融非露当年影。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

柳条黄尽杏梢新，山翠无非昔日春。
花色笑风春似醉，寂寥惟少赏花人。
忆昔闲妆淡纻衣，一枝红拂牡丹徽。
无端不入襄王梦，为雨为云到处飞。

地绝纤尘万籁清，当门幽致画难成。
黛妆峰岫高低影，练卷波涛旦暮声。
侵竹古廊秋藓合，倚云禅阁夜灯明。
上方别有幽栖处，树石参差称野情。

栽培宁暇问耕桑，红白相鲜映画堂。
泪湿浓妆含晓露，火燔寒玉照斜阳。
黄金剩买心无厌，绮席闲观兴更狂。
谁向风前悟零落，百年荣盛事非长。

迷真渺无始，飘业产钱唐。
外族宗南郡，门风祖偃王。
微缘先劫种，宿习妙龄彰。
父母怜多病，亲宾怪异常。
布花模讲道，画石学题章。
戒印齓年佩，心猿志学狂。
荣名虚准拟，簪组妄思量。
礼乐师周孔，虚无学老庄。
躁嫌成器晚，心竞寸阴忙。
翼翼修天爵，孜孜耻面墙。
内藏儒志气，外假佛衣裳。
每恶销金口，时劳疾恶肠。
手中期得桂，箭下待穿肠。
𫘤鹿方随焰，坚冰忽遇阳。
系珠知在体，甘露忝亲尝。
要道传三观，真机得妙常。
不然心迹火，任结鬓根霜。
觉路双轮驾，真空两翅翔。
饥来还遇膳，渴去已逢浆。
静处如来室，高眠解脱床。
理高山峭拔，道大海汪洋。
力战魔军散，功扶佛化昌。
空山怜寂寂，尘路笑茫茫。
触境知无著，闲居贵坐忘。
消摇希自了，言说亦何妨。
撰疏松窗冷，挥松古殿凉。
来蒙随力化，真诰应机扬。
达理虽云短，寻文或有长。
圆伊令了悟，法爱教消亡。
性任融凡圣，修宜示否臧。
冥心潜应梦，取验敢垂祥。
事佛身多累，为师道实荒。
衡门连竹石，草屋带林塘。
冬服和𫄨绤，中飡乏稻粱。
水边云作伴，岩下柏为香。
景物看无厌，幽栖兴未央。
晚篱啼翡翠，春沼浴鸳鸯。
菡萏花如画，嵚崟岫若妆。
飘窗松韵淡，翻砌菊花黄。
放鹤时登岭，观鱼或在梁。
岂愁身病害，长喜世平康。
无处求烦恼，随时任寂光。
昏衢悬慧日，苦海泛慈航。
誓坐菩提法树，高跻寂灭场。
冥真周法界，垂应遍诸方。
顿渐门皆邃，偏圆药尽良。
惊迷辩雷震，摧惑法轮彊。
鹫岭先开会，金河后秘藏。
留形归后德，遗法益无疆。
四等心弥广，三慈化甚详。
道齐诸妙觉，事类释迦皇。
生灭非吾土，圆澄是故乡。
一空长寂寂，万类本惶惶。
庶了无生旨，无生更可伤。

谁种幽花傍浅清，含红怨绿影亭亭。
云归巫女妆犹润，浴出杨妃困未醒。
好把芳杨临晚岸，莫教飞片逐浮萍。
相看最忆吴船路，万里芙蓉水满泾。

严妆应在绣闺中，似鬭春芳拆晓风。
试问夭桃临碧沼，何如艳质对青铜。

薰风对拆香心破，浩露双滋粉面新。
油碧车中同载女，菱花鉴里并妆人。
皇英帝子锺遗艳，琬琰宫姬托后身。
谁道独呈芳瑞晚，也胜常调牡丹春。

龊龊幽遐地，栖栖会遇人。
穷愁艰理胜，羁旅易情亲。
岂意当漂谪，兹谐卜并邻。
温温窥表粹，晏晏奉嬉嚬。
直道谈端辟，横流语下堙。
绮文何斐叠，瑰行亦璘玢。
敦分初投漆，交言乍饮醇。
操心忠义合，开口肺肝陈。
共昧随时理，俱成迷患因。
祸来非造次，语及自酸辛。
众奋漂山舌，孤縻坐狱身。
诋诬惟腷臆，锻炼正逡巡。
囚任桐棺跃，冤宁斗剑伸。
君牵成狠翟，我患构奸秦。
巧纵铦刀笔，幽争𫍬鬼神。
精诚怀皎日，悲愤贯高旻。
素誓端清检，期无取玷沦。
斩刍尝鼓箧，卧藁先书绅。
侧璧疑曾辨，钩金法所循。
得情奚示喜，伏念不忘旬。
粗评三章直，何辞一马贫。
决曹诚自任，司举仰谁论。
膺破藏奸柱，纲埋翦暴轮。
存心固慨慕，有位敢希遵。
骥𫘧程初发，虹蜺气未振。
沮磨圭失色，萋菲锦争新。
肯或奇虚刃，翻成害实宾。
木招孤秀伐，珠掇暗投嗔。
跖𫏋同非圣，敦犨众忌洵。
棘心终妒蕙，蓬首不羞螓。
冶媚皆狸貉，跳梁并狡{夋兔}。
不无嫌虎据，的是恶鹰瞵。
合力邪攻正，连谋伪訾真。
蝇声移栝榻，蚁漏垫嶙峋。
抵玉为凡砾，摧松作弊神。
椎埋眢直堕，排陷堵潜填。
卑湿终投谊，愁忧遂放均。
吁辜賖盖幕，照覆隔蟾踆。
流落穷山崦，夷犹积水垠。
望家惟𫕥泣，向国祗低颦。
艰毒天崩杞，邅危岁在辰。
庭帏偏屺岵，伯仲邈𤩽琎。
愧未鸱夷死，渐如浑敦嚚。
睢盱摇尾兽，宛转曝腮鳞。
已叹栖迟郡，尤居寂寞滨。
土风传细碎，心事遘凶屯。
城郭周□援，人烟簇野津。
贾樯通劲越，商颿彻瓯闽。
谿妇收菰米，村娃货竹薪。
回头波渺渺，动足石磷磷。
再见来巢乙，频闻入市寅。
满林垂啸狖，当面走惊麕。
水寺传将久，沙禽渐欲驯。
无心从碌碌，任志守谆谆。
早作慵洮盥，宵眠独叹呻。
机床闲笔格，窗牖乱书筠。
旧葛那支暑，贫炊莫续晨。
未尝游井闬，况复出城闉。
悒悒危肠溃，昏昏病目𥆧。
梅蒸衣醭黦，瘴触面黧皴。
未免鸡猜鹤，徒希鹊庇鹑。
素鹅求庾悦，碧鹳事韦诜。
讵识开三雅，奚谁指一囷。
欢无官局事，病免府趋尘。
避路深藏拙，忘机独任纯。
鸢轻饥鸑鷟，驽诮瘦麒麟。
瑕谪连城宝，惊疑照席珍。
泥蟠蚖肆若，涂曳蝘嘲频。
机弛千钧絭，刚摧百炼镔。
愠忧宜悄悄，谗吠更狺狺。
渐豆多闻耳，全胶欲语唇。
已甘锺律哑，难鬭釜雷震。
近叹非辜者，还称被谴臻。
堪持言自解，姑以命相询。
顿觉穷通外，殊惊得丧泯。
岂烦怀鲁汶，并说忘岐豳。
兹共追随日，时逢物景春。
杂花明浦屿，细草染郊畛。
绣羽来穿柳，妆鬟去采蘋。
画船江泛泛，铜鼓野鼘鼘。
荷芰卷生渚，芜菁秀出𪤚。
丛暄茶正发，秧暖稻初匀。
远去寻芳径，闲留坐翠濒。
小蛮聊倒榼，独茧暂垂缗。
烟杪闻啼魄，沙壖过祭㺍。
道宫披古碣，僧阁凭雕楯。
滞迹惭鱼鸟，归怀谢茗莼。
谁怜秦逐客，自耻晋缧臣。
学忆居州里，文曾力组紃。
曾仓祛秕稗，任苑薙荆榛。
壮节轻宗悫，奇才轹卞彬。
赋毫摛藻绘，诗墨洒玭琳。
始角词场胜，争驰羲毂辚。
战瘤知景陷，盟手敢他捘。
勇俟邀圭爵，功期取鼎茵。
乡书先鹗祢，省荐半龙荀。
艺窃登廷试，名叨擢帝宸。
阙严趋紫贝，陛峻拜苍银。
变化初飞壁，埏和却在钧。
三年纡选调，一命就陶甄。
冗骤司囹圄，卑才服瓀珉。
上寮非遂霸，同列异超珣。
介立旁无援，阴排密有夤。
堤防虽少戅，坎坷亦多逊。
缴已能伤雁，罘仍未放麟。
逾年留异域，肆会奉严禋。
仰问苍苍理，难穷荡荡仁。
良图君未聘，薄命我方湮。
蓬藋何当返，兰荃自可纫。
肴苏调旨膳，舂税给租缗。
寄傲邱名麦，遗荣野号莘。
退藏师李谧，贵显让颜竣。
蹑迹三高士，追狂六逸民。
耕皋营酒秫，樵谷访琴槆。
畚土封花墢，诛茅出果榛。
园中持铫锸，林下设罝罠。
至理鹏齐鷃，浮生菌等椿。
未甘捐粪土，所幸曳丝纶。
南面同尧禹，岩廊即甫申。
固应容一叟，鼓腹得还淳。

使君园中花，造物勤管领。
佳人含朝酒，风软吹莫省。
正应武陵裔，或写瑶池影。
谁云六果下，实抱千岁永。
得地倍秾华，无人亦妍整。
舞困霞衣翩，妆早燕脂冷。
玉堂摛藻笔，一顾长光景。
谁识劝农心，殷勤待遗秉。

蔡子下笔生涛澜，少时往往思涌泉。
便当自作五鳯楼，画楹刻桷皆蛮笺。
昨日千秋桥畔雪，杨花蝴蝶相联翩。
径唤红妆弄春色，千壶快倒万锦纒。
那知蔡子足践地，柳车送客已复延。
摇竿孤唱颇自得，闭门高卧初谁贤。
幸来饷子小楼日，共看檐影移残年。
东堂夜寒剑有气，北窗昼静琴无弦。
高门悬薄固疏矣，所忧饿虎犹须鞭。
齿摇目眵懒自荐，岂复珠贝如悬编。
仙人玉树傥相待，只拟醉拍洪崖肩。
尧舜之事不足惊，肯为儿女痴自怜。
故山鹤帐久不往，白云封户端应全。
吏卒无令守叔夜，弟子何妨嘲孝先。
伯伦天地席幕尔，何处六翮犹争前。
平生小吏轻子美，未害故人疏浩然。
子今风霰动短褐，岂乏锦绣裁长篇。
东堂那记城旦语，唯有诗律曾家传。
墨香纸滑霜兔劲，明窗妙意常空圆。
客来指似宁信此，自知食蜜甜中边。

参军肯自笑苍颜，花趁篮舆簇玉盘。
賸取必知丛蝶恨，款行聊许路人看。
娟娟静静春情好，淡淡浓浓妆色残。
已遣小蛮歌送酒，故教乱插竹皮冠。

玉京咫尺不应疑，龙凤交横舞屡僛。
素色可能妆粉并，真香直到齿牙知。
珠楼先晓月未落，瑶草自春天亦私。
千里一裘谁有様，邹郎吹律为薰之。

寂寂茂陵春，文园病后情。
黄蜂腰欲断，细柳眼初明。
丽服骈游女，余酣失老兵。
残妆深院落，相对任卿卿。

烟鼎金颜碧线长，是中日日载春阳。
翠翰结屋惊鳌背，绿叶翻波梦水乡。
静昼鸟啼三月老，路人风送百花香。
从它流出红英去，化作人间有韵妆。

亭亭绿盖密回塘，缥缈青娥丽素妆。
雪覆千年巢曳尾，风翻一曲舞霓裳。
小槽酒滴随悭雨，北海樽空类亢阳。
何事却妨彭泽醉，几时聊发次公狂。

瓜割沟分几战场，坎蛙穴蚁自侯王。
鐡枪妄谓千人敌，溺器犹须七宝妆。
诸国岂能臣癞子，九龙那得贮归郎。
堪悲五十年来事，荼毒蒸民倍感伤。

堂上高人解赏音，孤根未放草来侵。
不妨此后颁春力，却得从前爱日心。
模腊曾看黄淡淡，试妆犹恐晕深深。
而今驿使行如织，听取新来塞上吟。

璧月尘昏琼树秋，无从百媚一回眸。
荼{艹縻}香度梅妆冷，鹦鹉声低玉笛幽。
唾背但能知祸水，逢春且莫上迷楼。
归来安守无盐女，不宠无惊共白头。

祇许青松约岁寒，姚黄魏紫偶盈盘。
晨妆休插无盐鬓，送与文君卷帐看。

白酒贤人趣，黄花道貌妆。
物情殊未厌，时节不加长。
自是良辰往，何妨后会张。
试看人化鬼，不异露为霜。

芙蕖照水晚妆明，彩鹢无风自在行。
争席要人相尔汝，新来翻为玉浆惊。

朱帘高槛俯幽芳，露浥烟霏玉褪妆。
月冷素娥偏有态，夜寒青女不禁香。
从教春事年年晚，要使诗人日日狂。
替取秋兰纫佩好，忍随风雨受凄凉。

二年紫塞头，日日思都梁。
归来向清淮，白鱼初饱霜。
走马脱辔头，搴旗向沙场。
不如把蟹螯，欹帽呼酒觞。
要听阿燕歌，颓然倚胡床。
姮娥一笑粲，韵此九月凉。
缅怀去从军，只影天一方。
谁令投老梦，犹咤登太行。
采采东篱花，其香何扬扬。
昭华唤惊鸾，玉支况在傍。
自惭老不解，著句说小妆。
独知折齿屐，尚可追二王。

宫様缬罗舞袖长，纤眉巧学时世妆。
薫炉夜烧司衣香，酒杯到手天雨霜。
檀槽徐作春雷转，龙纹拨打黄金面。
梨园妙处世不知，为君弹彻霓裳遍。
淮南日日花信风，新声投老爱轻拢，试与小桃催小红。

粲粲忽来红粉晚，故入吾人醉时眼。
吾人宿昔翰墨场，消得文君作小妆。
莫遣边头风雨恶，惊破文君梦伊洛。
孤芳胜韵明年春，坐中谁作伊洛人。

生憎长红涴浅白，只有疏影连暗香。
凭君且置风月事，一笑姑为时世妆。

曾观荔枝图，几费丹青妆。
能红能紫亦能绿，不能写得天然香。
曾读荔枝谱，品品堪第一。
较量滋味论高低，大抵闻名不闻实。
我疑真宰推化工，安排百果分番红。
杏梅桃李不足数，先教碌碌随春风。
锦囊玉液相浑沦，百果让作东南元。
别有真香与味色，一时分付荔枝轩。

洛阳碧水扬春风，铜驼陌上桃花红。
高楼叠柳绿相向，绡帐金銮香雾浓。
龙裘公子五陵客，拳毛赤兔双蹄白。
金钩宝玦逐飞香，醉入花丛恼花魄。
青娥皓齿列吴娼，梅粉妆成半额黄。
罗屏绣幕围寒玉，帐里吹笙学凤凰。
细绿围红晓烟湿，车马騑騑云栉栉。
琼蕊杯深琥珀浓，鸳鸯枕镂珊瑚涩。
吹龙笛，歌白纻，兰席淋漓日将暮。
君不见灞陵岸上杨柳枝，青青送别伤南浦。

人间天上张公子，宰邑弹琴艺桃李。
门前五柳卧桁杨，刃无全牛有如此。
三年墨绶何必迟，万里青云从此始。
壁阴多暇清昼同，生尘罗袜醉春风。
东飞伯劳西飞燕，南飞乌鹊北飞鸿。
红妆倚檝君青骢，但愿主人黑头公。

我来北斗南，两见回东柄。
万斛开府愁，四壁文园病。
谁知深巷中，卉木颇幽夐。
大梁贤公子，携酒宾亦命。
红蕤已飘零，绿绮方辉映。
岂惟追寻迟，亦苦风雨横。
主宾混谁何，谈笑杂嘲评。
讵知时雨灵，但觉中酒圣。
年丰乐崇宁，诗敌蹑长庆。
况有雷陈交，何必宛洛盛。
律管承飞灰，羲和驻春令。
日月曾几何，佳辰我所竟。
芍药殿余春，想见晨妆靓。
一醉欢有余，此集君其更。

化工辔六龙，风雷共推轨。
谈笑却冰雪，咄嗟办桃李。
纷纷西园英，转眄即填委。
独余四种梅，冰玉自标致。
岂争滕薛长，未与管晏比。
微风挽寒条，草木竞披靡。
蜡梅异天质，芳香辈兰芷。
多叶美无度，胜韵洗贪鄙。
红梅拂晓妆，深浅自有体。
单白亦闲淡，冷艳照流水。
初如王谢郎，雍容各簪履。
出处岂皆同，一一竟可喜。
此花固不凡，俗眼自多眯。
栽培或一遇，得此辄遗彼。
君家独兼有，班压万红紫。
况当顿有前，朝暾媚窗几。
我无笔五色，为此了众美。
安得九转丹，暂起来阳史。

桃李浓时恰退藏，甘随萧艾隠风光。
转物堂前春欲绝，稍依宫样试严妆。

君不学叔隗季隗南归晋，又不学大乔小乔东入吴。
一种桃根与桃叶，若为化作双芙渠。
临淮政成有余暇，坐令华屋生潇洒。
鹅溪一幅万里宽，移得浙川入图画。
天空水阔江茫茫，想见女英与娥皇。
九疑云深苍梧远，冰姿玉泣不成妆。
苦心抱恨何时了，香骨应甘没秋草。
不如回首谢秋风，分作尹邢来汉宫。

不通泮宫籍，端居常屡空。
贫知俗益薄，老觉书有功。
寂无裹饭客，门前翳蒿蓬。
平生眼底人，粗知吾困穷。
招呼城南游，饭我枵肠空。
亭午得一饱，哦诗和秋虫。
扪腹步南湖，缓带披凉风。
渐见波心莲，颇忆新妆红。
徐酌穆生醴，宛如和露浓。
三咽不知味，百盏无醉容。
但可胜茶汤，留饷东坡翁。
儒生本酸寒，独处罹百凶。
不谒魏元君，粗免恶少攻。

昨夜山头月，照我杯潋滟。
今朝云外山，寸碧若新染。
人境两清绝，座客只君欠。
俗子百无用，胜士一可念。
君如苕溪女，不妆有幽艳。
又如白堕醪，虽久味愈酽。
雄文山有云，高论圭无玷。
胸怀极坦夷，了不限城堑。
胡不侍明光，峨冠佩长剑。
宁甘广文冷，青灯对铅椠。
何当襥被归，莫待孟光窆。
放杖先生席，罢趋邦君坫。
晚行蝉噪山，晓起鸡号店。
到家先过我，信若符节验。
门前马未嘶，屋上乌可占。
呼儿拂几席，唤妇熨襦襜。
欲具韩子餐，恐乏鱼菜赡。
但当蒸瓠壶，莫笑卢公俭。
老气得酒豪，灰寒尚复焰。
虚心叩至道，膏肓待君砭。

元君始云翔，华姑继羽化。
独留曾与黎，高风配崧华。
不随二女嫔，岂羡两乔嫁。
尚余脂泽念，多生缘未谢。
化为芬利陀，耦立远公社。
翠趺分双歧，并萼肩相亚。
挹袖薰风晨，携手凉月夜。
交枝艳散霞，同气香飘麝。
疏影竞清妍，幽姿鬭闲暇。
何时各零落，秋高霜露下。
洗妆见冰肌，乘云返姑射。
此论传者谁，黄鹄为予话。

疏影横斜月色新，肌肤清瘦不禁春。
侵凌腊雪寒先觉，漏泄东风信最真。
光滉妆台人未起，香迷野迳蝶难亲。
飘零点破苍苔地，安得灵犀为辟尘。

暗香疏影浑无赖，雨打风吹更可怜。
嚼蕊但能供我醉，点妆应是为君妍。

细朵斜枝恼意香，月明疏影媚横塘。
悬知不结青青子，故作无情淡淡妆。

花飞何事急，纨细不胜裁。
睡起明书幌，妆成湿镜台。
多情调玉烛，作意耻金罍。
授简何容易，相如欲到来。

院落沉沉晓，花开白雪香。
一枝轻带雨，泪湿贵妃妆。

雪里梅开何草草，欲问清香无处讨。
回看水际竹丛边，寂寞闲愁洗妆早。
东坡戏作有声画，竹外一枝斜更好。
但恐金须容易堕，额黄虽妙难长保。
笑笑先生独爱竹，雪壁风梢麝煤扫。
应为冰姿不可传，醉里相忘亦颠倒。
惭愧高人笔下春，解使孤芳长不老。
从来病眼错黄昏，隔雾相看更相恼。

邦基今年方十九，美如濯濯春月柳。
龙章凤姿绝世无，金马玉堂如故有。
酒阑爱捉玉麈尾，玉色正同批诰手。
高烧银烛拥新妆，看君落笔龙蛇走。
欲驱清景入秀句，万象奔趋不敢后。
人疑锦绣纒肺肠，不然笔端应有口。
谪仙风流今复见，况亦仿佛外尘垢。
但恐功名纒缚人，未放青山挂窗牖。

朱门连属南昌郡，东湖褒贤拔高峻。
西山卷帘入栏楯，富贵遮人不容进。
我初见之不敢瞬，吴家诸郎特风韵。
戏语嘲之终不愠，笔锋落处风雷趁。
冰华百番一挥尽，红妆聚看眼波俊。
一堂喧阗客懽甚，大厦吞风檐月近。
君看渥洼本龙孕，俗马那能著神骏。

空山无人舟壑移，坐看香烧行篆畦。
兄弟华轩肯过我，堕甑与帚生光辉。
著屐登山亦不恶，携被假宿良幽期。
灯前绿髪映玉颊，风流未数崔宗之。
夜谈词辩出神骏，顿尘赤兔真权奇。
我欲置君帅河朔，军前千骑红妆随。
望云题诗付横槊，玉带锦袍英特姿。
又欲置君玉堂卧，雾窗棐几春昼迟。
醉中草制敏风雨，诸公堵立相嗟咨。
微吟拥鼻笑不语，恐未免尔无多辞。
为君张灯扫东壁，他日重来读此诗。

君初髪齐眉，玉颊照秋光。
诵诗巨万纸，一目俱五行。
不信同舍儿，所阅随废忘。
姓名入清禁，诏落铜山阳。
十三见天子，奏对允且详。
翻澜诵五经，如水传觥觞。
环观共嗟异，朱紫如堵墙。
华裾小旋制，初挂烦宫妆。
归来汝水𣸣，夹道万夫望。
指目无双裔，吟嗄有此郎。
异态悬睿想，行看登庙堂。
那知事龃龉，放浪鱼稻乡。
顾我与君别，忽忽移十霜。
更逢石门下，美髯如许长。
抵掌话夙昔，夜语响山房。
古人当大谬，噪索失其常。
夫子独何得，坦率追羲皇。
乃为任重器，愈抑道愈昌。
作诗以寿君，他日未易量。
功成径归来，复此山水傍。
幅巾青杖竹，卒岁以徜徉。

生计居然成脱略，投老南来看衡岳。
禹谿久留困霖雨，低摧闷若剪翎鹤。
朝来南寻度坡垅，针水秧齐鸟声乐。
风光融融一都会，鬼祠雄深抱山脚。
梯空延缘止巉绝，瘦策扶衰意超豁。
拂云苍杉杂锦石，紫藤绿蔓相连络。
石桥下视隔人世，但觉岚光翠如泼。
亭泓无波自绀碧，涧草有香空错莫。
忽惊梵宇堕林梢，宝势飞翔照深壑。
欹斜万础盘苍崖，十步一楼五步阁。
冰柱琼窗不知数，旒苏一一垂帘箔。
犀颅道人相笑迎，冰雪形容无住着。
午梵清圆林叶动，天花细雨无时落。
凭高且复息疲颈，心清别殿鸣风铎。
云开千里上眉睫，吴楚江山见浓薄。
{山耆}阇如有女正色，春不洗妆秋拂掠。
紫盖颀然似矜妒，半出晴烟翠棱抹。
永怀堂堂武津老，天骨开张耳重郭。
三生来游等儿戏，灵山一会俨如昨。
他年遗迹旧岩下，拴索犹存众惊愕。
解云此山增智力，鹏飞天风转羊角。
江西驹儿快腾踏，青原麒麟亦超卓。
折足铛中过一生，野蔬数根陈五合。
故庵遗塔尚依然，行诵神交付冥漠。
影不出山岂难事，准拟茅斋就林缚。
退之南迁曾过此，好语夸词杂嘲噱。
自谓忠诚动岳灵，望碑字字犹精确。
但余佳处不可状，浪秃霜毫秋色阔。
东坡唾笑成文章，山川胜处多奇作。
暮年亦为儋耳游，不一过山山愧怍。
为君试将说禅口，掉头长吟拥山衲。
心胸便欲捏荒怪，落纸雷捶散风雹。
要将杰句酬佳景，未怕山容作颦頞。

文如水行川，气如春在花。
挟书随乃翁，千里游京华。
人生少年乐，于子何以加。
上庠阅英俊，过目知等差。
君才固逸群，如金浑泥沙。
明年对殿陛，落笔翻龙蛇。
遥怜绿槐阴，绛帐张红霞。
金门看跃马，芦鞭作横斜。
滔滔九衢中，懽情浩无涯。
驭吏亦傲睨，隐语相嘲夸。
红妆莺燕语，拭目兴叹嗟。
知谁乞佳句，骏墨字如鸦。

小槽横捧梳妆薄，绿罗绾带仍斜搭。
十指纤纤葱乍剥，紫燕飞翻初弄拨。
梨园曲调皆品匝，敛容却复停时霎。
日烘花底光似泼，娇莺得暖歌唇滑。
圆吭相应啼恰恰，须臾急变花十八，玉盘蔌蔌珠玑撒。
坐客渐欲身离榻，裂帛一声催合杀。
玉容娇困拨仍插，雪梅一枝初破腊。

我昔海山度寒食，虽有花看非故园。
今年寒食花又见，已在故园疑梦魂。
虚弦丧气念前痛，瘴面敢辞增唾痕。
此生流落坐旷达，晚悔坦率加辛勤。
觉城老子天乞我，人品秀拔高摩云。
定应分身在绛阙，想见珮珰裙褶𫄸。
君看翰墨吐秀句，绿杨春重含朝暾。
袖中功名未暇探，且复行乐追幽欣。
陋邦忽见洛阳面，为谁扶头清露翻。
残春风日太醇酽，发妆初罢争迎门。
丰肌忍调獭髓医，笑涡尚初红朝温。
谪仙点笔风雨疾，少陵眼寒烟雾昏。
公独寓之一戏耳，宁用解语方佐尊。
夜深秉烛花不睡，饮到落月窥金盆。
情钟耳热意一折，赋诗遶纸风雷奔。
诗成我读辄起舞，自忘首秃衣绁袢。
泠然驭风欲仙去，引手便觉天可扪。
归来僵卧数屋角，万象困顿天不言。

先生谪儋耳，一叶航渺茫。
褊心隘世议，怒骂成文章。
昆虫伏孔垤，仰看青鸾翔。
世欲羁縻之，凡虑不自量。
琼山遶珠渊，宝光夜煌煌。
我曾至其舍，月出波心房。
追惟对遗编，灯火夜初凉。
丽词有逸韵，文君方小妆。
便觉胸次间，八窗玲珑光。
似闻青冥上，幢节鸣珮珰。
先生应过我，衣袖识天香。

我行厌风埃，日莫休逆旅。
疲坐扪蚤虱，呼童洗袍袴。
起寻古招提，思与幽人晤。
忽觉华气生，乃与周郎遇。
笑谈倾坐人，我亦为停麈。
袖中出新诗，贯珠穿妙语。
丽如花林风，清甚空阶雨。
坐令羁旅情，掣肘弃余去。
太平疆场空，英雄功业悮。
如君文武姿，其可著闲处。
霸陵旧将军，月黑射猛虎。
夜归逢醉尉，颇复较胜负。
丈夫有用舍，世态度今古。
何时紫泥书，夜半捶门户。
边风吹塞尘，千骑红妆女。
横槊赋新诗，唾手取黠虏。
麒麟入图画，佩剑撚白羽。

不嫌滞留湘水涯，时作新诗夸露芽。
此篇醉墨翻龙蛇，雷锤雨雹飞尘沙。
开卷疾读喜欲哗，此郎真是能世家。
气如横槊万骑遮，妙如琢玉无疵瑕。
缙绅传观众口夸，矧余秃鬓缠袈裟。
崔嵬胸次书五车，于人岂止一等加。
坐令应手开天葩，不因笔端梦生花。
何时词刃诛奸邪，世途嗜好纷万差。
风流扫地吁可嗟，十年去国道路賖。
两手未忍置所拏，贾生岂欲从螾𫚥。
渊明但爱谈桑麻，湘西有舍如藏蛙。
年来颇种东陵爪，爱君才宜践清华。
妙年声誉闻童牙，君看爱客自著茶。
红妆聚观烂朝霞，撑突万卷遭搜爬。
职宜莲烛烧窗纱，不宜槐笏趋早衙。
未甘终老勤山畬，尚能见子昂霄耶，想见雾窗烟缕斜。

形骸寄簪绅，趣味在林麓。
楚国富山水，下车已心足。
昨闻入层翠，超放等犇鹿。
情高如谢安，举手弄落瀑。
恰如红妆女，弓弯双屈曲。
登高发清啸，余响动林木。
名山冠东南，佳处数天目。
以比衡霍胜，家鸡例野鹜。
归来渡湘江，水作鸭头绿。
应怀绛翠山，归期何日卜。

浅色闹花堂，清寒熏夜香。
应持燕尾剪，破此麝脐囊。
有恨成春睡，无人见洗妆。
故山烟雨里，寂寞为谁芳。

及时膏雨已阑珊，黄道新泥晓未干。
白面郎敲金镫过，红妆人掲绣帘看。
管弦叫月宣和气，灯火烧空夺暮寒。
咫尺凤楼开雉扇，玉皇仙仗紫云端。

占丛浓碧绕虚堂，堂上仙郎戏比芳。
香并蕙兰终漏泄，色同草木浪遮藏。
过墙山泼轩窗翠，吹鬂风生燕寝凉。
敏豆才高家法在，要看落笔拥红妆。

清规懿德古难陪，秋尽民歌庆节来。
瑞应草余双叶在，优昙花适一枝开。
莺娇妙管传佳句，玉腻新妆献寿杯。
慈母千龄何所愿，早看贤子践三台。

雨后园林花木新，传闻千骑出城闉。
异能未中侯中鹄，佳气先浮盏面春。
画鼓绣𫖇筵奏曲，红妆细马地无尘。
长沙万古民争说，宾主人英伎绝伦。

酒入香腮笑未知，小妆初罢醉儿痴。
一枝柳外墙头见，胜却千丛著雨时。

人间花亦有仙骨，卯酉发妆呼不醒。
醉里那知更岁月，韵高班草卧空庭。

玉纤金钏隔窗纱，醉整残妆满镜花。
撼地跳珠千丈白，骨飞宁复用毛车。

尽日舟中情思疲，晚来何处最幽奇。
沙鸥数只妆江面，云带两条山画眉。

芦花蓼花能白红，数曲秋江惨淡中。
好是飞来双白鹭，为谁妆点水屏风。

到天亭下开春晓，丛折万峰螺髻青。
瘦策缘云上峰顶，为谁妆点夕阳屏。

见行常润发，种子复难忘。
倏尔情尘起，刹那心境彰。
譬如镜中女，非镜非红妆。
欲证牛无角，当如龟六藏。

啼妆露着花。

月波自昔腾佳名，练光一带萦寒城。
摧风剥雨岁月古，拊槛足栗忧颓倾。
恍然宏丽惊幻化，云舒霞烂飞雕甍。
烟收雾敛霁色净，菱花玉女新妆成。
瑠璃万倾浸蟾腹，星河帖底游鱼明。
荣光爽气长不夜，但觉零露涓涓清。
彩虹飞跨度别岛，缥缈嬉笑归蓬瀛。
红蕖照水翠盖合，往往辉映双华旌。
广寒宫阙倘未到，绝致惟欲轻题评。
君不见钱塘有美东南冠，覆压湖山美轮奂。
海门日日子胥潮，百里青烟付朝爨。
又不见松江起尺跨垂虹，骑鲸直下窥龙宫。
危栏欲凭骇神观，万叶出没风涛中。
月波境对了无此，一色涵空天共水。
圆明湛静趣已高，不与二景争雄豪。
猗欤兴废物有数，高韵庾公今日遇。
治荒斥陋意所便，荷锸去趋舞襦袴。
西园花木顿生春，结客从今朝与暮。
嘉禾为郡亦云久，壮观从来未曾有。
月波解与去思长，千古风流端不朽。

玉色谁将巧染丹，妆成娇脆学应难。
谢家儿女空才思，不似枝头许细看。

绣阁佳人拂晓妆，争持春酒贺春阳。
鬂云总把梅花插，帘幕春风一种香。

韶光端许见分明，白雪缃云意态轻。
天艳静中迎客笑，静妆闲里照人清。
不教乱落从风恶，聊看交加待月生。
却忆后园应更好，幽闺春夜若为情。

阳复日虽长，岁暮气犹惨。
马曹縻管库，兀坐长战颔。
岂无红罏炭，欲取终不敢。
亦有兵厨酒，只指弗容染。
蹉跎为禄仕，黾勉从吏检。
晨趋析毫分，暮色俄黯黮。
天公复衒巧，六出纷如糁。
自惭非安道，谁肯泛清剡。
殷勤绛帐客，竹舆甘顿撼。
可是乘兴来，正坐怜𡒄坎。
驼褐点白玉，乌帽从风飐。
长衢得回驾，寒光照肝胆。
湿薪嘘白烟，孤灯袅红焰。
荒斋聊一笑，俗境洗瑕黡。
江梅写春意，粉面谁妆点。
疏影落清尊，劝人倾潋灔。
念君齐鲁秀，文字垂琬琰。
俛首江汉间，为人作模范。
府中多豪隽，渌水浮菡萏。
珍烹穷水陆，何独嗜昌歜。
仁圣今在御，威柄方亲揽。
君看盈尺瑞，端自天心感。
太平容冗散，万一逃汰贬。
追随有余日，相与乐闲淡。
人生随所遇，何者为夷险。
要当反自味，岂特尝橄榄。

节序重重过，京华物物新。
安排黍生角，妆点艾为神。
穷衖无来客，他乡有故人。
挥毫非楚些，谁与吊灵均。

青蘋风起递秋香，翠盖红妆衬水光。
暇日跻攀莫辞数，人生百岁似风狂。

太行雄伟赤霄逼，枝分苏门为肘腋。
孕奇产秀气蟠郁，涌作琉璃千顷碧。
初疑骊龙蛰山趾，仰喷明珠飞的皪。
忽如湘灵理新妆，大鉴开匣乍磨拭。
峰峦倒影浸云烟，蘋藻照沙改颜色。
相辉一段佳风月，余泽几州及动植。
昔闻隐沦有仙人，高标清与溪山敌。
悠悠往事散浮云，啸有遗屋行有迹。
我居东秦济水南，无限泉池日亲炙。
一行作吏别经年，情思尘埃何处涤。
云祠因祷来凭栏，顿爽骨毛快胸臆。
飘飘兰舟七八客，尊俎笙箫随分入。
胜概纷并接不暇，恨乏鲁戈延晷刻。
归来簿领厌沉迷，春睡每着蝶梦适。
心约他时杖履游，醉漱溪流枕溪石。

解愠薰风拂面凉，藕花极目送清香。
三千宫女青罗盖，都作酡颜酒晕妆。

水芝凝露披芳塘，浅妆浓画争煌煌。
其间艶异不世出，连芳并蒂知何祥。
有如一座两殊色，盈盈植立汉昭阳。
九回沉水不须沐，风生露洗皆生香。
公如瑶林映红粉，粲然一笑倾澄觞。
故开华阁挂银榜，大篇金薤垂琳琅。
吾闻草木正瑞世，箑蒲扇暑芝生房。
须烦丹青頋陆手，貎取绝艶归明光。

无复幽姿淡淡妆，胭脂深染薄罗裳。
芙容影里避三舍，石竹丛中许擅场。

骚人浪说麻源谷，本在风流刾史家。
直与瑶林共高彻，可须梅影闘横斜。
芳尊莫待红妆赏，幽艶长令烈士嗟。
凭仗边鸾折枝手，应宜展障玉鸦叉。

蔷薇露染玉肌香，疏影寒光照野塘。
长使诗人动幽兴，不妨桃李鬭春妆。

清明时节好烟光，柳苑春深百草芳。
一夜汉宫传蜡烛，柳边新火起严妆。

淡淡梳妆薄薄脂，自然富贵出天姿。
一朝选在君王侧，宫女三千尽妒伊。

清晓妆成寒食天，芙蓉深院鬬秋千。
君王未起珠帘卷，房里围棋懒自眠。

歌吹开元曲，铅华天宝妆。
苑风翠袖冷，宫露赭袍光。
闺闼连阊阖，骅骝从骕骦。
千门还欲晓，九陌乍闻香。

彼美如花人，如花复如玉。
嫁作征人妻，别长欢日促。
拂掠可怜妆，翠袖抱幽独。
飞狐驿使断，交河无寸牍。
春著巩梅繁，风吹秦树绿。
草生森苯尊，谁能辨薋菉。
啼里花成子，愁间笋为竹。
雨滴翡翠帷，月上寒蛩褥。
稍知狭邪游，能忘窈窕淑。
新人工参差，故人勤杼轴。
慆堙为病媒，经纬有边幅。
苦言饷夫君，夫君当熟复。
告君君不知，我自蓺兰菊。

晴空无尘月在房，松间博山沈水香。
翠眉女子约略妆，两足亭亭如雪霜。
步虚之声风度长，紫微北斗忽低昂。
金钗何劳十二行，不羡卢家丹桂梁。
凌云已复飞罗裳，生绢写照公家藏。
应怜彩鸾翳鳯凰，未能割爱俱翺翔。

紫微华屋桂为梁，中有侍儿宫样妆。
闭门投辖醉短舞，牛马因风两相忘。
翠翘挂冠真细事，必能作贼无顾忌。
堂上烛灭何足云，亦期羽林射雕子。
当年谁遣转鸿钧，终典哀荣厚恩礼。
西风犹吹建业水，直恐奸魂污清泚。

金沙池袅玉莲馨，殿阁阶墀尽水精。
云化路歧通万国，风飘舟楫济群生。
座妆珪璧霜犹暗，衣缀珠玑月不明。
若向险途逢八难，只劳心念讽持名。

江北游人春未回，江南春色傍人来。
茶经谷雨依稀绿，花接清明次第开。
场上鬭鸡金作距，槛前妆鉴玉为台。
六朝风物今何在，莫负流年酒百杯。

柳带分阴接殿基，笙歌还拥翠华归。
前宫晓赭匀妆脸，别馆春红晒舞衣。
槐影对笼苔点细，桐花西倚夕阳稀。
夜来梦上檀香阁，犹映珠帘避贵妃。

锦里花中色最奇，妖娆天赋本来稀。
绮霞忽照迷红障，縠露轻笼设翠帏。
繁朵有情妆媚景，纤枝无力带残晖。
好将绣向罗裙上，永作香闺楚楚衣。

窈窕玉女窗，想像玉女妆。
皎皎月为鉴，飘飘霓作裳。
莫学阳台梦，无端惑楚王。

静映寒林晚未芳，人人欲看寿阳妆。
玉颜须傍韶春笑，莫鬭严风与恶霜。

老火微微迹已陈，稚金稍稍欲亲人。
蛛丝曲缀当时态，旧叶频浇见在身。
女隶不堪严侍立，天孙谁识靓妆新。
柳州太巧何须乞，怜汝题诗正角巾。

江头细草已摇春，幽谷疏梅尚着人。
未许扬州动诗兴，却嫌戚里妒妆新。
范郎鄙枣不同传，汉省含香可买邻。
蝶翅蜂须莫浪喜，元无一物涴香尘。

花柳春风纷衍，禅窗晚放横枝。
虢国生憎粉黛，晚妆淡扫蛾眉。

平生抱瑟齐门立，不比吴宫夸靓妆。
周鼎商盘甚淳古，君来独慰九回肠。

开元御极垂衣裳，登三咸五凌羲皇。
白环重译银瓮出，卜夜遨游离未央。
香车鬬风秦与虢，罗帕覆鞍真乘黄。
赭袍错落缀北斗，步辇优游含缕觞。
寜王玉笛上霄汉，御路花光争月光。
汝阳羯鼓绢帽稳，打彻参旌低建章。
太真霑醉玉欹侧，力士传呼声渺茫。
翠钗挂冠红粉妆，金貂贳酒白面郎。
君臣玩狎乐莫比，清禁喜闻宫漏长。
若令姚宋坐庙堂，袖中谏疏神扬扬。
万里桥边行幸处，后世龟鉴怀苞桑。

上帝通明阙，神霄广爱天。
九光环日月，五色丽云烟。
紫宙开三极，琼璈列万仙。
希夷尘境断，仿佛玉经传。
妙道逢昌运，真王抚契贤。
龟图规大壮，龙位正纯干。
穹昊亲无间，皇居掇自然。
刚风同变化，梵气共陶甄。
层观星潢上，重闉斗柄边。
摩空七雉峻，冠峤六鳌连。
梦想何尝到，阶升信有缘。
昕朝初放仗，密燕忽闻宣。
清禁来鸣佩，修廊列并肩。
兽铺金半阖，鸾障绣微褰。
霁景流庭砌，雷文绘桷梴。
宫帘波锦漾，殿榜字金填。
花拥巍巍座，香浮秩秩筵。
嵩呼称万亿，韶奏侍三千。
华岁称尧历，元玑候舜璿。
冰霜知腊后，梅柳认春前。
造化应呈巧，芳菲已鬬妍。
樛枝雕槛小，多叶露桃鲜。
错落飞杯斝，锵洋杂管弦。
承云歌历历，回雪舞翩翩。
黼幄祥氛合，铜壶永漏延。
镐京方置醴，羲驭自停鞭。
乃圣情弥渥，诸臣意更虔。
宗藩亲鲁卫，相芾拱闳颠。
侧弁恩光浃，中觞诏跸旋。
宝薰携满袖，御果得加笾。
要赏嬉游盛，俄追步武遄。
腾身复道表，送目夹城堧。
仰揖苍龙象，旁临艮岳巅。
讴谣纷广陌，箫鼓乐丰年。
赫弈攒轮幰，珍奇集市鄽。
博卢多袒跣，饮肆竞蹁蹮。
蕃衍开朱邸，崔嵬照彩椽。
桥虹弯矗矗，江练泮溅溅。
击柝周庐晚，张灯别院先。
余霞摇绮晕，列宿泻珠躔。
浩荡三山岛，棱层十丈莲。
再趋天北极，却立榻东偏。
既用家人礼，仍占圣制篇。
兕觥从酩酊，蟾魄待婵娟。
转盼随亲指，环观得纵穿。
曲屏红浪蹙，巨柱赤虬缠。
光透垂葩井，晶衔带璧钱。
萧台千级峻，重屋八窗全。
就席花墩匝，行尊紫袖揎。
交辉方烁烁，起立复阗阗。
邃宇会宁过，中宵胜赏专。
铺陈尤有韵，清雅不相沿。
户箔明琼串，栏釭水碧棬。
规模商甗铸，款识鲁壶镌。
秦曲移筝雁，唐妆俨鬓蝉。
窄襟珠缀领，高朵翠为钿。
喜气排寒冱，轻飔洒静便。
层床藉玑组，方鼎炷龙涎。
玛瑙供盘大，玻瓈琢盏圆。
暖金倾小榼，屑玉酿新泉。
帝子天材异，英姿棣萼联。
频看挥斗碗，端是吸鲸川。
推食俱均逮，攘餐及堕捐。
海螯初破壳，江柱乍离渊。
宁数披绵雀，休论缩项鳊。
南珍夸饤饾，北馔厌烹煎。
赐橘怀頳卵，酡颜釂宝船。
言归荷慈惠，末节笑拘挛。
放钥严扉启，笼纱逸足牵。
冰轮挂银汉，夜色映华鞯。
人识重熙象，功繄独断权。
五辰今不忒，六气永无愆。
天纪承三古，时雍变八埏。
比闾增版籍，疆埸罢戈鋋。
文轨包夷夏，弦歌遍幅员。
恢儒荣藻茅，作士极鱼鸢。
肯构诒谋显，多男景祚绵。
迓衡常穆穆，遵路益平平。
亭障今逾陇，耕耘久际燕。
恩渐鲸海涨，威窜犬戎膻。
东拟封云岱，西将款涧瀍。
琳科宣蕊笈，玉府下云𫐌。
帝籍勤初播，宫蚕长自眠。
茧丝登六寝，稃米秀中田。
庙鹤垂昭假，坛光监吉蠲。
灵芝滋菌蠢，甘醴涌潺湲。
合教庞风革，颁经众疾痊。
雨随亲祷降，河避上流迁。
执契皇猷洽，披图福物骈。
太和输橐籥，妙用绝蹄筌。
此会君臣悦，应光简册编。
雅称鱼罩罩，颂述鼓咽咽。
讵比千龄遇，犹闻四始笺。
羁臣起韦布，陋质愧驽铅。
骤俾陪机政，由来出眷怜。
恩方拜纶綍，报未效尘涓。
密席叨临劝，凡踪第曲拳。
虽无三峡水，曾步八花塼。
圣谕知难称，才悭合勉旃。
钧天思尽赋，賸续白云笺。

墙外见鸳鸯，双双春水塘。
归来情脉脉，无绪理残妆。

孤山山下苔痕滑，翠竹扶疏水方折。
靓妆无数招不应，曾与先生护名节。
即今湖上荆棘满，谁见穿林度飞雪。
道傍数本忽照眼，所喜风流未中绝。
不嫌青女暂试粉，却要风师小回辙。
君看万点已可怜，半杂春泥封地裂。
版曹平生诗作史，坐陋故人探禹穴。
惜花未忍任零落，借酒生春面如缬。
酒醒定作返魂章，笔底有丹工点铁。

瓮中冻蚁欲浮白，主人醉呼嗔恶客。
到床不省雪作魔，半夜扶头惊晓色。
因风初爱横斜好，侵户更怜飘洒密。
为梅洗妆却铅粉，与竹护萌封茧栗。
瀛州有士漫为郎，要看诸郎上槐棘。
不妨病骨倚故絮，且忍饥肠待新麦。
君今笔阵独横扫，冷屋无人夜鸣镝。
快雪快晴吾弗忧，君诗自有回天力。

梅花孤高少辈行，蜡梅晚出辄争长。
素妆落额岂不好，浅黄拂杀更官样。
檀心半迎寒日吐，暗香坐待初月上。
春风不是苦靳惜，未办开花大如掌。
君不见桃李开花到结果，削梗钻核终奇祸。
蜡梅沾蜡如幻成，渠要调羹身后名。

寿阳妆额太矜持，不待宫貂赐口脂。
惜妙风姿令雪妒，定真消息有春知。
试看呵手攀条处，何似成阴着子时。
莫遣王孙三弄绝，早寻疏影对江湄。

天将花王国艳殿春色，酴醾洗妆素颊相追陪。
绝胜浓英缀枝不韵李，堪友横斜照水搀先梅。
瑶池董双成浴香肌露，竹林嵇叔夜醉玉山颓。
风流何事不入锦囊句，清和天气直挽青阳回。

百叶黄梅照小堂，江南春色冠年芳。
洛妃不露朝霞脸，秦女聊开散麝妆。
已荐香风来枕席，更留美实特杯觞。
一枝今日欲谁赠，且伴钗头金凤凰。

生别万里余，会面终有期。
死别不转眸，一朝千古非。
白日光在天，玄阴閟泉扉。
盈盈闺中秀，土化成枯骴。
冠笄共甘苦，谓见素髪垂。
那知死生变，不待桑荫移。
室有病时菌，箧有嫁时衣。
了了眼中事，闲妆静容仪。
垂杨手曾折，为我当春稀。
迅流无回波，落英无还枝。
空房閴无迹，新坟草离离。
伤心北门道，同来不同归。

有美一人在昭君，藕丝为衣兰作裙。
君初顾言淑且真，直欲载以黄金轮。
人心变化如浮云，明妆觉暗笑作颦。
何当还之承华茵，令君宴寝凝清芬。

晚花如寒女，不识时世妆。
幽然草间秀，红紫相低卬。
荣木事已休，重阴閟深苍。
尚有紫薇花，亭亭表秋芳。
扶疏缀繁柔，无复粉艳光。
空庭一飘委，已觉巾裾凉。
手中蒲葵箑，虽复未可忘。
仰视白日永，凄其感冰霜。

公不见锦衣白璧谁家郎，春风得意寻春忙。
红云步障三十里，一色繁艳无余香。
又不见玉川秾李正清绝，夜携仙客通寥阳。
连天剪刻万枝雪，缟裙练帨看明妆。
古来胜赏不易得，况乃花下延舒光。
豪端顿挫役万物，如彼枣叶持针芒。
昔人曲水咏觞处，茂林修竹空宫墙。
骋怀吊古赖何物，麹生风味安可忘。
自怜春色不到眼，归卧北窗书满床。

江梅开过尚余香，半面残妆对夕阳。
野草凡花正无赖，竞将地紫占春光。

不作寻常好面皮，刘郎去后弄妆迟。
唤回浓睡春方好，洗退残红晚更宜。
薝卜有香陪冷艳，酴醿无力鬬丰肌。
最怜月下朦胧影，定起山僧莫皱眉。

映水双开带晚烟，丹葩浥露鬬鲜妍。
瑶堂地产金莲瑞，蒿里人归玉府仙。
并立江皋珠珮冷，相亲汉苑晓妆偏。
舜庭敷奏无虚日，潜德并遗柱史传。

秋来雨足溢方塘，华屋临流四面凉。
风飐圆荷翻翠盖，水涵芳蘂艶红妆。
淡烟难掩天真色，薄日时烘自在香。
诗老未须讥琐细，解陪梅菊到冰霜。

白色莲花也自奇，亭亭水面半开时。
恰如西子新妆了，未把胭脂污玉肌。

冻云垂地北风颠，妆点江湖欲雪天。
我亦随身有蓑笠，兴来同上钓鱼船。

枯木摧残色境空，西风独占水芙蓉。
瑶池饮散红妆闹，洛浦人归翠盖重。
日影透帘香掩苒，月华侵坐客从容。
闲花琐细能长久，免被移栽太华峰。

不堪垂老尚蹉跎，有口无辞可奈何。
强食小儿犹解事，学妆娇女最怜他。
故衾愧见霑秋雨，短褐宁忘拆海波。
倚仗循环如可待，未愁来日苦无多。

澹澹新妆带浅啼，催车只待日平西。
骅骝也自知人意，散入千花了不嘶。

睡起昭阳暗淡妆，不知缘底背斜阳。
若教转盼一回首，三十六宫无粉光。

路入君家百步香，隔帘初识汉宫妆。
只疑梦到昭阳殿，一簇轻红绕淡黄。

汉宫时世妆，承恩娇姊妹。
解道根蒂同，如何两心背。

岩前红药媚深幽，更为余春一笑留。
畴昔邹枚俱倦客，而今陶谢得同游。
真香雨裛来无尽，妆艳风熏喜欲浮。
未羡木奴千户比，主人原是醉乡侯。

当年公主嫁毡裘，自撷芳兰制此油。
燕代古来多绝艳，涂妆今有汉风流。

驿骑奁封入禁门，六宫匀面失妆痕。
应嗤万里通西域，只得连山苜蓿根。

涂泽风流出雁门，战场谁为洗啼痕。
圣时宫女自妆薄，不遣燕入苍琅根。

春入梅花村，蜡妆林影繁。
香肌冒寒立，此意为谁存。
宫额半涂黄，要为出俗韵。
不露冰雪姿，风流真素蕴。

雨罢新花明晓日，竹阴琐碎错黄金。
墙头过尽双飞蝶，叶底巧啼何处禽。
玉女洗妆匀浅淡，老龙脱箨著青深。
柔姿敢并高标立，直节时容粉面侵。
爱客分明莫来折，坐舆径造不妨寻。
桃花落后春事已，唯有清风满竹林。

山根细路遶长塘，忽有荷花照水光。
误入孤村看青壁，却逢千盖拥红妆。
采莲不见溪中女，缓辔徒牵马上郎。
行傍绿堤将过尽，回鞭小住惜余香。

冰底涓涓已作声，晓看春色上芜城。
江南楼阁烟中出，槛外山川翠欲萌。
梅点宿妆凝笑靥，柳摇新绿换枯茎。
化权初入东风手，莫使阶前草乱生。

袖手归来避世尘，酴醿对坐惜余春。
靓妆不入市廛眼，幽韵只应邱壑人。
醉唤江梅君益友，力移亭竹我比邻。
天公着意怜诗客，月色西窗一夜新。

皇天分四时，寒暑代翕张。
折胶与流金，民生以为常。
伊坎离何神，为帝司一方。
如何纵孽鬼，乘时盗阴阳。
睢盱四五辈，欻东西跳踉。
诡秘各有名，为人作炎凉。
或燔以炬火，或吹以鞴囊。
初噤如立雪，俄赫如探汤。
炎洲抵阴壑，那得在一床。
阏伯追实沈，左右分寇攘。
须臾异冬春，裘扇安可当。
番休数汗粟，冰炭沸我肠。
怫郁不自聊，灾疢未渠央。
非针艾所及，区区事祈禳。
牺牲一物无，祝祠甚荒唐。
殷勤谢众鬼，汝计诚未良。
汝利在呕泄，藜苋焉足尝。
我贫乏钱财，调汝徒披猖。
来汝岂不闻，儒生类强梁。
子美虽老瘦，{面见}颜事新妆。
退之稍奸黠，百药更臭香。
身病易语言，咄咄多谤伤。
吾将援此例，勉作新诗章。
诗以荣汝归，自可捐糗粮。
资送于汝足，此外何所望。
汝也宁惭，急急去我旁。

花开莫奏伤心曲，花落休矜称面妆。
只忆梦为蝴蝶去，香云密处有春光。

岁晚惊呼身已老，天涯流落首空回。
便将酒力推愁去，且放春光入眼来。
人语嘻嘻争鬬草，宫花闪闪艳妆梅。
雪消水暖春江动，绿涨葡萄万斛醅。

天涯万里一尊同，醉眼愁看月堕空。
画角孤吹千嶂晓，彩舟横曳半江红。
啼妆尽带梨花雨，舞袖犹翻柳絮风。
只有邦人颂遗爱，棠阴绕屋自茏葱。

娇云溶漾作春晴，绣毂清风出凤城。
帘底红妆方笑语，通衢争听卖花声。

六幕低垂晓鉴寒，帘旌风动皱翔鸾。
仙姿妆早呵纤指，远黛遥分胜笔端。

烟敛林梢挂晚虹，登临吟望兴无穷。
秦娥越艳新妆饰，小约同来宝苑中。

纤眉丹脸小腰肢，宜着时新峭窄衣。
头上宫花妆翡翠，宝蝉珍蝶势如飞。

宫人思学寿阳妆，每看庭梅次第芳。
浅拂胭脂轻傅粉，弯弯纤细黛眉长。

春暮纷纷荡柳绵，欲回炎律困人天。
宫妆永昼多闲宴，惯折珍珠结翠钿。

鸡鸣警戒务相成，奉道忘私燕享宁。
规矩忽施惟自化，铅妆不饰为看经。

窄衣偏称小腰身，近岁妆梳百様新。
旧日宫娃多窃笑，想应曾占惜年春。

晓景煕煕竹影疏，柔闲初理薄妆余。
心情酷爱清虚乐，琴阮相兼一几书。

清晨帘卷碧堂前，淡薄梳妆结道缘。
渐染化风忘外欲，观声频送葛覃篇。

女儿妆束效男儿，峭窄罗衫称玉肌。
尽是珍珠匀络缝，唐中簇带万花枝。

满架酴醾旖旎香，小亭芳沼戏鸳鸯。
兰房祗慕承恩泽，愈学时宜百巧妆。

蓬莱宫殿五云低，广内楼台草色齐。
忧在进贤忘寤寐，晓妆常是未鸣鸡。

新様梳妆巧画眉，窄衣纤体最相宜。
一时趋向多情逸，小阁幽窗静奕棋。

消受南薰一味凉，藕丝新织舞裙长。
临池试展凌波步，只恐红莲妒艳妆。

玉颜如花越王女，自小娇痴不歌舞。
嫁作江南国主妃，日日思归泪如雨。
江南江北梅子黄，潮头夜涨秦淮江。
江边雨多地卑湿，旋筑高台匀晓妆。
千艘命载越中土，喜见越人仍越语。
人生脚踏乡土难，无复归心越中去。
高台何易倾，曲池亦复平。
越姬一去向千载，不见此台空有名。

新安野妇双鬓垂，红膏涂靥深画眉。
青襜两幅不掩骭，赤脚一双深染泥。
饷耕如宾有翁媪，头戴银冠相媚好。
银冠犹是嫁时妆，马上不知人绝倒。
长年相见无别离，竟死不识愁眉啼。
红颜暗逐春光老，暮栉常随落日低。
秋娘一尺春风髻，下蔡阳城尽风靡。
倾城可爱亦可怜，野妇谁知有西子。

三月江南好春色，买酒家家作寒食。
男呼女唤俱出游，扶路醉归欢乐极。
街头尽日无人行，多在山村少在城。
踏歌赛愿一时了，上冢归来闻笑声。
岂料如今一百五，画戟满城椎战鼓。
子孙半作泉下人，薄酒不浇山上土。
死者已往生者存，随分欢娱各儿女。
烹鱼裹菜当盘飧，花作红妆鸟歌舞。
君不见江南江北多战场，去年白骨无人藏。

十里一候五里置，渡海梯山来万里。
赐入长安卿相家，夜暖金猊香彻髓。
琼香入骨作晓酲，斗帐烧烟隔秋水。
青娥添火窗欲明，红锦薫衣人未起。
梅花不用波律来，零藿何劳香传记。
兰闺半掩春昼长，参差吹竹罗红妆。
令君一去三日香，更遣小儿缝紫囊。
夜来宾客满高堂，谁家有女嫁韩郎。

西风动帘幕，蟋蟀鸣高堂。
蔓草湿零露，秋闺知夜长。
佳人掩朱户，背烛解罗裳。
愿言鸳鸯梦，双飞入方塘。
清影横疏棂，奈此明月光。
依依照长夜，炯炯明愁肠。
不恨郎不归，恨月入我床。
披衣复起坐，嚬翠挑残缸。
开缄取素书，解结罗带傍。
一读再三叹，再读泪数行。
终夜不成寝，曙色忽满窗。
虽云有膏沐，谁能理晨妆。

缃桃落尽又春回，雪白桃花最后开。
怪我此生新入眼，问君何处旧移栽。
枝头已暖犹余雪，江上从今不数梅。
只有玉人宜玉树，翠鬟应近小妆台。

郑侯好客如郑庄，客常满座酒满觞。
春来洛城被花恼，千金一醉姚家黄。
殷勤置酒急招唤，更来古寺窥红妆。
春风微寒春雨细，秉烛看花花已睡。
春光骀荡与妖妍，夜色侵凌增娬媚。
卧枝不起终无言，脸泪欲垂如有意。
樽中有酒客当歌，我醉欲眠人未起。
君不见春来雨急风屡颠，危芳堕地无余妍。
扫花恐被落红笑，持杯欲倩何人传。
愁多满怀乐事少，人自惜花天不怜。
烹羊炰羔且为乐，酒酣耳热亦不恶。
明朝有兴却重来，莫遣残红抱青萼。

去年束书薄游梁，今年下马古滁阳。
滁阳寒食少人出，满城山雨惊淋浪。
闭门客舎颇无事，五白大呼同舎郎。
樽前谁唱醉翁曲，鸟歌花舞催红妆。
竟须薄酒浇永日，肯放羁愁煎客肠。
功名老矣白发出，岁月几何归路长。
江头藉草作寒食，细雨梨花思故乡。
何当秣马候明发，便可一苇横长江。
千村万落鸟呼客，山南岭北花吹香。
仍须戒妇速作黍，会见鹿门归老庞。

道人青眼为君开，前度刘郎今又来。
白雨饱催湖上句，红妆谁把醉时杯。
篱边采菊山千叠，渡口呼船谿九回。
便恐横翔到蓬阁，试寻林下小徘徊。

念昔全盛日，天子方祈年。
崆峒拟问道，桂馆延列仙。
葆真号上宫，柳色参云烟。
方池下见底，上映壶中天。
长安二三月，游女飞朱𫐌。
蹒跚步金堤，依约遗翠钿。
芙蕖倚红妆，弄影秋江边。
我亦时结客，曵杖相周旋。
不知客中人，有此稀世贤。
临老诵公诗，抚卷徒惘然。

西风吹雨绿杨湾，香满红妆一水间。
不把监州比螃蟹，看花谁似两公闲。

徐娘虽老风流在，学得啼眉时世妆。
只有于潜旧家女，但携篷沓嫁新郎。

藁街夜腹空燃脂，可怜汉祚终陵夷。
老瞒自在作家主，欺它寡妇并孤儿。
洛阳宫殿皆颓圯，更作高台半天起。
台上吹香十里闻，台下洗妆漳水浑。
当时歌管一消歇，回望西陵空断魂。
百年岁月空中鸟，花不长妍人易老。
台倾人去不复存，碧瓦澄泥为谁好。
那知流落向寒窗，乞与诗人赋花草。

越罗新学染宫黄，不着红蓝一点妆。
移取彩衣歌舞树，莫教晓梦怨余香。

吴宫花草弄纤柔，西子妆成特地羞。
笑我老情难娬媚，爱渠好句尽风流。
香奁诗在人何处，断腕名高事已休。
更欲与谁论此恨，遗编读罢一灯留。

花似当时傅粉郎，不须汤饼试新妆。
固知桃李无国色，犹恐兰荪是俗香。
人在匡庐新结社，诗传淮楚梦还乡。
波沉不见香罗袜，空向牛腰得夜光。

池上风荷香扑衣，红妆镜里雨如丝。
试呼小艇寻烟去，便是苕溪五月时。

玉立疏疏不满栏，小桃宜向竹闲看。
看花何必三千岁，带雨宁须十万竿。
却怪靓妆情脉脉，不嫌青玉瘦栾栾。
何郎粉面堪怜许，拟学风枝耐岁寒。

我始跨匹马，蹭蹬来东吴。
东吴亦何有，政复为西湖。
西湖如静女，婉然真彼姝。
湘娥结烟鬟，水镜涵空虚。
晴光固不恶，雨态亦自殊。
窈窕一僧窗，烟云媚朝晡。
上下数白鸟，飞翻与人娱。
只今雨鸣叶，便作破跳珠。
寒窗挂薜萝，身疑在菰蒲。
咫尺不得往，况乃千里余。
始来梅欲花，旋复春去徂。
幸兹得少留，驻我西征车。
尚可具小舟，红妆醉芙蕖。

半垂罗幕护红妆，闲系青骢在绿杨。
楼上日长时度曲，路边风过忽吹香。

满眼红妆迎笑，昔年游客经行。
忽得风前丽句，似闻蓬底波声。

杭颍雌雄本自殊，淡妆浓抺是吴姝。
满倾涨玉千锺酒，来看镕银百顷湖。
白鸟去边山泼黛，绿蒲疏处雨跳珠。
不知能事王摩诘，貎得西山落照无。

旧闻春草满池塘，何事新题荇蘂黄。
寄语藕花从此去，不须满意著红妆。

天上登云寺，人间白拒霜。
山僧方宴坐，魔女不施妆。
玉色宁非韵，冰姿不受香。
须当和月看，夜宿赞公房。

客有谁持酒，花犹觧过墙。
西风吹画幕，细雨湿红妆。
此地当愁眼，回头隔异乡。
几时欹醉帽，一朵荐重阳。

拂色青衫不是妆，蘂珠宫里淡鹅黄。
紫罗裳亦元无用，薝卜花应自有香。

吴王宫中半吴女，选入吴宫歌白苎。
姑苏台上看西施，羞得红妆不歌舞。
青丝笼髻云剪衣，玉垂双乳肤凝脂。
香罗对画两㶉𫛶，半约胸酥人未知。
迩来红鱼新入馔，西施乳入诗翁眼。
酽白还惊春雪温，细理不知燕玉软。
坐中嘉名思昔人，未许八珍当禁脔。
更将人乳作蒸豚，可笑此郎风味浅。
不知柱下风流张相君，暮年饮乳不饮醇。
帐中侍儿知有几，当时西子今未闻。
白头自笑竹坡老，烹鲜谁饷杯中珍。
江瑶敛袂敢争席，一尊伴我抛青春。

飞尽江南泣雨枝，韵高犹共雨相宜。
洗妆只有唇红在，也胜桃花好面皮。

江东五月榴花红，江西三月满花丛。
东花窘束少态度，西花重叠红蒙茸。
谁翦燕支山下草，乞与殷红照林杪。
移栽我欲过江东，衔子鸿鹄今成空。
红巾半蹙为谁苦，芳心何止千重重。
试遗红妆歌一曲，此花此曲何由逢。
春光都无十日事，不成夜雨还朝风。
红芳莫遣忽飞去，断肠烟雨空溟蒙。

瘦梅如玉人，一笑江南春。
照水影如许，怕寒妆未匀。
花中有仙骨，物外见天真。
驿使无消息，忆君清涙频。

懒拙山林合退藏，客情岁晚倍凄凉。
梅飘苔藓香初歇，雪积檐沟色尚妆。
旧历细看能几日，新诗屡和断来章。
何如认取安心法，坐对炉熏一穗长。

曾笑江妃粉面光，化工端为拂娇黄。
蜜脾旋滴明如剪，宫额新涂暗有香。
应与巩梅分气味，不同陶菊鬭轻狂。
捧心谁识西施病，临鉴深颦未试妆。

岭梅开过已飘扬，独出奇姿浅淡黄。
綘萼巧粘花蘂蜜，缃罗轻熨水沉香。
光摇烛跋连宵赏，色映鹅儿𣨼酒狂。
只恐寿阳公主怪，蛾眉画了不成妆。

瘦骨纤肌出众芳，嘉名聊占蜜脾黄。
秦酥乱点寒生粟，春酒初开冻发香。
事异代薪矜屋润，巧同刻鳯伴儿狂。
十年不见春风面，依旧轻轻薄薄妆。

不杂寒枝冰雪光，蜜脾初点一分黄。
裁时巧借韩湘手，到处浓薫荀令香。
东阁敛藏羞太白，游蜂邂逅恍如狂。
艶阳时节闲桃李，任学风流时世妆。

破腊开花苦恨迟，雪中辜负赏心期。
铅黄犹见涂娇额，獭髓应难补病肌。
泪滴玉容空寂寞，妆成半面已离披。
莫教点缀苍苔地，要对残芳釂屈卮。

折得寒梅全未开，铜瓶贮水养根荄。
临鸾竞洗晨妆面，疑是春风入户来。

寒云漠漠雪霏霏，正是行人度岭时。
密洒峰峦开玉府，乱妆林木发琼枝。
步髙渐入烟霄路，望远都迷涧壑姿。
回首江乡何处是，断蓬飘梗不胜悲。

瑶妃游戏水晶房，故剪冰花试晓妆。
坐见初平岩畔石，化为元放陇头羊。
培堆积玉寒光莹，顷刻开梅冷艶香。
好是碧天云散后，野蟾来助一轮光。

鄙陋安能到古人，寸心潜格武夷君。
誓辞叱散蛮溪雾，诗句驱开衡岳云。
忠谠自应惭吏部，精诚何敢并将军。
氛霾卷尽留残雪，妆点峰峦意更勤。

寒梅昨夜泄春光，标格依然压众芳。
袅袅露枝团玉白，轻轻烟蕊簇金黄。
瑶妃谪堕溪村寂，雪片飘残月径香。
却笑汉宫争宠女，竞将娇额学新妆。

清晨开卷坐幽窗，深注炉烟一缕香。
汲水养花颜色好，向人端似炫新妆。

寒梅几树开前村，靓妆绰约归仙魂。
横斜影落石溪浅，皓洁色洗烟岚昏。
幽香暗动松竹径，清格自羞桃李园。
穷冬万里霜雪积，独得一点阳和温。
冰姿最宜夜月白，玉彩更炫朝霞暾。
明妃失意去朔漠，阿娇无宠扃长门。
芳容寂寂谁复顾，雅意耿耿今何言。
天涯相对且相乐，为尔吸尽黄金樽。

我昔驱车游洛阳，正值名圃开花王。
嫣然万本鬭妍媚，雕槛绰约罗红妆。
风枝似响湘浦珮，露苞如浴骊山汤。
乍惊照眼国色好，更觉扑鼻春风香。
鞓红檀点玉版白，细叶次第舒幽房。
玉奴纤指尚余捻，鹤翎坐恐随风翔。
就中品格最奇特，共许魏紫并姚黄。
千金不惜买一醉，少年浑欲花底狂。
归来试作牡丹谱，未服秉笔惟欧阳。
自从游宦多感伤，况此远谪闽山傍。
谛观世味如嚼蜡，惜花未免犹膏肓。
亦知春色到庭户，不见此花如未尝。
子于何处得一本，赠我意厚诚难忘。
戏言剑浦此为最，聊试呼作道州长。
化工雕刻无厚薄，地气培植非其乡。
虽云单叶不入品，无那富艳逾群芳。
愿言爱惜勿嘲诮，且醉玉斝酬韶光。

半夜疏钟来景阳，美人梳洗随君王。
天然意态已倾国，何用苦死催严妆。
朱颜半酡宁著酒，玉肤自滑非临汤。
铅华固美岂真色，兰麝虽馥非天香。
我观牡丹正如此，勾栏横槛为雕房。
乍惊神女峡中见，只恐弄玉云间翔。
檀心点点晕深紫，金蘂簇簇摇金黄。
坐令杂花为婢妾，解使蜂蝶成颠狂。
临风袅袅更妍好，浑如舞袖踏春阳。
芳根最是洛中盛，安得千本栽砌傍。
惜花惟怕春色老，此癖谁与针其肓。
沙阳春晚始一见，如有异味争先尝。
蜡封剪处持送我，念子此意何时忘。
禅关兀坐无与语，迟迟昼景方舒长。
对花把酒不知醉，醒后还复悲殊乡。
佳篇酬和慰落寞，清丽欲与花争芳。
吟哦愈苦诗愈好，去去惜此窗前光。

春入酴醿如愤泄，翻空万点枝头雪。
浓花嫩蘂满柔柯，应笑蓬葭春亦茁。
东君端的衒工夫，故把琼酥巧妆缀。
含风触处便氛氲，带月看时更清绝。
幽香移入小斋中，独比余花最难歇。
子应怜我惜春光，刺手钩衣几番撷。
却嗟草木本无情，亦解随时自开闭。
对花一醉更翻书，醉里犹能读为霓。

芳花遗我比琼瑰，惭愧幽人自壅培。
名字曾于佛书见，色香今入寓轩来。
旋妆雕槛修清供，更促繁英使早开。
须信庄严资众力，道场化作雨华台。

雨过芙蕖满曲塘，端疑翠盖拥新妆。
风翻圆碧田田叶，露浥深红苒苒香。
根出淤泥成妙净，气侵虚阁愈清凉。
开花不待秋风起，景物依然类浙乡。

深院沉沉清昼永，画屏玉枕冰肌冷。
辘轳惊起宝钗横，香篆浮烟帘幕静。
翠眉不为捧心颦，鬓乱妆残约略匀。
情似杨花无定处，可怜金谷堕楼人。

蓬莱东隔沧溟寛，我欲游之恨无翰。
崆峒西峙冰雪积，崛起万仞良难攀。
不如随寓忻所惬，放逐爱此沙阳山。
苍松拂云雨溜溜，古涧凿石泉潺潺。
远峰三叠碧玛瑙，修竹个个青琅玕。
烟霞缥缈巧妆缀，极目秀色如可餐。
就中此亭更幽绝，泠然爽气洗我肝。
命名题字聊一戏，坐觉景物增清寒。
子为胜游真得侣，纤月正挂青云端。
诗篇雕琢愁肺肾，笔力渐阔生波澜。
当观佳致本来有，拈出便作一倍看。
百壶何必事狂饮，一斗自足资幽欢。
夜乘小艇鼓归櫂，平溪十里初不关。
更须风露稍凄冷，相约同自亭中还。

浥露披风浩莫收，嫣然秀色照清秋。
佳人日暮来何处，翠袖红妆相对愁。

忆昨退朝门下省，槐影扶疏清昼永。
琐窗一枕梦仙山，觉来毛骨犹清冷。
谪官道出武夷山，风景翛然似梦间。
碧溪九曲山万叠，况值密雪妆烟鬟。
寛恩今日容归去，笑指洞天寻旧路。
霜晴日暖白云深，遥望幔亭天一柱。
羽人导我游仙谿，翠壁苍崖晚更奇。
浩歌快饮纵回櫂，星月耿耿风凄凄。
晓来换骨岩中看，玉润金坚余片片。
三姝骈立映彤霞，二水交流萦素练。
征鞍欲去更从容，仙境灵迹岂易逢。
他日追思不可到，梦魂还过七闽中。

妙手不可遇，心匠良难传。
于中营丘生，名若日月悬。
胸次有衡霍，笔端合其天。
坐令众画史，缩手嗟材绵。
公于何处得，藏此图书渊。
昼赏不知厌，夜观烛如椽。
我昔游七闽，足踏群山巅。
最爱演仙峰，石色润且坚。
楼台与妆缀，轻素拖晴烟。
朅来见兹画，恍若复造前。
为技一至此，丹青诚可捐。
譬犹绘神骏，不必锦连干。
阳岭郁葱蒨，阴崖极镕镌。
人禽与屋木，种种法象全。
往者邈难追，后来谁复先。
新诗为发挥，与画争清研。
宝剑藏古岳，贤士隐里鄽。
一朝遇鉴赏，晔若五采宣。
顾我涉道浅，游世困絷挛。
惟有古人心，刻意思精研。
兹画不可取，但诵瑶琼篇。
何须画中看，吾方老云泉。

朔风飞雪何漫漫，群山大半埋云端。
蓝田丘壑不易得，更把云雪妆林峦。
茅斋竹屋架岩𪩘，轩楹面势随所安。
素华淅沥洒空翠，逼耳似闻声正干。
层崖冻沍石欲裂，飞瀑不碍双流湍。
长松落落有生意，连臂下饮惟玄猿。
椒园柳浪眇安在，髣髴犹认芙蓉沜。
乘危跨蹇者谁子，竦肩缩袖何其寒。
祇应诗句独有得，不减灞桥风雪间。
幽人一去久寂寞，寒藤滋蔓谁能删。
生绡数幅写绝景，空有图画今人看。

谁使精庐凿小塘，坐令天女试新妆。
风摇翠盖珊珊响，露裛红衣冉冉香。
棋罢雨声来绝𪩘，梦回月影上修廊。
我生本自无根蒂，触处为家殊未央。

红妆翠盖晓参差，水面浮游有戏龟。
谁道千年解巢叶，也知曳尾已多时。

裴李门头车马盛，斗杓临晓欲东回。
天真都说妆前好，春色偷从夜半来。
园里花枝灯树合，月中人影鉴奁开。
诗家无自矜吟笔，不惜铅华不用催。

濯锦江头树，移根药砌中。
只应春有意，偏与半妆红。

澹澹梳妆薄薄文。

生色深红绶带长，宫帘闲在井阑香。
母家升上瑶池品，先得春风半面妆。

十年一梦花空委，依旧河山损桃李。
雁声北去燕南飞，高楼日日春风里。
眉黛石州山对起，娇波泪落妆如洗。
汾河不断天南流，天色无情淡如水。

君看海棠格，群花品讵同。
娇娆情自富，萧散艳非穷。
蒨縠班吴苑，新罗碎蜀宫。
锦窼杯里影，绣段隟前烘。
心乱香无数，茎柔动满丛。
意分巫峡雨，腰系汉台风。
盛若霞藏日，鲜于血酒空。
高低千点赤，深浅半开红。
妆指朱才布，膏唇檀更融。
色娇无可压，体瘦不成丰。
枝重轻浮外，苞疏密间中。
难胜蜂不定，易入蝶能通。
杜甫句何略，薛能诗未工。

柔梢繁白玉钿封，忍尽娇心恨几重。
姑射真人冰作体，广寒仙女月为容。
江南春信香犹在，楼上晨妆粉不供。
可惜东风晴未暖，洛川流雪更无踪。

台上魂消犹似蝶，楼中妆暖不成梅。
乱初瑶水冰先释，试伴琼林萼并开。

靓妆才罢粉痕新，迢递风回散玉尘。
若遣有情应怅望，翠兼残雪又兼春。

朱栏明媚照横塘，芳树交加枕短墙。
传得东君深意态，染成西蜀好风光。
破红枝上仍施粉，繁翠阴中旋扑香。
应为无诗怨工部，至今含露作啼妆。

寺僧日扣妆钟起，园客时翻辇路耕。

缥缈危亭枕曲池，红妆翠羽自参差。
晚凉小饮谁同醉，定把圆荷当屈卮。

山林冬煖草未衰，深岩穴处狸正肥。
丰茸斑毳面妆玉，摇曳修尾髦如牦。
夜行昼伏彼何罪，失身终堕网与机。
庖厨须尔充口腹，几欲断尾同牺鸡。
蒸炊包裹付糟滓，酥香玉软丰肤肌。
霜刀缕切腻且滑，犀箸厌饫良珎奇。
猩唇熊白不足数，披絮黄雀空多脂。
樽前风味乃如许，为尔倒尽黄金卮。

玉质犹披翡翠裳，温泉浴罢蔼天香。
回眸百媚嫣然处，羞死三千红粉妆。

并蒂芙蓉出绿波，靓妆鸾鉴照双娥。
风清月晓微开处，无那幽人独见何。

寒宵送徂岁，青灯照华髪。
天时自代谢，人事更治忽。
圣朝今中兴，正朔几书月。
未作故乡归，又见新花发。
稚女巧娱予，剪彩妆风物。
一釂婪尾觞，頺然百忧歇。

暝色轻烟罩郡城，渔舟灯火倒观星。
寒山远水江村暮，自在妆成水墨屏。

蓬莱宫中老仙伯，一首诗堪万人敌。
胡不佩剑趋明光，要试南阳二千石。
南阳异时名帝乡，蘘山菊水秋风香。
民歌召杜向千载，至今遗俗皆农桑。
使君此去殊不恶，坐啸风流有余乐。
堂前画烛照红妆，席上枯棋响飞雹。
行看玺书下赤墀，旌旗夹道生光辉。
应念斯文要羽翼，归来九万翔天池。

结束征鞍去欲奔，行行折柳送都门。
壮怀未用看双鬓，祖席何妨醉一尊。
玉局仙游成独往，草堂诗句与谁论。
悬知别乘风流处，醉倚红妆笑语温。

月窗明素练，风榻浄飞沙。
饮极樽无绿，更长烛自花。
感时忧未散，得句喜能夸。
莫寄思归语，妆寒损鬓鸦。

信步寻梅约，欣逢亚雪枝。
春藏红萼小，寒啬暗香迟。
画角传新曲，妆台敛翠眉。
广平心不动，唯许笔端知。

初试梅妆惬寿阳，藁砧山上夜何长。
式微未尽闺中怨，束晳那辞补一章。

铺茸紫葵乱晴飔，点金寒菊栖短篱。
木犀韵髙陋凡枝，顾与葵菊同阶墀。
香闻十里自绝奇，造物岂偏雨露滋。
闲见层出珠琲垂，鹅黄靛妆宫様宜。
烟销红日下薄帷，宴坐幽窗风度时。
颇觉飘飘兰蕙姿，着人不去催作诗。
李侯为续离骚辞，香草端从笔下移。
花前把卷不停披，何以酬君金屈卮。

寿阳催妆花睡起，半额残黄娇欲语。
香魂浮动满幽思，着莫春风暗相与。
李侯铁心似广平，笔力万钧谈笑举。
诗成夜诵更清绝，向来谁识袁临汝。
句中有味应独知，吟罢余甘发微咀。

仙李移根远，夭桃表庆长。
九重颁象服，三世奉萱堂。
尚想慈祥性，难追淡靓妆。
眼酸生怕哭，双泪忽淋浪。

冰雪肌肤西舍女，梳妆巧巧画双眉。
傍人笔力强传写，户外如何见得伊。

午窗春睡足，推枕起来时。
瘦怯罗衣褪，慵妆鬓影垂。
旧愁消不尽，新恨忽相随。
有蝶传魂梦，无鸿寄别离。

朝来带雨一枝春，薄薄香罗蹙蕊匀。
冷艳未饶梅共色，靓妆长与月为邻。
许同蝶梦还如蝶，似替人愁却笑人。
须到年年寒食夜，情怀为你倍伤神。

花神未怯春归去，故遣仙姿殿后芳。
白玉体轻蟾魄莹，素纱囊薄麝脐香。
梦思洛浦婵娟态，愁记瑶台淡净妆。
勾引诗情清绝处，一枝和雨在东墙。

玲珑巧蹙紫罗囊，今得东君着意妆。
带露欲开宜晓日，临风微困怯春霜。
发挥名字来雕辇，弹厌芳菲入醉乡。
最是午窗初睡省，重重赢得梦魂香。

幽篁脱箨绿参差，雨过微风拂面宜。
浴罢晚妆慵不御，却亲笔砚赋新诗。

静看飞蝇触晓窗，宿酲未醒卷梳妆。
强调朱粉西楼上，愁里春山画不长。

懒对妆台指黛眉，任他双鬓向烟垂。
侍儿全不知人意，犹把梅花插一枝。

旋妆冷火试龙涎，香绕屏山不动烟。
帘幕半垂灯烛暗，酒阑时节未忺眠。

触目园池景，荷枯菊已荒。
风寒侵夜枕，霜冻怯晨妆。
江上枫翻赤，庭前橘带黄。
题诗欲排闷，对景倍悲伤。

爱日温温正涤场，老农击壤庆时康。
水催舂韵𢭏残雨，风急耞声带夕阳。
霜瓦晓寒欺酒力，月栏夜冷动诗肠。
厌厌对景无情绪，谩把梅花取次妆。

如何天赋与芬芳，徒作佳人淡𥩟妆。
试倩东风一为主，轻黄应不让姚黄。

满地红影蘸秋光，始觉芙蓉植在旁。
赖有佳人频醉赏，和将红粉更施妆。

园林萧索未迎春，独尔花开处处新。
只有官娃无一事，每将施额鬬妆匀。

晓来偶意画愁眉，种种新妆试略施。
堪笑时人争仿佛，满城将谓是时宜。

每对春风竞吐芳，胭脂颜色更浓妆。
含羞自是不言者，从此成蹊入醉乡。

三宫催解粽，妆罢未天明。
便面天题字，歌头御赐名。

溥溥清露洗残妆，静倚疏篱暗吐芳。
不逐黄花候秋节，笑看殷叶陨风霜。
寒潭谁致南阳种，晚景宜登靖节堂。
我对冰姿赓雪唱，骑骡无计度飞黄。

淡绿衣裳玉作妆，好风凉月自相当。
沈郎笑汝多情在，不似江梅满意香。

张侯好诗如好色，不敢为主而为客。
李侯好酒如好诗，心虽甚壮无人知。
两侯风味俱不恶，如芙蓉与木芍药。
午窗留客看笔快，晓枕无人犹睡着。
广袖渐变天宝妆，大字不作元和脚。
世人讥笑乃其分，政是仍叔之子弱。
病夫坐隐无所求，荒檐断雨鸣春鸠。
炉烟未尽消百忧，恨不缓带从公游。
何时清江横小舟，与公一醉荻花秋，却来密庵参牧牛。

嫩粉殷勤换浅黄，郁金丛里见新妆。
已翻百叠红衣润，更沐九回沈水汤。

学得汉宫妆，偷传半额黄。
不将供俗鼻，愈觉更清香。

异亩同颖久未出，双觡共抵复何物。
今君何以得此花，和气所致无他术。
双莲共蒂中连理，相映同心出秋水。
秋水池塘晓自凉，双莲中含风露香。
飞燕姊妺不相妒，并骋逸艳来昭阳。
自然容质见高韵，不必粉黛呈新妆。
君家孝友闻近县，故使奇祥眼中见。
一洗东南战鬬尘，小人知之亦革面。
我来崎岖山岭间，忽闻双莲能解颜。
请君更画作图看，毋使恶木讥雕残。

君不见我家壁上六幅图，淡墨寒烟半江水。
上有巉然十二峰，乃似突兀当空起。
幽花妩媚闭泥土，乱石峥嵘入荆杞。
巫山县下水到天，神女庙前江接连。
溪流去与飞瀑乱，屋角却对寒崖悬。
阳台昨梦不知处，只今饥鸦迎客舡。
饥鸟受食不肯去，舟子欣然得神护。
晓镜新妆敛旧屏，亦有余红点荒树。
病夫坐稳便幽禅，每见此画心茫然。
文章事业已罢倦，少日气味无寅缘。
楚王不作宋玉死，莫雨朝云千万年。

澹妆素抹旧罗衣，雅致天姿觐竺归。
始信若耶溪畔女，何须珠翠馆娃妃。

马上无端骨肉消，老来功业正寥寥。
便须举白追年少，莫恨红妆不我饶。

无才居客右，孤坐一窗间。
梦到广寒殿，人来姑射山。
舞低明佩冷，妆罢落花斑。
便欲凌风去，天门隔九关。

桃李丛中独立难，自怜孤艶怯春寒。
微风只解分香去，流水犹能照影看。
冷落霓衣慵按舞，斓斑妆粉未胜冠。
留连芳酒无嫌晚，要与凉蟾共倚栏。

锦帕新裁玩月犀，旋开妆合间云螭。
一成贪耍慵梳洗，日晚惟添翠黛眉。

言登巾子山，天外入眼界。
呀然城之东，一鉴如许大。
得非所领州，其下临渤澥。
乃知湖浸阔，便觉井邑隘。
朝朝横乌纱，暮暮束韦带。
何曾官事了，只使人意败。
径须水清泠，一洗胸芥蒂。
昨来放船好，如更宅爽垲。
四围纯浸山，碧玉乱石黛。
兼随郑广文，人境两疏快。
维扬几同僚，独喜此翁在。
只今万红妆，一一倚青盖。
柳阴闲画舫，荷叶遶公廨。
鬓丝禅榻上，句法出蔬菜。
因之双鲤鱼，慎勿欠诗债。

南池荷叶叠青钱，玉山门外君着鞭。
南池荷叶成青伞，问君东游何当返。
闻道湖州又楚州，旧隐故乡宜款款。
清晨剥啄叩我门，我不出门非是懒。
不知何物苦相干，能令人热令人寒。
偶然脱命冰炭里，至今体不胜衣冠。
溪流落尽才如带，想见南池空聚块。
更无小鸭睡枯荷，况有红妆依翠盖。
眼看物变惜年光，明月黄花盍举觞。
知有中秋恐无分，须君满意作重阳。

名园中有十顷池，一钱不用君得之。
菱荷枯折小鸭睡，绝胜红妆青盖时。
蛙鸣莫作鼓吹想，亦莫问属官与私。
读书之暇招客饮，能有此乐非公谁。

青罗熨镜正揩磨，上有虚堂发兴多。
大热端能排酷吏，广寒只合在嫦娥。
又成画舫珠帘去，可奈红妆翠盖何。
纵使曲肱无别梦，一尊风月弄婆娑。

休看红药咏翻堦，极目荷花照酒杯。
静濯明妆何所待，风标公子远飞来。

江梅难以蜡妆成，女手虽工未必能。
香气恼人眠不着，若为学得定中僧。

谁将山杏胭脂色，来作江梅玉颊红。
但得暗香疏影在，不妨妆面对春风。

长虹吸尽两潮水，赤鉴妆成万顷田。

霜郊百草半青黄，寒菊偷春作艳妆。
灼灼似夸篱下客，夭夭欲伴禁中郎。
玄都道士闻须种，彭泽先生见定狂。
莫信化工欺世俗，且将一笑荐雕觞。

疏池养白莲，故作夏时景。
田田绿初齐，便成清净境。
虽无藕如船，风味同玉井。
水仙何处来，露浥晨妆靓。
苦乏社中友，永日对孤影。
爽气入人怀，酩酊为之醒。

江路曾浮宅，悬崖两壁青。
晴烟笼小艇，落照射高亭。
花簇红妆岸，鸥群白点汀。
何时篷底卧，半夜酒初醒。

春风高阁上，雪片又能香。
琢玉全天质，施朱笑晚妆。
梅花如许瘦，柳絮不胜狂。
况此偏宜酿，逢人问酒方。

篱边凖拟嗅清香，菊蕊真同佛面妆。
屈指重阳能几许，夜来寒露已为霜。

淡妆曾记出疏篱，岁晚南枝的皪稀。
后夜月明如破萼，暗香还是着人衣。

柳烟晨气酽，花露春容湿。
翠幕卷宫罗，翩翩双燕入。
无心补粟眉，闲对妆台立。
谁调紫鸾笙，晴响散空碧。

山上龙泓标水府，方欲往游逢雨阻。
多谢山人会人意，约束群仙住朝雨。
游氛洗尽天宇空，山色湖光相媚妩。
就龙觅水酌清耳，雪山醍醐异凡乳。
是中冷煖已自知，岂更将心求佛祖。
流连清境不知晚，归来已踏冬冬鼓。
年兄笑我太清生，旋扫风轩置樽俎。
欲将歌管聊相温，为出红妆唱金缕。
不信人言竹胜丝，昵昵朱弦将手语。
更长语笑益喧哗，快饮不劳觞插羽。
因思同榜七百人，翠琰镂名藏梵宇。
迩来知有几人在，相遇百中无四五。
与君是时俱少年，快马轻衫冒尘土。
岂知重上君子堂，岁月惊人不堪数。
相看斑鬓点秋霜，况复中间多龃龉。
但余契义敌杉松，青青不受冰霜侮。
自怜忧患落穷山，册府不应重接武。
流离更觉主恩厚，独惭未有涓埃补。
因君感激歌此诗，满酌玉卮须对举。

灵根何年离众香，色相全似金容黄。
晓姿荧荧炫寒月，夜气耿耿凌风霜。
天真何曾资外饰，坐笑涂额夸宫妆。
广平当时应未见，独为梅花回铁肠。
赖有花仙觅奇句，东坡着意怜孤芳。
诗中写就无遗巧，安用学花熬蜜房。
多情偏爱被花恼，闻香心醉难禁当。
况复低垂深有意，欲教醉赏倾瑶觞。

霜铺鸳瓦茸茸白，红日破寒舒晓色。
小枝斜傍碧阑干，光透香融娇欲滴。
缘何便证紫金容，胜妙从来众香国。
时世梳妆嫌不称，岂假嫩黄拂宫额。
清润疑和玉髓膏，鲜妍似炼鸾蜂液。
团香掠蘂太辛勤，堪笑蜜房屯羽客。
更有一般超绝处，画史尽工描不得。
漏板丁丁夜向阑，金波浸影寒光溢。
赏奇自昔属多情，况复南人多未识。
恰及开时寄一枝，后时便恐香难拾。
须藉高才与发扬，妙句收归花萼集。

长林翠干因薰烁，池面水平风不落。
天公似亦厌烦溽，开就寒姿洗暄浊。
龙宫想见送来时，靓妆无数褰珠箔。
预愁风日会无情，翠盖欹斜护纤弱。
冰魂玉骨意自远，凡花不是无心学。
神人饮露骨偏清，仙子凌波尘不着。
不随时世事涂抹，遍得月娥怜绰约。
云𫐌隐隐欲降时，寒光清雾都情薄。
勤勤问讯难留滞，欲去徘徊伸素约。
待得秋高风露清，相将归去朝珠阁。
身家元是社中人，宿契非同谢康乐。
更恐群仙苦相问，寄与短章资一噱。

秋风萧瑟海天凉，不见红衣十里香。
惭愧湖边拒霜在，数枝擎露学啼妆。

灵风袅袅转幡幢，红蜡光中一缕香。
万德庄严等尘土，北珠南贝若为妆。

寒泉秋菊水仙堂，华竟无人荐晚香。
赖有新诗伴冰蘂，犯寒欺雪鬬宫妆。

千顷琉璃湛晓光，纷纷兰菊动秋香。
疏烟小雨多情思，个是西湖淡薄妆。

石井灵泉镜様方，龙宫流出倍甘香。
可怜溪女低蓬首，斜插山花照晚妆。

洗尽残妆倚玉楼，世间脂粉且休休。
芳心未必伤幽独，冷雨疏烟与替愁。

海甸秋深亦陨霜，不因寒苦减真香。
冰容本自嫌施彩，青女何劳抹晓妆。

练帨云衣天上装，月中光透只闻香。
世间百宝难相称，珠露荧荧映靓妆。

苦节寒心独异常，尽枯终欲护幽香。
纷纷花蘂那知此，已落犹夸半面妆。

绝点纯清处，由来是半提。
虚空休照镜，混沌莫妆眉。
隐隐忘兼带，寥寥罢晓机。
雪消寒谷暖，花笑不萌枝。

三十六年作怪，撞入者个皮袋。
一千七百衲僧，被你热瞒忒煞。
如今坐断舌头，直下大千俱坏。
劫外迢迢晓末明，休把虚空妆五彩。

一僧据几坐，众僧列其间。
纷纷士与女，其外复相环。
娟娟谁家女，粉面垂烟鬟。
既为时俗妆，复著道士冠。
一闻法师唱，先众低朱颜。
俯仰皆中度，仪矩如素闲。
众僧推举首，往往务旁观。
云是良家子，良人缀朝端。
二十哭其夫，蕙帏守奇单。
誓保岁寒节，悼往时汍澜。
邻女闻好色，愿见无由缘。
孺枝无杂匹，对镜有孤鸾。
如此十余载，里巷不敢讙。
岁久厌俗累，幡然学僧禅。
朝朝事香火，常念舍嚣烦。
遂来佛寺中，圆顶杂长髯。
未能问以此，吁嗟涕以潸。
女子本柔静，闺房不肯安。
当初红颜时，何必同惸鳏。
所行虽失节，尚可求芝兰。
如今余艳态，却来叩幽关。
进退两无据，此道何漫漫。
京城富贵家，妍丽出尘寰。
不肯自爱重，白日呈妖娴。
廉耻节既丧，万里来夷蛮。
向来红面女，十九逢时艰。
奈何兵戈中，此风不为删。
僧乎尔其能，为我逃穷山。

君家不种通神钱，只种春色留庭前。
庭前春色谁最妍，二女解珮来江邉。
沉沉华屋清夜起，火树银花月如水。
自然颜色变韶稚，况乃新妆露初洗。
春初艳粉秋初莲，绛绡广袂罗群仙。
华清池畔娇无力，赤鳯楼中困未眠。
后来更许谁相拟，海棠欲睡薰秾李。
亦知等级且追陪，格外风流不相似。
一枝乞得归茅屋，窗里铜缾窗外竹。
不禁清绝意萧然，大似佳人依草木。
阆苑花无世上缘，收香还入四禅天。
明朝风雨催归去，花月重圆又一年。
神情邃美肤粗恶，泾渭由来两清浊。
要求绘笔尽芳妍，更问尊前老文学。

奕世流芳远，传家庆有余。
簪荆蘋荐洁，曳练宝妆疏。
载德光门阀，成名振里闾。
如何裁半日，一旐向輀车。

为怯清宵短，然膏约凭栏。
颊疑西子醉，花误北人看。
点露燕支破，啼妆风雨残。
莫嫌翠袖薄，犹得护春寒。

香分净社色专城，冠盖如云照乘眀。
晓露一妆秋艳曳，凉风吹月夜经营。
戏荷鱼小波纹近，戛玉船低笑响轻。
闻说笠干烧供夜，无邉华烛竞欢迎。

阳羡溪头蟹正肥，三年客尽拂征衣。
一川秋色背人去，满路黄花迎子归。
未用解装荣故里，少须通籍扣天扉。
红妆莫作离凰怨，自有鹓鶵接翅飞。

尽意妆成出晓窗，燕脂颊浅绿云长。
水仙卤簿三千女，瓦影龟鱼一味凉。
鸡舌旧传仙客句，芬陀长带梵天香。
使君玩物无留物，为尔临流欲泛觞。

极目关山不断云，岭梅开处若为真。
沈迷簿领政无术，展拓诗章笔有神。
夜市鬻茶如访旧，晓妆吹颊自争新。
长溪西畔烟霞远，闻有风光属主人。

梅蘂年年破腊时，玉花飞舞集鸾池。
独将艳色添真色，任尔冰肌映雪肌。
带恨不妨红作泪，洗妆终见白凝脂。
可怜渠有风流句，只作歌词不作诗。

宫妆十様向眉头，传道人间不解愁。
说与眉端向人意，元和才子旧风流。

色分姑射冰肌外，味在金仙露掌中。
乞与佳人润妆脸，两家春色一般风。

已为春风一醉来，不知妆镜为谁开。
虙妃只解如飘雪，也费陈王八斗才。

池塘雨涨暑风微，弄水红妆出水迟。
五日便当分六月，韶村道上见开时。

暖风吹得也轻狂，连夜争开有底忙。
困恨兰宵留宿酒，笑濡晓露试新妆。

我被儒冠误此身，公缘何事作流人。
琼葩乍折香胜雪，玉版初尝暖似春。
月桂他年应独折，琼林今日遂重新。
披襟散髪无妨醉，况有红妆二八陈。

怪怪奇奇不可陈，搜奇抉怪殆穷神。
曾编金钥李商隐，屡赐银杯胡楚宾。
丽服靓妆皆可玩，大羹元酒并忘辛。
文章三变公为伯，自愧蠢愚冬复春。

日出湖山丽，寒销草树芳。
裙腰先蕙碧，妆额次梅黄。
目极绵绵道，心清细细香。
南枝春不浅，东阁兴难忘。

村落人家柳过墙，舞腰曾共小姑长。
点妆拂黛留相学，卷叶吹芦莫漫狂。

仙衣云样拂轻缁，林下神情特地宜。
妒妇津头风怨急，坏妆聊为□水姿。

昨日花间风送雨，泪脸凝愁暗无语。
今日花间天色明，向人艳冶百媚生。
雨中多思晴亦好，日日看花被花恼。
人间绝色比者谁，汉宫飞燕开元妃。
轻颦浅笑各有态，淡妆浓抹俱相宜。
传闻姚魏多黄紫，醉红不似当筵枝。
移樽洗盏苦不早，明日春光暗中老。
西齐居士心已灰，也向花前狂欲倒。

秋水芙蓉四槛凉，净临明镜试晨妆。
露凝月面浓施粉，日照□□□□□。
预觅籧篨□□地，卧看池头日脚忙。

骑马长安漫踽凉，几番桃李艳晨妆。
目官厌阅是非海，心地不闻知见香。
九转未能超北陆，一廛终待老南塘。
会令坚白消同异，世事秋棋玉石忙。

绝胜河阳满县香，淡妆浓抺巧相望。
七言远逼能诗谢，万朵今闻好事黄。
绣幕罗帏云冉冉，风裳水珮日央央。
紫薇花底根株在，寂寞山城亦自芳。

俗子丛中暂拨忙，团蒲中夜拟禅房。
澜头岩穴仙都邃，石上轩楹佛土香。
宿雨生秋醒客梦，霁云回日借山光。
归涂芳物酬佳兴，白菊丹枫试晚妆。

地胜官清人更幽，公田政足办槽丘。
吏情厌问可不可，世事但从浮自浮。
绿盖红妆供客笑，黄鸡白酒为君留。
惯倾老瓦陪田父，髙会端如饫五侯。

曾倚沉香作好妆，竹篱茅屋肯深藏。
天寒翠袖留空谷，岁晚长眉闭上阳。
投辖尚能来好事，着鞭应恐并余芳。
广平赋罢诗肩瘦，不为梅花恼石肠。

倾国从来少并芳，人间那得两巫阳。
丹青不解传真态，恐是菱花对晚妆。


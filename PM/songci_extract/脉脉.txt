近枕吴溪与越峰，前朝恩锡灵泉额。
竹林晴见雁塔高，石室增栖几禅伯。
荒碑字没秋苔深，古池香泛荷花白。
客有经年别故林，落日啼猿情脉脉。

空塘水碧春雨微，东风散漫杨柳飞。
依依南浦梦犹在，脉脉高唐云不归。
江头日暮多芳草，极目伤心烟悄悄。
隔江红杏一枝明，似玉佳人俯清沼。
休向春台更回望，销魂自古因惆怅。
银河碧海共无情，两处悠悠起风浪。

世外无双种，人间绝品黄。
已能金作粉，更自麝供香。
脉脉翻霓袖，差差剪鹄裳。
灵华余几许，遥遗菊丛芳。

夕蔼收芳甸，春蒿遍宿荄。
朝虹先雨出，寒雁后阳来。
远木芊芊茂，幽花脉脉开。
欣逢老农语，争席坐林隈。

戍城官柝应营笳，愁枕无眠感曙鸦。
料峭风头犹助冻，苍凉天角欲成霞。
离离弈局残星坠，脉脉刀环片月斜。
尚喜初年轻病骨，半簪蓬影况苍华。

建康九酝{/火}，侑以八品珍。
除瘴去热恼，与茶不相亲。
满月堕九天，紫面光磷磷。
平生酪奴谤，脉脉气未申。
定论得公诗，雅号知凝神。
执持甘露椀，未觉有等伦。
破睡及四座，愧我非嘉宾。
危楼与世隔，万事不及唇。
成公方坐啸，赏此玉花匀。
收杯未要忙，再试晴天云。
开口得一笑，兹游念当频。
闭眼归默存，助发梨枣春。

晓天青脉脉，玉面立疏篱。
山中尔许树，独自费人诗。

海棠脉脉要诗催，日暮紫绵无数开。
欲识此花奇绝处，明朝有雨试重来。

淹淹一夜雨，脉脉万方情。
勿怪云多妒，从来物恶盈。
水浑珠自莹，垢尽镜还明。
共赏此时月，无论阴与晴。

春阴正愁绝，夜雨复淋漓。
楚客南冠日，湘累去国时。
千山花尽落，万壑水东之。
脉脉灯前意，夫君知不知。

曾向华筵折数枝，不知心正阿谁思。
却怜弄玉吹箫伴，忘了小桥同醉时。
和泪盈盈凄晓露，含情脉脉怨东篱。
孙郎风味年来减，且对西风罚满卮。

含怨衔辛情脉脉，家人强遣试春衫。
也知不作坚牢玉，祇向人间三十三。

脉脉受风斜，野望迷青草。

高楼昨夜西风转，耿耿银河云叶卷。
擎空皎月弄婵娟，领略溪山堪指点。
秋光次第磨青铜，一味清凉袭庭院。
遥知天外鹊桥成，织女牛郎会佳燕。
凭高翻忆凤楼人，殷勤乞巧陈芳奠。
可堪目断心旌揺，砌成幽恨无人展。
促樽欣得莫逆交，脉脉闲愁凭理遣。
清狂举白话平生，午夜香燃残宝篆。
凄凉此际忆年时，烂漫琼楼兴不浅。

第一逢春管物华，率先桃李被褒嘉。
明朝又数日为狗，回首犹惊岁在蛇。
香聚椒槃萦彩字，春生茶碗结琼花。
层城独秀东风里，下瞰川流脉脉斜。

别处日已远，别情转绸缪。
行行千里余，脉脉无时休。
夜与梦相随，昼与泪俱流。
山高恨不断，水阔遮无由。
欲吞不下咽，欲吐不出喉。
戟我胸肺间，有如鱼挂钩。
寻端无从来，了知在心头。
翻疑一寸心，能容如许愁。
平生丈夫气，愧此须髯虬。
朝来看蓬鬓，满鉴雪霜浮。

春融天气露微微，药草葱芽脉脉肥。
植竹旧竿从茂谢，栽桃新树忽芳菲。
天寒堂上燃柴火，日暖溪东解虱衣。
兴动便携樽到岭，人生真性莫教违。

寒葩脉脉画堂新，同是巡檐索笑人。
独把幽姿伴冰雪，舒花结蕊不关春。

琴轸含房风未吹，盈盈脉脉度炎晖。
怪来一夜丹须拆，杯酒新翻阿措衣。

涌金门外看春色，水流不尽花枝碧。
一番洗雨一番风，堕蘂零红收不得。
蜜房羽客寻芳歇，蝶翅粉尽金翠灭。
云昏草暖天亦迷，日暮杨花散成雪。
倾城一醉争狂荡，踏歌相携大堤上。
湘妃有意解明珰，桃叶竟谁迎两桨。
东君无情背人去，脉脉那由话衷素。
归来帘幕护残灯，一梦闲阶月如雾。

涨碧湖方迥，娇红藕竞芳。
已疑星斗下，仍讶锦云张。
脉脉初离立，盈盈忽缀行。
烟藏何限思，雨送不胜香。
解佩皋临汉，闻弦浦近湘。
向来便看此，欲去未渠央。
叶好嗔儿摘，蓬新唤客尝。
更禁和月淡，直思付风狂。
得载平生酒，闲鸣尽日榔。
甘将百诗咏，恣弄水仙乡。

丞相于藩日，疏湖讼阁西。
疑从济川地，写出钓璜溪。
流浅初无浪，源清不贮泥。
月为宵幌烛，云作曙楼梯。
碍马汀篁密，萦船浦蔓低。
人亡桃李在，脉脉尚成蹊。

斜规脉脉霞底去，早凉萧萧林际归。
年华摇落适谁怨，伯劳燕子东西飞。

脉脉似崔徽，朝朝长看地。
谁能解倒悬，扶起云鬟坠。

素娥窃药不奔月，化作江梅寄幽绝。
天工丹粉不敢施，雪洗风吹见真色。
出篱藏坞香细细，临水隔烟情脉脉。
一春花信二十四，纵有此香无此格。
放翁年来百事堕，唯见梅花愁欲破。
金壶倒置春满屋，宝髻斜簪光照坐。
百榼淋漓玉斚飞，万人辟易银鞍过。
不惟豪横压清癯，聊为诗人洗寒饿。

小阁对寒蟾，山尊尽更添。
方看一轮满，又叹两头纤。
脉脉离云峤，姢姢傍画檐。
五更清露下，不恨客衣霑。

兀傲胡床酒半醒，钓筒收尽数舟横。
风生细葛无三伏，月上疏林正四更。
北斗离离低欲尽，明河脉脉去无声。
斥仙岂复尘中恋，便拟骑鲸返玉京。

收尽浮云见素娥，青天脉脉映明河。
时平里巷吹弹闹，岁熟人家嫁娶多。
高会不知清夜永，散归想见醉颜酡。
小窗灯火晶荧处，也有人赓七月歌。

一叶两叶病木𫕥，一点两点疏萤流。
水底星河秋脉脉，发根风露夜飕飕。

脉脉惜佳夜，泠泠成浩歌。
傥无诗句子，将奈月明何。
露气蒙花重，风声入树多。
清欢殊未办，桂影堕江波。

玉妃谪人世，乃在流水村。
天风吹婵娟，飘堕寂莫滨。
芳心怨命薄，玉色凄路尘。
佳人来无期，日暮多碧云。
溪声为咽绝，月亦低微颦。
相逢倦游子，一笑不复珍。
脉脉问不语，亭亭意弥真。
要我冰雪句，招此欲断魂。
苏仙上宾天，妙意终难陈。
璿柄忽倾堕，晓岚愁翠昏。

轻薄人情翻覆手，冰容却耐幽居久。
关中旧事逐春休，付与新人莫回首。
目送斜阳忘却归，竹风摇曳翠罗衣。
君看脉脉无言处，中有杜陵饥客诗。

明月无声满屋梁，梦余分影上人床。
素娥脉脉翻愁寂，付与风铃语夜长。

晓山障望眼，脉脉紫翠横。
澄江已不见，况乃江上城。
结束治野装，木末浮三星。
羸马陇头嘶，小车谷中鸣。
亭亭东灞树，练练绿浦明。
篙师笑迎我，新涨没蘋汀。
径投一叶去，云水相与平。
聊将尘土面，照此玻瓈清。
怀我二三友，高堂晨欲兴。
风细桐叶堕，露浓荷盖倾。
凝香绕燕几，安知路傍情。

水口故城丘垅平，新亭乃有緪铁横。
归艎击汰若飞渡，一雨彻明秋涨生。
东楼锁江两重客，笔墨当代俱诗鸣。
我来但醉春碧酒，星桥脉脉向三更。

征骨化为尘，柔肌化为石。
高山共苍苍，临水望脉脉。
青云卷为发，缺月低照额。
千古遗恨深，终不见车𫐄。

江园试觅去年梅，花下遨游得暂陪。
脉脉早迎南日至，垂垂先放北枝开。
江边墙角添诗兴，月落参横唤梦回。
一见清香心已醉，何须更待麹生来。

夭夭雀舌变枪旗，旟旆旃旌忽四驰。
槐火已登新鼎味，松风犹动故园思。
森森苦口难追俗，脉脉甘津恐后时。
何似当初陆鸿渐，莫将名字世人知。

从来香草骚人咏，晚作离宫炀帝游。
三殿重重锁秋色，七泉脉脉贯中流。

龙化当年去不回，空余古洞出崔巍。
苍苍野色连天远，脉脉泉音穴地来。
壁上梭飞三尺雨，匣中剑跃一声雷。
红云六月炎蒸处，应作商霖泽九垓。

骀荡风光将欲暮，柔条系日萦霏雾。
寂历闲庭芳草路，眉开青眼多情度。
脉脉依依愁不茹，欲翔未定邅容与。
体轻委蜕韶华去，飘泊晴天离又聚。
高低上下当何住，卷春匪蹴球先赴。
小院深沈铺月素，卿云蝉逐凌波步。
扑樕追随无定处，冰霜峭觉回寒沍。
梁王有客能辞赋，苍凉雪苑知谁诉。
浮玉神山攻宝璐，屑屑虚花奈凭据。
还思道蕴惊人语。

夏更宜，更宜倚栏客。
扇化养之清微，布丰美之涧泽。
空翠幄之桑柘，涨黄云之麰麦。
扫园囿之落红，溢{亩犬}浍之疏白。
亘东西之入望，固高下之无择。
响缫车于林野，度牧笛于阡陌。
消永昼于尊罍，散轻暑于𫄨绤。
嘉宾可以娱，尘襟可以释。
俯槛草芊芊，怀人情脉脉。
黄梅熟兮大霔，洪涛涨兮古渡。
前渚长兮长已没，浮梁断兮断无路。
驻征客之行舟，失远村之芳树。
望青林之济溺，虑黄帕之为蠹。
浪汹涌而未息，云冥蒙而犹固。
幸学海不为远，忽安流已如故。
赤日照奇峰，绝壑召神龙。
奔雷过车响，急雨跳珠容。
为霖利已溥，泼墨收无踪。
微凉入殿阁，朝爽开心胸。
高明可居君莫厌，变化莫测吟可供。

脉脉循檐水，林林夹岸山。
令儿从竹下，领客入云间。
稠木容人过，悬崖着手攀。
从今名字出，不到径苔班。

春空吹雨作余寒，去去扁舟不可扳。
伊昔曾游三大水，到今独记九华山。
想君脉脉征途远，属我悠悠梦境闲。
回首江山固无恙，怀人倚待好诗还。

林花脉脉怯朝烟，雨隔兰庭曲水筵。
欲买春花无定价，东风撩乱掷榆钱。

仆夫催蓐食，客子叹萧晨。
青嶂如迎客，黄花似笑人。
所思空脉脉，何是罢踆踆。
未慕龙山达，深怀靖节真。

雨丝情脉脉，雨点泪浪浪。
无处堪回首，如何不断肠。

玉立空林一树梅，向人脉脉似怜才。
微波托使为媒去，一被晚风吹又回。

婆娑风月隅，窈窕溪山宅。
林园故幽幽，鸥鹭空脉脉。
虽云有逢迎，未易相主客。
桃李自成蹊，岁寒知松柏。

自与松筠并，宁容草棘欺。
盈盈皆正色，脉脉匪邪思。
照水初开处，临风欲坠时。
深幽殊可念，酹酒侑之诗。

一株当三春，名花不易得。
百年等寻丈，不博千乘国。
野人三十本，强卖青铜百。
应怜跗花具，苦为薪米迫。
移栽向明阳，妃媛俨行列。
土膏合根性，功用成宿昔。
除香出浅紫，泣露轻脉脉。
含愁欲谁诉，折去情更惜。
方求蔽芾阴，未受搔擢厄。
嗟余自羁旅，何以慰新客。
殷勤深夜来，少待山月白。

摧荷秃柳不胜春，脉脉荒堤数过人。
我若有材能速化，应将地巧答天真。

湖上野芙容，含思秋脉脉。
娟娟如静女，不肯傍阡陌。
诗人杳未来，幽艳冷难宅。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

人间盛衰理甚明，势去有如汤沃冰。
听言一事足叹惋，恐君亦复伤中情。
行都赫奕名王第，列屋珠玑多秀慧。
主翁五十二本兵，宠冠诸家当盛世。
其间属意字以端，姿品高妍兼妙艺。
燕开云幄萃亲友，艳阵香藂尝窃睨。
转眼陈迹俱已休，西风叶飞东水流。
相逢应怪我鬓改，贪情省认俄惊羞。
波明藏泪尚剪月，山浅带恨犹横秋。
失身何心养儿女，啁啾耳厌山蛮语。
困居村店少人沽，饤饾腥咸污盘俎。
无言脉脉话最深，为君写作溪妇吟。
人生荣悴由分定，有夫不必萌他心。

柳边放船试南风，扬溪荷花能艳红。
一川云锦步不尽，我舟正在繁香中。
午天无云青脉脉，枕舷哀歌醉脱帻。
更将绿叶穿碧筒，欲臣屈卮奴太白。
风前一笑玉麈横，蜻蜓侧翅潜鱼惊。
骑马贵人多内热，此欢勿语长安城。
须臾客醉船亦醉，信流一抹西村外。
翁媪负墙樵牧奔，拾薪供茶初不记。
还家鼻息撼四邻，阆风接梦疑非真。
清游何时记三人，臞庵与弟拙乡陈。

寂寂园中林，脉脉林下泉。
萧闲岁云暮，老身欲何言。
不畏日月驶，但笑霜雪繁。
人生本非恶，往往迷宿愆。
昏明夜复旦，寒云满空山。
瓶储粟粒罄，交旧无往还。
尘埃岂不知，冠緌易牵缠。
五鼎食与烹，寸景能几年。
心境互生灭，雅俗相移迁。
危坐明檠灯，炉香更清然。

微物亦生辉，轻风弄客衣。
花闲情脉脉，蝶煖喜霏霏。
望国勋名晚，伤时岁月飞。
淹留伴猿鸟，何日片帆归。

龟筮从元吉，征车庆礼成。
骎骎近七夕，脉脉耿双明。
羽饮黄金的，云翻紫玉泓。
扇鸾蜚翰墨，谁不解卿卿。

鼠璞窃美名，冠玉假外观。
良人夸意气，下妾愁岁晏。
念君始行迈，雪岭梅初粲。
春风桃已红，光阴等导弹。
相思果如何，金环宽玉腕。
昔为连理枝，今作抟沙散。
惜哉牛与女，脉脉阻河汉。
特栖良独难，守坚祇自赞。
双剑几时合，寄声问华焕。
勿听五羊歌，富贵忘贫贱。

芳洲日云夕，薄言撷兰荃。
悠悠无与赠，脉脉空自怜。
美人洵且都，为加一笑嫣。
知己古所重，欲报甘縻捐。
未省晼晚姿，可复成春妍。
彼哉爨下桐，犹为朱丝弦。

黄姑织女万古心，脉脉欲渡银河深。
有齐季女起拜月，绿发一缕蒙金针。
眼明志针如志鹄，针发相投如破镞。
回身拍手笑迺翁，字大行疏烧矮烛。

短裙缬蕖衣制荷，采莲女儿凭船歌。
歌酣弭棹解尘袜，微步演迤凌寒波。
薄言采采湖之沚，买镜无钱贱生理。
遥知浪水不可照，只仗清流作知己。
荪为桡，桂为棹，脉脉环湖翠烟草。
急归掩关中夜思，欲致美人伊有道。

年例清明是暮春，今年春事却平分。
故添一闰知天巧，欲探群芳奈雨频。
烟树对人愁脉脉，暮山似我老陈陈。
感时莫洒花前泪，不道中原涨战尘。

离怀如醉复如痴，脉脉无言不展眉。
秋草空牵幽意在，征轩疑有断魂随。
残星更漏门开处，斜月帘栊酒醒时。
此恨谁能解消遣，因题红叶偶成诗。

金蝉饰绿云，细靥蕊黄新。
南浦解清珮，西谿采白蘋。
密竹映深花，湖山日欲曛。
春肠知已断，脉脉两难亲。

暮春惨惨黄昏雨，零落樱桃斜掩户。
未张灯火帘幕深，楼阁巢寒闻燕语。
昔时常说长安好，而今厌走长安道。
苏秦辨说长卿才，自笑功名胡不早。
人悄悄，倚柱时，情脉脉，无人知。
怜春惜远情不尽，斜雨兼花暗湿衣。

我本山田人，好尚与众异。
平生重交游，所得国无几。
昨者应茂才，西行觑朝美。
时当庆历初，选举实多士。
茫茫帝王州，栖栖远行子。
携钱赁破屋，乞火蒸陈米。
鞍马到即卖，僮仆痴难使。
有时造公卿，努力向廛市。
数步则一歇，长吁乃能起。
衣冠信质野，言语欠婉媚。
阍人顾之笑，将命见而避。
往往得所请，跄跄向前跪。
何能剖怀抱，浪自慕尊贵。
贵人如天神，喘息生云气。
野夫等麋鹿，刍豢非所冀。
归来坐空窗，惆怅夕不睡。
尘埃满须鬓，臭恶入口鼻。
业已辞吾亲，中道岂可废。
僶俛待报闻，愁忧遂经岁。
二年正月晦，闲房适假寐。
有奴来啄门，手披择之刺。
承命惊下床，赤脚误穿履。
从来未识面，只是闻高第。
名显宦且达，见我当何为。
再拜请就席，熟视知可畏。
昂昂貌甚古，崖石掀氛翳。
浑浑气其和，璞玉无芒锐。
高谈贯先哲，雅意在兹世。
昔人相遇间，一言犹合契。
今吾于择之，宁假再三计。
自此习往还，中心蔑疑贰。
如热息广厦，如饥享盛馈。
君授南康守，舟维蔡河涘。
我馆汴之阴，前去路则迩。
时时结帽带，踽踽寻英轨。
众人娇绮罗，相对纫兰芷。
朱弦自三叹，笑杀彼郑卫。
王命有期日，都门一反袂。
君行剧鸿轩，我处近匏系。
旷日及孟秋，皇慈始收试。
崇崇九门开，窈窈三馆秘。
主司隔帘帷，欲望不可跛。
中贵当枨𫔶，搜索遍靴底。
呼名授之坐，败席铺冷地。
健儿直我前，武怒足防备。
少小学贤能，谓可当宾礼。
一朝在槛阱，两目但腭眙。
捉笔析所问，移时数千字。
读书取大者，纤悉或靡记。
炙背虽自奇，宁当至尊意。
龙马腾天衢，驽骀合羞死。
量才与揣命，坦荡更何事。
振衣托归舟，河流迅弧矢。
淮清江且平，逾月在枕几。
及过庐山南，闻君初布治。
船樯既入岸，马首已来暨。
迎我到府署，相见共欣喜。
嫩橘摘千苞，肥鱼斫千尾。
萧晨彻骨清，佳境邀人醉。
高会虽暂欢，故园当速至。
草草成别愁，悠悠渡湖水。
是时东方曙，俄然北风厉。
阳乌畏威逃，江神以儒戏。
气象斗不同，波涛大可悸。
长帆张欲裂，孤舟荡无倚。
或从玉井出，或自银山坠。
篙工敛手立，脉脉无穷泪。
从者闭目坐，嗟嗟不敢视。
我时抚床歌，分作长江鬼。
所恨生劬劳，不孝而已矣。
祸福果无妄，险难行可弭。
脱身得平康，引领望乡里。
厥后过浃日，幸得见维梓。
入门何怡怡，馔具有甘旨。
稚女能纫针，骄儿遍生齿。
芟除闲草莱，疏通旧沼沚。
吾庐可终焉，生计由此始。
郡守方仁贤，学宫盛修理。
踵门致勤恪，命我论经艺。
麻衣何纷纷，乡人子若弟。
不唯务章句，所欲兴礼义。
施为有本末，动静有纲纪。
蚤与鸡同觉，夜与月相值。
孳孳忘饮食，{龠斤}{龠斤}在文史。
时附南康书，或逢北来使。
尺素虽满前，话言难到耳。
殆及三年冬，闻君受朝寄。
名称按刑狱，势可平冤滞。
故人渐大任，贱子差自慰。
轩车日已远，翰墨益难致。
薄命良可伤，降灾浑未已。
是年之季冬，举家缠疫疠。
老母尚委顿，微躯盖蝼蚁。
形骸非我有，魂魄与心离。
权柄在鬼物，功力非服饵。
晓突谁能炊，午关犹未启。
荏苒再周月，幸会天不弃。
春风动枯槁，甘雨浇根柢。
行行夏交秋，吉微凶不替。
高堂何戚戚，疾病日攒萃。
一夕脾脏间，发泄不复止。
诘朝问无言，目瞑口齿闭。
号呶诸儿孙，杂沓大鼎沸。
嗟哉当彼时，诚恐弗可讳。
医师相急热，巫觋两经纬。
药草极酸辛，法术殚怪诡。
薄暮乃复苏，逾旬仅知味。
方兹恋庭闱，旋已对狱吏。
试言其所由，内省亦无愧。
有人同州闾，发迹自徒隶。
窃被儒衣裳，曾亡小材技。
突如游京邑，欲以干明叡。
朝家焉可欺，羁旅谋自济。
乃造黄纸书，便取青袍衣。
乘船归南方，敛板谒当位。
自言章奏奇，因藉宦官势。
诏文降自中，宰府不预议。
既云能占天，且曰善兴利。
江淮一经过，郡府十不啻。
到处争逢迎，莫能思处置。
转运苦爱奇，得之如国器。
故使按坑冶，庶可展才智。
小人靡忖度，假宠愈放肆。
行符索吏卒，圈印发传递。
阎闾望尘拜，州县从风靡。
遮道结缯彩，铺筵塞珠翠。
车骑前后呵，给使数百指。
何者为典刑，独自夸爪嘴。
在昔秦无人，绕朝赠之棰。
繄我非聋瞽，碌碌宁不耻。
作书贻谏官，奸诈患不细。
有诏令逮捕，按验取真伪。
是夫知计穷，诬我以罪戾。
上官犹眩惑，准例皆拘系。
幽幽圄犴中，愤愤争竞里。
周旋二十日，乃克见巧敝。
画地尚不入，业棘曷可寘。
惟兹谢吾母，几不全发体。
教道亦难行，凡庸岂同志。
吁哉养英才，徒以钓积毁。
箧书归敝庐，庠门任芜秽。
去年仲夏后，盛暑若火炽。
郊园有余爽，蔬果聊可嗜。
时复观田畴，毕力奉耘籽。
人生但饱暖，此外皆淫侈。
思君非一日，欲去无双翅。
俄闻迁黄州，又说丁丧制。
古来圣与贤，谁不遭丑诋。
蜀日骇狗犬，夏鼎愁魑魅。
人寿有短长，孝子谩忧思。
灭性经所贬，节哀礼为是。
矧夫王佐才，简在唐虞际。
扬名以显亲，报德岂不韪。
加饭苟如愿，苍生犹有恃。
适时匪我长，不朽乃所拟。
道义果弗充，富贵反为累。
回宪本无官，桀纣焉得此。
俗子但相非，吾心已居易。
近者游葛陂，念君在衰枲。
作诗布幽怀，读之勿嗤鄙。

戢戢虽聚头，脉脉俱俯地。
既言是姊妹，又却相妒忌。
面痕赤未没，尽是伤爪指。
不然睡未醒，被人沃井水。

数声应寄春消息，才转花梢浓绿隔。
早知襟韵倦逢迎，莫遣临风情脉脉。

隠隠层台际混茫，荆关形胜古当阳。
登楼赋里山川在，抱玉岩前堑垒荒。
思绕曲沮流脉脉，望迷平楚入苍苍。
青林渐复升平旧，百里康庄夹绿杨。

柴门窄窄对江开，脉脉寒潮入浦回。
笑语邻翁倚篱落，夕阳微处竹舆来。

京国春寒情脉脉，关山月落梦悠悠。
离愁又在高楼上，满池夕阳江水流。

野水云何涸，咨嗟为久晴。
昔曾移艇去，今见有车行。
石已磷磷白，流无脉脉生。
不愁濡辔渡，只恐细鱼惊。
宁复沧洲兴，空余野渡名。
秋霖看拍岸，还听棹歌声。

孤山树槁神枯，一段底死工夫。
脉脉不知机转，忽然嘴眼皆苏。

池上白莲花，秋风洗香雪。
坐令红黛皆尘俗，一种凄凉不堪折。
微波脉脉露光漙，姑射仙人步烟月。

屈指还京十日程，每逢歇处问村名。
春沙脉脉溪初涨，夜雨垂垂晓又晴。
山下有人传虎出，店中炊饭见牛鸣。
天涯行客无宁日，不及田家业在耕。

轻尘不动雨霏微，堤外芹香燕子飞。
庭院日长帘幕静，含情脉脉看春归。

客路雨连日，吾生良可嗟。
萧萧打蓬急，脉脉受风斜。
野望迷青草，江声走白沙。
今宵何处宿，欹枕听鸣蛙。

万木已西风，千山景象通。
岸拖秋草绿，日抹半山红。
穴蚁苔痕静，诗人眼界空。
水仙来往处，脉脉兴何穷。

垂垂白发老相催，末路崎岖毂又推。
万里备更霜雪苦，十年重入瘴乡来。
休思往事骖鸾去，恍类前身化鹤回。
行尽潇湘春脉脉，故人惟有道边梅。

五旬行李经吴越，四月风光正惠夷。
绿水悠悠晴脉脉，青条总总实离离。
飞来何处双黄蝶，叫彻他山一子规。
却把闲身成倦客，关心书几昼长时。

翻手作云覆手雨，刘翁乃尔女如许。
飘飘上下随春风，妾身肯似章台絮。
门前江水深更深，沈沈此水明妾心。
后来志士为感慨，过此往事成悲吟。
嗟嗟许蔡复许吴，女吴绝蔡成二夫。
此时哀泪苦几谏，翁意或可还其初。
吴家箱币罗堂前，女兮脉脉胡不言。
后来吴郎傥不死，清祠未必能江边。
女今贤明照天宇，翁也反复闻千古。
许吴之日回此天，女贤翁否俱无传。

又逢南浦草生春，独咏江东日暮云。
樽俎从容成感旧，鼎茵安否莫知君。
寸心终夕驰千里，一见他时胜百闻。
欲到小峰身不羽，此情脉脉倩诗云。

歌声娇带晓鶑啼，何处糟糠更有妻。
脉脉寸心和酒闷，明朝还恐两东西。

无言情脉脉，美人久相隔。
道阻修且长，春草几番碧。
凤钗冷鬓云，鸾镜轻云羃。
昔为比翼鸟，今作孤飞翮。
愁绝寄郎衣，腰瘦裁宜窄。

二妃泣苍梧，泪多衣袂黑。
犹似不忘君，垂头情脉脉。

痴寒脉脉压晴莎，春渐三分景未和。
待得浓阴收拾后，花边春色已无多。

南陌耕云脉脉，东风吹雨斜斜。
流水满邨春事，炊烟隔岸人家。

凤□□□鸣，蚓窍出虫声。
阴雨不见星，腐草流爝萤。
卓□独何为，不与时同情。
风流晋宋闲，眼中无四灵。
言言意脉脉，字字声铿铿。
我老见已曩，读之水投冰。
珍重复珍重，好处腾虎谷。
嗟哉南山下，诸老家为塾。
彼饕何人斯，欲食酸寒肉。
衣冠坐涂炭，衽席生桎梏。
星节来自西，一见无遗目。
丰棱霜雪严，号令风雷速。
恩波四溟涌，文焰九霄矗。
征徭脱滥籍，诗书还致俗。
蹙蹙愁者欣，嗷嗷流者复。
耄矣八旬翁，凄其无半菽。
亦欲学庞公，不着城市足。
要识澄清辔，满慰平生欲。
扶曳语乡人，其来拜仆仆。
下为一邑谢，上贺天下福。

谁教窄路恰相逢，脉脉灵犀一点通。
最恨无情芳草路，匿兰含蕙各西东。

相见不扬眉，君东我亦西。
相逢欲相唤，脉脉不能语，总是粥饭气。
贴贴底无缝罅能有几个，温州城里何限数。

不才离别已多时，脉脉关河入梦思。
万种闲情诗易遣，一腔愁绪酒难移。
风迥过雁乡书断，月满圜扉夜漏迟。
臣子立身忠与孝，此心期不愧丹墀。

乐天尝日浔阳渚，舟中曾遇商人妇。
坐间因感琵琶声，为托微词写深诉。
因重佳人难再得，故言何必曾相识。
今日相逢相识人，青衫拭泪应无极。
我因从官临川去，豫章城下风帆驻。
续有翩翩画舸来，斜阳共系垂杨树。
绿窗相近未多时，红帘半动闻私语。
认得舟中是故人，从人来自韶阳路。
柔情脉脉不得通，余时冉冉时闻度。
借问舟中是谁氏，长自庐江佳丽地。
苏姓从来字小卿，桃叶桃根皆姊妹。
十岁清歌已遏云，十一朱颜妒桃李。
十二能描新月眉，十三解绾乌云髻。
乱花溪上偶相逢，一托深心许为婿。
翠鬟曾翦系平生，暗断金钗为盟誓。
无何官难两相忘，因兹流落来天际。
扬州一梦今何处，风月心情向谁诉。
筭来争似不相逢，空感当时无限事。
昔日风光曾作主，今日风光如蓦路。
肠断江头夜不眠，风帆明日东西去。

佳人藐中洲，倚竹翠袖寒。
捐玦属蹇修，脉脉一水间。
夜半下云旗，逸驾欻可攀。
结言永为好，矢报念急难。
君有金错刀，我愧白玉盘。
终然盐梅心，死不易咸酸。
往事化蜩翼，徂生遗鼠肝。
永言岁寒心，寤擗长起叹。

琼楼藐层云，绝栋天风寒。
阿谁吹玉龙，哀响落云间。
插羽欲相从，百尺那可攀。
脉脉隔绮窗，欲语两俱难。
当年古铜人，夜半失露盘。
露寒湿如水，见者为悲酸。
谁能铸铁关，镵石为肠肝。
已夫已矣夫，无言付长叹。

当年曾忆赋高唐，回首邯郸事渺茫。
黄阁故人千里月，青山老我半头霜。
交情脉脉园中柳，忧思悠悠陌上桑。
吹断参差天欲暮，薄言兰芷寄衡湘。

浅涧沙平泉脉脉，芳林风软雨垂垂。
无情落絮知谁管，得意鸣禽各自私。

美人娟娟江水隔，翠竹萧萧江月白。
笺心欲寄不成章，𥩟立思君情脉脉。

未妨行乐少年场，倚徙东风醉一觞。
芳树染成啼血艳，落花流出涨痕香。
阴阴春色和天老，脉脉愁情共水长。
坐阅流年能几见，菱花应笑鬓边霜。

御宿长杨馆，南山沁水园。
风尘犹日日，花柳自村村。
王谢人家远，朱陈里姓存。
飘零香涧水，摇飏绿柴门。
杜曲风和雨，秦人子又孙。
细腰桃露脸，脉脉竟无言。

日色荡晓香尘起，上苑春融锦屏里。
蕙枝小叶攒石台，桃英乱糁浮池水。
鳞波皱云展翠绡，羽幰逐风飒珠履。
骝飞步袅蹀躞髙，杯行声度提壶美。
提壶朝暮啼芳阴，啼尽东君脉脉心。
螭球流影晚阳浅，兽匜喷香淑景深。
灵鼍鼓曲肯停调，绿蚁漾艶争欢斟。
醉情得向芳辰畅，香车回碾银蟾沈。

瘦倚西冈石圃阴，玉容忽抹艳妆深。
染春应借东君手，眩眼曾疑北客心。
霞吐丰姿情脉脉，雪遗香影梦沈沈。
粥饧风景清明近，错认庐山种一林。

皦皦惠山泉，脉脉天上潢。
中含五色文，时吐千丈光。
人间尘土腥，聊复褰我裳。
南州六月暑，千里暍欲狂。
借此一掬润，冰雪生肝肠。
谁起心中炎，夺我脑上凉。
我愿去为龙，为雨膏八荒。
年年刺桐华，树树皆甘棠。

芳草迢迢去路，垂杨脉脉长亭。
野渡半篙水碧，斜阳数点山青。

千林共摇落，老树独蜿蜒。
玉立无人处，黄昏欲雪天。
临风情脉脉，倚竹静娟娟。
身世寒香里，相看意已仙。

玉液新𥬠彻底清，琼肌脱壳有余馨。
嗜茶枉自为搜搅，食蛤空怜有典刑。
脉脉客愁闲白昼，纷纷雨脚下青冥。
此时一领仙家味，应使灵均悔独醒。

客行天地中，嵩峰何突兀。
鸟道阻且修，马烦行复歇。
一入玉女窗，便觉幽兴发。
好鸟鸣嘤嘤，细草乱如髪。
石城荫青松，琼壁白喷雪。
中有神圣居，飞甍半摧折。
宝绘翳苔莓，古碑字亦灭。
莫辩千载事，焉能踏仙辙。
徒有感慨怀，脉脉泪不绝。

君在南山南，水阔云漫漫。
我在北山北，木落天地宽。
所思不可见，孤峰碧巑岏。
片云遥相望，脉脉一水间。
水流渺何许，抚松独盘桓。
人生有离合，把酒欲问天。
何以寄所思，取琴倚风弹。
一弹不成调，再弹谁与言。
抱琴耿无寐，月落空山寒。

俯瞰秦淮水，前瞻鲁泮宫。
明知倚阑者，不是钓鱼翁。
古石棱棱长，春潮脉脉通。
状元真宰相，千古一吴公。

脉脉吹香屋角梅，背风移烛小帘开。
凤城几日元宵近，一片箫声水上来。

摇摇墙头花，脉脉含幽姿。

锦里名虽盛，商山艳更繁。
别疑天与态，不称土生根。
浅著红兰染，深于绛雪喷。
待开先酿酒，怕落预呼魂。
春里无勍敌，花中是至尊。
桂须辞月窟，桃合避仙源。
浮动冠频侧，霓裳袖忽翻。
望夫临水石，窥客出墙垣。
赠别难饶柳，忘忧肯让萱。
轻轻飞燕舞，脉脉息妫言。
蕙陋虚侵径，梨凡浪占园。
论心留蝶宿，低面厌鶑喧。
不忝神仙品，何辜造化恩。
自期栽御苑，谁使掷山村。
绮里荒祠畔，仙娥古洞门。
烟愁思旧梦，雨泣怨新婚。
画恐明妃恨，移同卓氏奔。
祇教三月见，不得四时存。
绣被堆笼势，胭脂浥泪痕。
贰车春未去，应得伴芳樽。

何处初寒好，初寒洛汭宫。
翠华虽脉脉，佳气自葱葱。
阙角月华白，苑墙霜叶红。
都人心望幸，注目不离东。

宿雨转歊烦，朝云拥清迥。
萧萧碧柳软，脉脉红蕖靓。
默卧如有怀，荒乘岂无兴。
幽人适过我，共取墙阴径。

误褫云巾别故山，抵吴由越两间关。
千家渔火秋风市，一叶归舟暮雨湾。
旅病愔愔如困酒，乡愁脉脉似连环。
情知带眼从前缓，更恐颠毛自此斑。

亭亭背暖临沟处，脉脉含芳映雪时。
莫恨夜来无伴侣，月明还见影参差。

桂宁辞月窟，桃合避仙源。
赠别难饶柳，忘忧好树萱。
轻轻飞燕舞，脉脉息妫言。
蕙陋虚侵径，梨凡浪占园。
论心留蝶宿，低面厌鶑喧。
不奈神仙品，何辜造化恩。
烟愁思旧梦，雨泣怨新婚。
画恐明妃恨，移同卓氏奔。

小桃庭前祗一株，无数花开艳新绣。
破蕊脉脉向人笑，闹枝酣酣索春斗。
只见蜜蜂来往喧，不道双燕共时候。
醉吟绕花日几遭，坐卧欲来花下就。
东风昨夜忽颠狂，晓枝点检不依旧。
惜无锦帐阔百步，遮藏免被风力骤。
小儿地上拾乱片，犹爱残香再三嗅。
桃兮开落奈汝何，却取余杯醉春昼。

满城尘土无穷极，出郭风烟顿扫除。
春浅暗泉流脉脉，日长归雁影疏疏。
强将拙计仍谋野，等复劳生愧荷锄。
安得面山临水地，种花移竹一茅庐。

皎皎仙姿脉脉情，绛罗仙萼裹瑶英。
色侔姑射无双白，香比酴醾一倍清。
腊后春前芳信密，水边林下晓妆明。
故应不属东君管，冷艳孤芳取次成。

危亭跨城巅，因洲名白鹭。
开轩二水上，寓目万景赴。
风涛豢鱼龙，烟云变汀渚。
孤禽点锺山，片席下吴浦。
闲人得闲愁，凭栏叹今古。
脉脉临长江，寒潮自来去。

使君西州客，惯见海棠红。
彯缨出故里，扬马来汉宫。
醉当坐乖隔，年年梦春风。
荆州蜀门户，脉脉风气通。
此花何从来，根本移化工。
使君有新第，幽寓如山中。
小轩面城麓，交柯植双丛。
年光锦官远，颜色故园同。
想当春苞丽，无日樽酒空。
繁艳烧醉眼，顾眄增冶容。
地胜不在大，意适物易充。
双轮粲两朱，行将指炎封。

尽日芳菲园，不见芳菲好。
茂草与斜阳，脉脉情多少。

池塘脉脉春泉动，亭馆阴阴夏木凉。
砌叶乱风摇月色，檐枝留雪宿年芳。
四时气象谁长见，一夜追游我太忙。
从此与君携酒后，梦魂应不隔沧浪。

湖上野芙蓉，含思愁脉脉。
娟然如静女，不肯傍阡陌。
诗人杳未来，霜艳冷难宅。
君行逐鸥鹭，出处浩莫测。
苇问闻拏音，云表已飞屐。
使我终日寻，逢花不忍摘。
人生如朝露，要作百年客。
喟彼终岁劳，幸兹一日泽。
愿言竟不遂，人事多乖隔。
悟此知有命，沉忧伤魂魄。

黄鸡啄蝎如啄黍，窗间守宫称蝎虎。
暗中缴尾伺飞虫，巧捷功夫在腰膂。
跂跂脉脉善缘壁，陋质从来谁比数。
今年岁旱号蜥蜴，狂走儿童闹歌舞。
能衔渠水作冰雹，便向蛟龙觅云雨。
守宫努力搏苍蝇，明年岁旱当求汝。

饥人忽梦饭甑溢，梦中一饱百忧失。
只知梦饱本来空，未悟真饥定何物。
我生无田食破砚，尔来砚枯磨不出。
去年太岁空在酉，傍舍壶浆不容乞。
今年旱势复如此，岁晚何以黔吾突。
青天荡荡呼不闻，况欲稽首号泥佛。
瓮中蜥蜴尤可笑，跂跂脉脉何等秩。
阴阳有时雨有数，民是天民天自恤。
我虽穷苦不如人，要亦自是民之一。
形容虽似丧家狗，未肯聑耳争投骨。
倒冠落帻谢朋友，独与蚊雷共圭荜。
故人嗔我不开门，君视我门谁肯屈。
可怜明月如泼水，夜半清光翻我室。
风从南来非雨候，且为疲人洗蒸郁。
褰裳一和快哉谣，未暇饥寒念明日。

跂跂有足蛇，脉脉无角龙。
为虎君勿笑，食尽虿尾虫。

春入西湖到处花，裙腰芳草抱山斜。
盈盈解佩临烟浦，脉脉当垆傍酒家。

台城风物已凄凄，牢落行人邂逅齐。
秉烛相看如梦寐，片帆回首又东西。
依依团扇秋仍好，脉脉青娥恨却低。
一曲琵琶无限意，时时闲客思都迷。

翠箔红窗映大堤，远来清饮叹参差。
盈盈积水东西隔，脉脉幽怀彼此知。
渌酒谩传工破闷，主人何敢怪颦眉。
明朝看月云开未，试与詹家一问龟。

放棹东南去，正值荷花荣。
玉质不待染，仙香无限清。
朱朱仍白白，脉脉复盈盈。
迢递天风起，谁怜舞态轻。

南州石黛有遗妍，目极危梯月上弦。
一水相忘空脉脉，双金何路致拳拳。
仙源日永桃无援，客馆春轻柳未眠。
欲写微词托归雁，风高岭阔又经年。

晓色漫漫看雪下，溪流脉脉见潮生。
船窗静坐无宾客，樽酒相从只弟兄。
会合都来能几日，留连遮莫到三更。
何如径就舟中宿，岸斗深泥不可行。

崔家有女名鶑鶑，未识春光先有情。
河桥兵乱依萧寺，红愁绿惨见张生。
张生一见春情重，明月拂墙花影动。
夜半红娘拥抱来，脉脉惊魂若春梦。

扁舟宿江上，脉脉兴何穷。
吴楚十年客，蒹葭一夜风。
东林秋信断，南越石房空。
向此都忘寐，君应与我同。

玉川涕泣讼月蚀，蟾蜍无光玳瑁魄。
委照墨海鹦鹆石，恐是云龙小苍璧。
我家得之天人家，天家金盘荐玉食。
岂堪书生漱糠核，床头什袭封未拆。
不辞屑玉遗君饮，要君锦绣生肝膈。
意中佳句甚了了，口不能道空脉脉。
诸公椽笔好相过，莫道彭城讥水厄。

终年情脉脉，此夕夜迟迟。
玉宇秋来阔，珠帘夜后宜。
仙娥月为姊，海实树生儿。
露共云车下，风将鹊扇移。
鲛盘空有泪，椽笔未成诗。
借取挥戈便，金釭更百枝。

并舍荒芜三四寻，稍营轩槛便幽深。
已将种木待休影，未暇摊书聊洗心。
投老篇章愁脉脉，随缘香火静愔愔。
从今扫洒供鸡黍，知有高人肯见临。

老柳无嘉色，红蕖羞脉脉。
宛在水中洲，双鹅羽苍白。
何须玩引颈，颠到写经墨。
惟应一临流，当暑袗𫄨绤。

闭门遗日月，原上感年华。
久旱无场藿，重阳有野花。
萧萧几家静，脉脉一歧赊。
向晚悠然去，秋风马尾斜。

春向晚，斜日在高楼。
幽花愁脉脉，轻絮去悠悠。
冉冉三更雨，萧萧通夜愁。

平湖碧玉烟波阔，芰荷风起秋香发。
采莲女儿红粉新，舟中笑语隔烟闻。
高系红裙袖双卷，不惜浮萍沾皓腕。
争先采得隠船篷，多少相欺互相问。
吴儿荡桨来何事，手指荷花示深意。
郎指莲房妾折丝，莲不到头丝不止。
月上潮平四散归，舟轻楫短去如飞。
断肠脉脉两无语，寄情流水传相思。

物态欣欣换旧年，收灯城市却萧然。
风光欲到冰霜树，日月初回雨露天。
近水远山情脉脉，碧云芳草思绵绵。
酬春欲办千缸酒，洒扫花前作醉眠。

脉脉无言亦有期，雪中狂杀羽林儿。
可怜多少幽奇事，却是东风总不知。

宦游到处即为家，况我迁谪来天涯。
三年假馆主人屋，忽忽屡见新梅花。
那知今冬当去此，十月已见凌霜葩。
绕之百匝未易别，对我脉脉如含嗟。
悬知客去门复掩，亭沼人散啼昏鸦。
朝风吹香散寂历，夜月照影低横斜。
嗟我明年复何处，东州旱野连桑麻。
相思时有梦魂到，极目南望空烟霞。

冥冥花朵隔遥山，脉脉风烟暗百蛮。
曾向黄陵嘲竹里，羽毛犹带泪痕斑。

春来脉脉去轮囷，满地飞英委玉尘。
荀令香残端有意，石家锦碎更堪珍。
目成霄汉星前石，肠断骊驹掌上人。
我久飘零本憔悴，为君今日恨轮巾。

杨家绝艺十六弦，公卿往往趋宾筵。
妙龄才子更豪酌，月中醉倒西湖船。
楚宫残梦几春晓，五陵好事犹喧传。
只今展江尝托足，香风带恨留苔钱。
谁令故人不他寓，朅来亭上仍秋天。
幽花脉脉鉴清潩，似与当日争蚩妍。
此心如水亦滉漾，那堪焊拨还锵然。
骅骝夜半解归镫，青灯烱烱空韦编。
砧声渔唱起何许，坐久波面生寒烟。
故应鸥鹭有深意，忽焉鼓趐鸣窗前。

如何灵匹异人间，脉脉相望卒卒还。
不用蛛丝争送巧，自知得拙半生闲。

白云英英天末飞，红蕖脉脉涧底静。
北堂姑老冢妇勤，邹侯感物动幽兴。
𫏐将平生说诗口，试言祸福知天命。
五行推步聊复尔，恐君胸中有水镜。

冷香消尽晚风吹，脉脉无言对落晖。
旧日郭西千树雪，今随蝴蝶作团飞。

自怜滚滚抗尘容，深入云山得梵宫。
拂榻欲为庄叟梦，披襟聊挹楚王风。
条松老干森森直，古麓寒泉脉脉通。
衲子久能严戒律，炉香深炷掩房栊。

遶塔不忍去，新凉生早秋。
不见江西月，一水空悠悠。
龛灯耿昼影，遗像青双眸。
永怀皇祐间，曾此狎沙鸥。
往事已陈迹，丰碣撑高楼。
公昔从吾祖，来往亦风流。
但余松菊在，井臼遗林丘。
高风不可攀，落日令人愁。
倚杖哦清诗，溪风波白头。
脉脉不能语，归心浩难收。
今已不如古，无复相绸缪。
何当效船子，华亭从钓舟。

凫鸥水暖聚圆沙，带雨春湖脉脉斜。
翠线受风遮径柳，燕脂含雨隔篱花。

脉脉多愁思，栖栖复晚行。
路回村更远，林邃客频惊。
宿鸟非无处，归云自有情。
乡关怅何许，天际暮山横。

望舒离金虎，晚雨幻玉沙。
触楹势颇疾，打窗风正斜。
西家有胜士，梦回笔生花。
孺人近行迈，章江驻云车。
银屏拥绛桃，绣帐戏兰牙。
暂停短辕驭，清欢春思賖。
陋巷笑短李，柴门蓬藋遮。
裋褐对孟光，冰柱吟刘义。
想君独乐时，觅句剩欲夸。
脉脉无由语，疏林集暝鸦。

老柳无嘉色，红蕖羞脉脉。
宛在水中洲，双鹅羽苍白。
何须玩引颈，颠倒写经墨。
惟应一临流，当暑袗𫄨绤。

墙外见鸳鸯，双双春水塘。
归来情脉脉，无绪理残妆。

织女机边天汉流，盈盈脉脉望痴牛。
未应乞巧能如愿，咫尺星桥不自由。

才贤国运每相关，出处公遭典午间。
梦里铅华浑脉脉，萧中芳迹尚班班。
始高霄汉鸿飞远，终惜云巢凤不还。
好是南阳扶汉鼎，勋名千古仰东山。

浅黛依依临水笑，挼蓝脉脉抱山流。
他年定作寒溪梦，梦载支郎雪满舟。

渺渺归帆江北渚，脉脉相望那得语。
舟中贾客婵娟女，朝乐潇湘暮荆楚。
我欲招之问计然，浮名唾去如飘烟。
买鱼沽酒啸俦侣，槌鼓弄笛凋残年。

北风翦水玉花飞，翠袖凌寒不自持。
脉脉含情无一语，水边篱落立多时。

天孙晓织云锦章，跂彼终日成七襄。
含情倚杼长脉脉，灵河南北遥相望。
天风吹衣香冉冉，乌鹊梁成月华浅。
青童侍女骖翔鸾，玉阙琼楼降华幰。
明朝修渚旷清容，归期苦短欢期远。
昔离今聚自有期，天帝令严何敢违。
犹胜姮娥窃仙药，一入广寒无嫁时。

四序相推迁，日月倏已逝。
春风入猗兰，光艶照罗绮。
一朝霜雪至，容华苦憔悴。
佳人惜朱颜，结褵奉君子。
安知远征途，中道成弃置。
昔持鸳鸯锦，裁成合欢被。
今织回文机，中有相思字。
相思日夜切，尺书无雁寄。
谁能知妾心，脉脉含远意。

不种平池玉井莲，卷帘堂下水如烟。
溶溶自涨晴江绿，脉脉还通暗谷泉。
谁道冯唐今白首，始知梅福是真仙。
客来莫吐青铜面，要看蟾宫上下天。

玉立疏疏不满栏，小桃宜向竹闲看。
看花何必三千岁，带雨宁须十万竿。
却怪靓妆情脉脉，不嫌青玉瘦栾栾。
何郎粉面堪怜许，拟学风枝耐岁寒。

浅红疏蘂出墙头，事往人空锁北楼。
鸟为春愁浑不语，花知人意亦含羞。
东风脉脉情何限，细雨蒙蒙泪不休。
却忆去年花下醉，依稀记得小蛮讴。

脉脉寒溪彻底明，临流聊复濯吾缨。
风微静爱琉璃色，竹密遥闻环珮声。
漾月下摇金潋滟，涵虚不动镜澄泓。
自怜逐客难淹泊，不为溪山景太清。

云山缥缈烟水村，嫣然顾我惊离魂。
凝情不语自脉脉，旅愁易感方昏昏。
我家梁谿富泉石，雪里数株开北园。
天涯相见一笑粲，玉色不减当时温。
为君清夜不成寐，月落已见东方暾。
会栽千树遍绿野，岂羡五柳垂衡门。
临风三嗅长太息，欲辩此意还忘言。
何当归去老三径，携幼入室酒盈樽。

春晚雨声碎，天深云影低。
萧萧度远岫，脉脉涨前溪。
芳润归花蕾，清寒作燕泥。
池塘梦生草，碧色已凄迷。

昭君自恃颜如花，肯赂画史丹青加。
十年望幸不得见，一日远嫁来天涯。
辞宫脉脉洒红泪，出塞漠漠惊黄沙。
宁辞玉质配夷虏，但恨拙谋羞汉家。
穹庐腥膻厌酥酪，曲调幽怨传琵琶。
汉宫美女不知数，骨委黄土纷如麻。
当时失意虽可恨，犹得千古诗人夸。

轻寒噤{疒辛}花期晚，皱绿差鳞接远波。
跃藻白鱼翻玉尺，穿林黄鸟度金梭。
闲将诗草临轩读，静听渔船隔岸歌。
尽日倚窗情脉脉，眼前无事奈春何。

推枕鸳帏不奈寒，起来霜月转阑干。
闷怀脉脉与谁说，泪滴罗衣不忍看。

榕溪脉脉，鹿岭巉巉。
龙象蹴踏，前三后三。
二人一见便归去，何待山堂更指南。

骑鲸仙伯已凌凌，奈尔三山二水何。
地老天荒成脉脉，凤凰台上独来过。

月痕抹宫帘，凉风满仙腋。
金闺歌吹深，不觉东方白。
谁知长门宫，偏怪蟾漏涩。
脉脉对晓兰，风中抱香泣。

昭君生长巫山村，独负娇容似玉温。
恰似此花开腊后，芳心脉脉与谁言。

桃花樱花红雨零，桑钱榆钱草色青。
昌条脉脉暖烟路，膏壤辉辉寒食汀。

酒软刚肠愁脉脉，夜静微风摇老柏。
七星插卯云纵横，月影昏昏半墙白。


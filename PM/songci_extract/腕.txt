紫檀金线槽偏蹙，拨弄朱弦敲冰玉。
指法从来天下闻，翻成尽入升平曲。
传之世上五音足，希夷道听化民俗，盘龙面对压鳌头，玄微风散万般流。
长春苑内半酣酒，阳和自态低回首。
声高细咽浪潜幽，不胜情处稀还有。
韵响寒空明月里，亦非涤荡凡愚耳。
谩说仙家调宫征，丝竹那堪将比拟。
温柔腕软一双轻，满坐馨香来四起。
珠囊抉破无多力，好似凤皇张羽翼。
昔时皆总用心劳，几许名扬弹尽得。
和合象同琴与瑟，凝神巧妙通南北。
鶑娇舌急恋芳菲，水精帘外欲含辉。
此艺人间堪可重，杏花杨柳色依依。

右银仙闼倚云开，孤客缘何待诏来。
一节新恩迂使驿，五花前署隔公台。
英游但喜儒绅集，涸使偏惊吏腕催。
昼槛宝鹓翔帝竹，夕轩瑶斗挂宫槐。
朝无滥吹终逃郭，性有真愚敢望回。
隽老裁篇褒意重，远分江汉濯余埃。

儿夫督机丝，输官趁时节。
向来催租瘢，正为坐逾越。
朝来掉籰勤，宁复辞腕脱。
辛勤夜未眠，败屋灯明灭。

结交要在相知耳，趣向不殊水投水。
请看丘侯对谢公，箭锋相契无多子。
丘侯平日论律人，详及谢公喜与嗔。
一得新诗即传借，许久夸谈今见真。
车马争看纷不绝，新诗那简茅檐拙。
脱腕供人嗟未能，安得毕升二板铁。

谑浪澜翻间诋诃，绝胜歌贯舞婆娑。
解颐为听谈诗妙，脱腕空传草檄多。

修渚通阿阁，兰舟饰翠旗。
吴姬年十五，乘舟泛绿池。
菱花羞宝靥，皓腕发斜晖。
行歌櫂船去，不觉白鸥飞。

秋风清，秋月明，征人思妇难为情。
难为情，蟋蟀远壁鸣寒声，霜砧皓腕愁不胜。
愁不胜，愁不可剪衣可成，梦君先到黄龙庭。

紫骝马，出西方。
径万国，来咸阳。
储精房，锺驯良。
口如米火头如王，尾轻鬣短龙脊刚。
蹄圆腕蹙森开张，齐平六齿排截肪。
目如明星威煌煌，骄嘶喷薄思腾骧。
荫以华屋荐露床，金羁玉勒红锦障，钩膺络脑垂珰琅。
汉家骠骑新开府，天子辍赐威遐荒。
将军横槊被金甲，矍铄超忽逾鹰扬。
雄鸣矫首厉奔蹙，胡儿百万纷披攘。
登封居胥转瀚海，军声陆詟摧天狼。
归来明堂见天子，图形麟阁宣龙光。

范仙最所长，画牛诚绝笔。
围模大小定，毛孔不少失。
膊腕与腹胯，一牛动数日。
惟我颇得之，卧起尽纤悉。

迢迢弱水环蓬山，山在虚无缥渺间。
子有仙风弥八极，云烟为尔一开关。
却欲管城邀四友，写出嘉模看匠手。
功名不挂达者心，未比即时一杯酒。
夫君胸次非不活，就使口占须腕脱。
惟其不欲世人夸辩洽，汉董唐刘颜如甲。

蕲竹皮肤事业，齐统手腕工夫。
跳出二乘火宅，直饶一段冰壶。

硬黄细字不足橅，积习水墨闲工夫。
膝上无心学李卫，腕头有诀付善奴。

绿底封书矞露光，试名仙局霭芸香。
固惭卫国乘轩宠，犹胜唐家脱腕郎。

落日西风照楚关，断魂残魄吊衰颜。
自从鸿鹄分飞后，无复鸳鸯并枕间。
腕玉瘦宽金缕袖，鬓蝉慵掠翠云鬟。
秋天冬暮风雪寒，对镜懒把金蝉簇。
梦魂夜夜到君边，觉来寂寞鸳衾独。
此时行坐闲纱窗，忍泪含情眉黛蹙。
古人惜别日三秋，不知君去几多宿。
山高水阔三千里，名利使人复尔耳。
昔年曾拨伯牙弦，未遇知音莫怨天。
去年又奏相如赋，汉殿依前还不遇。
时人不知双字讹，平川倏忽风波起。
当时南宫报罢音，教妾沉吟杵中心。
为君滴下红粉泪，红罗帐里湿鸳衾。
愤愤调琴蝉鹊噪，默默吟诗怨桂林。
千调万拨不成曲，争奈胸中气相掬。
千思万想不成诗，心如死灰谁得知。
料得君心当此际，事国繁华闲田地。
朝朝暮暮望君归，日在东隅月在西。
碧落翩翩飞雁过，青山切切子规啼。
望尽一月复一月，不见音容寸肠结。
又闻君自河东来，夜夜不教红烛灭。
鸡鸣犬唳侧耳听，寂寂不闻车马音。
自此知君无定止，一片情怀冷如水。
既无黄耳寄家书，也合随时寄雁鱼。
日月逡巡又一年，何事归期竟杳然。
鲛绡裛遍相思泪，眉黛无心画远山。

天欲亡佗开汉境，将军英武契风云。
远驱函谷三千骑，南下番禺十万兵。
自此河山消垒拒，至今民俗荷庸勋。
后来扼腕征蛮者，禄重功轻不似君。

并州更作桑干客，道逢舍者来争席。
掀髯对座有钜人，开口剧谈如旧识。
试问客子从何方，兴言扼腕微有伤。
吾祖昔遑恤纬计，屡以直论干君王。
谗谀弄国贤者避，祸福相乘呼吸异。
悬知必有代庖责，被发缨冠赴东市。
大明既争日月光，真与天地同久长。
嗟予之生后长者，却识前辈奚其详。
大臣罔上擅行戮，扬以浮言盖私曲。
诛奸发德示后世，右丞之文端可复。
中兴名门凡几门，圣朝报称非少恩。
纨兰袖出承命帖，犹幸及识公之孙。
春秋爱贤许之宥，十世已往未为厚。
况今公议方大明，叩天大叫君无后。
故人梦想规大贤，景仰高行思执鞭。
典刑方及见故物，倏尔长别良依然。
土田未足为君劝，官爵未足酬君愿。
行矣志意勿倦游，归而视之有家传。

对芳樽，老来万事不足论。
朱唇皓腕年少伴，青山白云居士邻。
对芳樽，老来万事不足论。

樱酪事已过，角黍配夏熟。
尚忆少小时，彩缕系腕玉。
此生本幻戏，衰态转眼足。
三郎老无憀，始解叹丝木。

上天何苍苍，四序浩旋斡。
异哉今年热，炊鬻不可活。
夜分睡复起，揺箑腕欲脱。
彊登城西楼，月露渺空阔。
凭栏弄清影，凉飔入蕉葛。
湿萤沾草根，惊鹘起木末。
亦知难久留，襟抱资一豁。
人事迭废兴，天理交予夺。
羲和不停驭，去若弦上筈。
此热会当衰，岁晚备裘褐。

关辅何时一战收，蜀郊且复猎清秋。
洗空狡穴银头鹘，突过重城玉腕骝。
贼势已衰真大庆，士心未振尚私忧。
一樽共讲平戎策，勿为飞鸢念少游。

触热行万里，烦促讵可论。
泊船鄂州步，终日如炮燔。
揺扇腕欲脱，挥汗白雨翻。
推枕再三起，散发临前轩。
秋近更漏长，天旱星宿繁。
甘澍何时来，太息忧元元。

高堂阅画娱嘉宾，巨幅小卷纵横陈。
其间一图最杰作，命意落笔惊倒人。
奇峰峭立插地轴，飞瀑崩泻垂天绅。
寿藤老木幻荒怪，深潭危栈愁鬼神。
忽然白昼起雷电，始觉异物蟠奫沦。
阴云四兴诛老魃，甘澍连夕苏疲民。
岂惟陂泽苖尽立，已活亿万介与鳞。
文章与画共一法，腕力要可回千钧。
锱铢不到便悬隔，用意虽尽终苦辛。
君看此图凡几笔，一一圜劲如秋莼。
乃知世间有绝艺，天造草昧参经纶。
吾言未竟且复止，剩发幽奥天公嗔。

上党佛祠何可观，开元瑞物图高阁。
又有长廊古壁上，复是名辈题丹雘。
当时泥用丝作筋，意欲千载无剥落。
书奇画妙了不识，讹传墨土能治疟。
寺僧不惜人掐取，笔画遂缺如鸟啄。
后来好事恐磨灭，宝刀裁刬泥如剥。
取之龛置绿板匣，便宝箱楮同美璞。
拂拭还看体势生，盘屈苍虬舞鸾鷟。
在昔不畏屋壁坏，今也常恐儿童扑。
夫君知我心所重，南归赠以致诚悫。
此时虽喜落吾手，老大腕硬无由学。
但当拜贶不敢忘，莫为报言曾未数。

东风入律寒犹剧，多稼占祥雪欲成。
郁垒自书夸腕力，屠苏不至叹人情。
呼卢院落哗新岁，卖困儿童起五更。
白发满头能且健，剩随邻曲乐升平。

草书学张颠，行书学杨风。
平生江湖心，聊寄笔砚中。
龙蛇入我腕，疋素忽已穷。
余势尚隐辚，此兴嗟谁同。

倦腕擎书忽堕前，心清无梦腹便便。
丹成未要排云去，且住人间作睡仙。

少学文章竟不成，暮年腕弱字欹倾。
抽毫欲下还休去，棐几空怜似砥平。

宝章薶九泉，摹本范百世。
白鹅满波间，谁识腕中意。

作字腕中百斛，吟诗天外片心。
习气吹剑一吷，病躯垂堂千金。

搔头珠重步微摇，约臂金寒束未牢。
要见低鬟揎玉腕，更须斜抱紫檀槽。

强裁尺素答相思，两目眵昏腕力疲。
牵率老夫令至此，门前犹说报书迟。

燕马易画，吴牛难图。
马骨隠细牛骨麤，马毛厚密牛毛疏。
麤疏必辨别，细密多模胡。
乃知戴嵩笔，能出韩干徒。
干马精神在缰勒，嵩牛怒鬭无牵拘。
昨日何家观小轴，绢虽破烂色不渝。
二头相觞角竞掎，前脚如跪后脚舒。
尾株榻直脊膂蹙，筋力写尽蹄腕殊。
一胜一败又苦似，胜者很逐败者趋。
卷穷赤印置小字，置字乃是陶尚书。
尚书国初人，爱画收几厨。
买时不惜金与帛，帛载牛车钱载馿。
后世儿孙不能保，卖人穷市无须臾。
凡目矜新不重故，千钱酬直皆笑愚。
四牛遂为何氏有，装背入眼天下无。
坐中吾侪趣已异，又喜玄女传兵符。
此本实称阎令画，下笔简细容颜姝。
三人鬼状一牛首，八女二十美丈夫。
黄帝中间荫葩盖，霞扇错玳旌拥朱。
冠服难知岁月远，但见仪卫森清都。
复观鹿台独夫受，妲己不笑何由娱。
酒池肉林骑行炙，剖心斮胫堪悲吁。
数幅吴王宴西子，彩舟张乐当姑苏。
宫娥数百簇高下，鬒髻一一红芙蕖。
黛峰细浪得平远，前对洞庭傍太湖。
商纣夫差可垂诫，历世传玩参盘盂。
雕鹰草木不足记，特咏此事心何如。

朝回思见子，疲马不及换。
入门呼僮仆，鸡犬屡鸣嚾。
中厨尚青烟，知未毕晨爨。
曾不留我餐，忍馁固已惯。
一接道德言，尘坌洗鄽闬。
复出新录书，令人再三叹。
史汉抉精深，文字光粲粲。
虽然饥肠鸣，耽读忽忘肝。
乃惭素所学，掇拾得浅懦。
穷年诵读人，呷呷类鹅鹳。
较量功实倍，要捷未能半。
麤行与细注，健笔凌东观。
天马万里行，筋骨在蹄腕。
不知始何时，方册已盈案。
譬如涉大海，只见波漫漫。
嗟哉勤且敏，固合处文翰。
九阍未迹历，重云若蔽捍。
蓬瀛咫尺间，将度石桥断。
昔为蛟龙腾，今为野鼠窜。
我亦失其宜，朝出不暇盥。
碌碌仓廪为，区区升斗筭。
褊衷诚未堪，欲说虑辞曼。
强希高远踪，终作俗嵬唤。
家匮儿女大，裙襦不遮骭。
既穷懒往还，荣悴异菼薍。
老松唯霜知，古布直火浣。
当期心所照，非效目所玩。
蒙评芜累音，亦发颜背汗。
铅刀况易缺，徒假以金焊。
他人焉可欺，适足见谩谰。
来章特美好，愿镂青玉段。

许公运国储，岁入六百万。
上莫究所来，下莫有剥怨。
十年无纤乏，功利潜亦建。
昨除侍从官，聊为磨世钝。
比于以舌得，此岂愧物论。
较量多少间，未足数刘晏。
大计苟窘费，曷不使预筭。
欲倍即能倍，但勿惑谤讪。
扰民可以夺，食官可以窜。
要付与权衡，一切出果断。
呜呼任智力，长短固有限。
制财犹制兵，太甚则生乱。
公譬淮阴侯，多多有益办。
我今听其谈，夜去为扼腕。
书之俟采诗，咨访不可缓。

坳中一池墨，腕中百斛力。
洒作五十诗，千年照泉石。

摘山胜煮海，财货所源流。
建焙甲天下，赋入十倍收。
国计颇赖之，贡输何时休。
择人为提领，得贤从宛丘。
文章脱吏腕，风味登瀛洲。
佐职亦已久，再见春草抽。
郊原富枪旗，岁事日以修。
抚民端若子，疾恶信如雠。
驱车向凤山，父老观道周。
青春行画图，佳处时一留。
风前耳潺湲，雨后目纤柔。
酒酣已胜赏，珠唾挥钓钩。
咨予素么么，受恩犹未酬。
铭心虽甚坚，抚己徒怀羞。
平生困坎𡒄，暮年尚依刘。
投公一纸书，远寄粤王州。
书传得妙帖，想像寒食游。
终防好事人，豪夺或巧偷。

东昏当日宠容华，潘妃步步生莲花。
阅武堂前种杨柳，玉儿雪腕亲沽酒。
莲花不见杨柳空，苍烟白露杂悲风。

出处平生似昔贤，高风劲节凛朝端。
回天议论心无歉，脱腕文章世所难。
斫铁叫天蛮獠服，调羹满钵里闾欢。
定应直笔书英躅，留与千秋后代看。

阎公十八学士图，当时妙笔分锱铢。
惜哉名姓不题别，但可以意推形模。
十二匹马一匹馿，五士无马应直庐。
五鞍施狨乃禁从，长孙房杜王魏徒。
一人醉起小史扶，一人欠伸若挽弧。
一人观鹅凭栏立，一人运笔无乃虞。
树下乐工鸣瑟竽，八士环列按四隅。
笑谈散漫若饮彻，盘盂杯勺一物无。
坐中题笔清而癯，似是率更闲论书。
其中一著道士服，又一道士倚枯株。
三人傍树各相语，一人系带行徐徐。
后有一人丰而胡，独吟芭蕉立踟蹰。
一时登瀛客若是，贞观治效真不诬。
书林我曾昔曳裾，三局腕脱几百儒。
雄文大笔亦何有，餐钱但日靡公厨。
邦家治乱一无补，正论出口遭非辜。
时危玉石一焚扫，览画思古为嗟吁。

莫年爱山心，已作铁样顽。
晨光与意会，起行适沧湾。
峡深石固削，水落树自闲。
腕中百斛力，屋底声潺潺。

快剑翻秦后，崩云称隶豪。
山崖留燕尾，冢刻数牛毛。
铁入中郎腕，书非择木曹。
万金周鼎价，一字敢论高。

菰饭沾花蜜，冰团裹蔗腴。
油淹枯茹滑，糟闷活鳞濡。
饷篚争门入，瘟船出市驱。
屑蒲形武兽，编艾写髯巫。
朱揭横楣榜，黄书闯户符。
辟邪钗篆蹙，解厄腕丝纡。
恶月多忧畏，阴爻足备虞。
更闻因屈子，冞动楚人吁。

老便蜜粽加餐易，病却蒲根细嚼难。
系腕只余心似结，沐芳谁与臭如兰。

脱腕流泉𫄥𫄥，忘怀大智闲闲。
学苏二李十二，笑山谷陈后山。

生前官职但执戟，身后一字万金直。
当时雷霆下收拾，世间不复有遗逸。
上清虚皇手自择，编星为囊云作笈。
流铃掷火守护密，君从何处见真迹。
知君定通玉帝籍，太微垣中赐余墨。
龙腾虎卧摹不得，想君神授五色笔。
江南钩锁腕中力，钗折屋漏千态出。
整整十卷字犹湿，光彩激射海为立。
平生我亦有书癖，对此戃恍心若失。
口呿汗下屡太息，十日把玩不得食。
作笺天公拜稽首，乞我此老生时一双手，为君痛饮百斛酒。
墨池如江笔如帚，一扫万字不停肘。

不是风兮不是幡，分明裂破万重关。
谁知用尽腕头力，惹得闲名落世间。

蚕月必纺绩，丝车方挑掷。
灯下络纬鸣，林端河汉白。
纤缕自有绪，虚轮运无迹。
腕手已为劳，谁经用刀尺。

电光初照树峨峨，叶上微风与雨和。
玉腕愁闻无处奈，庭花暗落不应多。
长杨静响千重瓦，太液寒生几寸波。
洗濯青春如有意，平明湿羽未离柯。

伊昔乃祖使朔幽，艰难以来无此流。
节旄欲尽气弥厉，始元属国真其畴。
清篇神护到江表，河梁诉别岂所侔。
嗣孙学力有家法，洪毅不割清不浮。
骥子受辔抹燕越，粉袍长铗犹小留。
人称张籍好古淡，我爱赵壹辞伊优。
往之论交恐避俗，是人摇飏如缀旒。
长年闵默堕俗学，夙志顾省伤羁囚。
颀然扣门出新作，山奇海秘困穷搜。
顷从同盟漫着脚，欻遇强对须抽头。
吾乡巨擘子龚子，磊块贮腹皆阳秋。
丽唱妍和日九返，君腕脱矣盍少休。
恶语送似定一笑，共笑燕石酬精璆。

圣作桑弧男子志，矢人伤人岂吾事。
五陵少年狭斜游，柘弹金丸矜垩鼻。
一朝折节臂良弓，腰身不动马如风。
背弯团月无留意，秃鸧老鹰应弦坠。
书生忍饥犹努力，夜夜孤灯腕寒石。
等闲拓手石五余，真是无心事书策。
诗书岂不关时须，寄语悠悠年少儿。
一鹰一兔寻常事，正要尺棰鞭羌夷。

剡藤分送意何如，击钵聊供腕脱书。
飞动要观廉蔺气，此笺断不与曹蜍。

腕脱何须问小童，汗流聊复慰衰农。
联翩天下一轮月，簸荡人间万窍风。
萤火招来还自照，蚊雷挥去觉群空。
散仙未办朝阊阖，乞与羲皇笑傲中。

山园秀色故堪餐，明月批来白玉盘。
小县经年常乏俸，颓墙过午尚悬单。
妇兴举案齐眉叹，婢愧添薪墨腕看。
无肉纵令人解瘦，却宜相对碧檀栾。

世间元有无穷恨，海外棠花宫锦烂。
烧炙东风春未半，浓装独立情缭乱。
博山𬬻冷沈烟断，记语洛妃池侧畔。
袿衣透湿飘香汗，舞罢霓裳高烛看。
吴苑散花滩彼岸，亦有当初旧游观。
棠梨古迳霞光灿，蔷薇露冷衣新盥。
袖卷燕支红入腕，喷人兰芷芳都贯。
天然种性珍奇玩，岭海诚知煎可爨。
拟撷柔柯燃炽炭，裛取缃巾永传玩。
它年留得重公案。

罗敷秦氏女，皓腕洁如霜。
宝钏瑳明月，领巾疏以长。
柔桑正沃若，采采官路旁。
使君从南来，一见神已伤。
五马会且止，调之逢国王。
自名良家妇，狂夫汉中郎。
闺门甚修整，芝兰远芬芳。
奚为致此语，不是邯郸倡。
去矣勿复顾，风来语流香。
荡子踏归陌，驾言割人肠。

山鲍老，甘受嘲，山婆婆，惜得骄。
{毛胡}子来解腕，大头来间交。
黄头儿，黄头儿，白黄头儿有老时，鸦线靴头相伴飞。

审斋先生世稀有，曾是金陵一耆旧。
万卷胸中星斗文，百篇笔下龙蛇走。
渊源更擅麟史长，碑版肯居鳄文后。
倚马常摧鏖战场，脱腕难供扫愁帚。
中州文献儒一门，异县萍蓬家百口。
恨极黄杨厄闰年，闲却玉堂挥翰手。
夜光干没世称屈，远枳卑栖价低售。
漂摇何地著此翁，忘忧夜醉长沙酒。
岂无厚禄故人来，为办草堂留野叟。
嗟余亦是可怜人，惭愧阿戎惊白首。
一灯续得审斋光，多少达人为裔胄。
眷予憔悴五峰下，频寄篇来复相寿。
年来事事淋过灰，尚有诗情闲情窦。
有时信笔不自置，忆起居家吕窠臼。
审斋乐府似花间，何必老夫疥篇右。

夫君貌瘠中甚腴，万卷抑塞蟠胸书。
文章有神贵有骨，小住金马论石渠。
青云可上不自喜，却下枳棘如栖梧。
勾稽五载信留滞，澹泊一意忘奔趋。
心研典坟略鞶帨，腕脱笺牍疲鸿鱼。
诸公要人遍知己，争欲迎致沾波余。
代来秩满不得去，恳恳至挽桓君须。
平生不愿受知广，高兴忽动歌归欤。
湘江水落清彻底，桂棹可理真良图。
人生适意贵自得，怀土不为西风鲈。
一杯别酒聊复尔，千里明月非人殊。
修身善世本一理，聚首分袂皆同区。
它时用否犹故吾，寄书当道今何如。

几年持笔事征西，未省樽前略展眉。
草檄朝慵腕劳脱，论兵夜苦舌疮痍。
报君自说心如石，忧国人言鬓欲丝。
若纪成功镂金板，能文韩愈自相随。

脱腕符移日旁午，鱼眼浮香须一煮。
客来捧腹共轩渠，暂时拨置官文书。
喜客恨无鲜可击，满盂脱粟饥时吃。
睡魔不待巧挤排，雪花小啜清风来。
人生何苦浪驰逐，但得所求心自足。
意在春风晓露边，爱惜一旗轻万钱。
碾破云龙还不饮，滟滟金荷扶玉笋。
渠方醉魄甘沉迷，我自诗情要勾引。

右相尝惭呼画师，技痒仍复拈毛锥。
逼真谁作此赝本，亦有妙意生妍姿。
中庭燕坐必主妇，绿云高髻香罗衣。
嫣然嫔妾左右侍，前浴能言丹凤雏。
娉婷及筓女公子，素腕拥项相携扶。
两两为朋四髫龀，乳卢随逐相谐嬉。
掌中看珠二少艾，捧腮却立鸦鬟奴。
屏间拥膝袖玉笋，疑是梦阑颦翠眉。
侧身背面按筝者，冰肌绰约不自持。
床前跪起各姝丽，为儿理发抆涕洟。
有犬斓斑受摩抚，与人习熟无猜疑。
梳妆淡薄服制古，如见永徽贞观时。
若非侯家及主第，人物无此美且都。
荆钗布襦小家妇，生子不如山下麑。

吟诗不耸肩两峰，陆沉雁鹜文书丛。
银钩入眼光照牖，飞来白雪随云鸿。
平生取友半天下，短蓬邂逅依长松。
尉仙鲸海驾高浪，郡博凤律锵和风。
诗翁巧手刻青玉，笑人击钵徒匆匆。
怀归我正念篱菊，招魂谁为吟江枫。
鼎来徐穉笔如扫，瞬息奇怪浮青红。
倾倒五色昆仑渠，洗涤万斛尘埃胸。
翩然舍去友三士，碧云莫合天冥蒙。
世间英杰不易得，一朝聚会江城中。
才华俱合上金马，骨相元自居纱笼。
县斋冰合只悬榻，举手咄咄时书空。
把杯相属傥相忆，更寄出水新芙蓉。
天球固是清庙器，牛铎或中黄锺宫。
当怜窘步困老骥，莫诮豪气无雄虹。
秋月照人光耿耿，秋风脱木声蓬蓬。
流年腕脱不须恨，外物乘除观塞翁。

文章有正派，此派公独传。
中绝仅如线，鸾胶真续弦。
自有科举累，吾道几弃捐。
相挻入茫昧，一律争谈玄。
谁洗新学肠，少愈自圣颠。
斯文日琢丧，未丧关诸天。
上帝实惠顾，为时生此贤。
高文破崖岸，天地发大全。
论事似陆贽，实录如史迁。
绪余寄吟咏，直追风雅篇。
根本于丘轲，道德其渊源。
如奏清庙瑟，三叹遗音存。
如闻阳春曲，和者奚寡焉。
公昔在西掖，丝纶代王言。
胥吏俱腕脱，思涌惊飞泉。
玉堂久挥翰，夜席屡为前。
禁中得颇牧，可但词采专。
草书招赞普，传檄定幽燕。
欲清塞北尘，自许素志坚。
经纶天下手，绘像期凌烟。
异论忽矛盾，去国何翩然。
申伯宣辅相，有时于蕃宣。
帆锦落天东，寒色与江连。
雪意聚忽散，雁字整复偏。
行行采石江，斗酒酹谪仙。
古来文士贵，宠数极异恩。
金井沃醉面，落笔动至尊。
愿言投谮者，以雪千载冤。
伟哉扶靴气，宁复事拘挛。
异世傥同调，一系五湖船。

月娥施朱小留残，天风吹上桂树端。
叶犹强项护故绿，花独多情染余丹。
夜来谁借修月斧，和根剟与凡世看。
世人不识天上种，醉眼恍惚魂溟漫。
我尝浪作折桂客，惊见似与丹窟般。
主人眠花熟风韵，等是姓朱俱可观。
况逢问字载酒客，不妨为花理杯盘。
赏者莫惮腕欲脱，花到夜深不禁寒。

风不能清友病人，睡常忘起更疲神。
世间自有宽凉处，胸次休怀偪仄嗔。
腕倦不胜持羽扇，头童端欲垫纶巾。
归欤旧隠连修竹，幽鸟窥檐席有尘。

束发学书今白头，腕中无力合休休。
规模尚欲从公乞，翰墨于今第一流。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

君不见元光河决愁从臣，天子有诏皆负薪。
当时实炭知几畚，下与鱼鳖争生人。
孰知木黔善制水，火出木尽全其真。
一朝入火纵粉骨，曲身得煖龙蛇伸。
成亏等作万世计，肯与胡僧推劫尘。
我欲诙谐与作传，上继毛颖追获麟。
日烧昆仑十挺指，惜哉黔也非吾亲。
穷朝破灶郁烟烬，青唇黑腕羞比邻。
谁能舆致送煖热，坐使有脚歌阳春。
将军羔酒空作梦，十年未有今年贫。

一旱不问下与高，风吹日炙同煎熬。
悲鸣鸿雁不饮啄，向人终日声嗷嗷。
千里赤地天不管，毫发微功矜桔槔。
乘除自古有成说，霖潦一春多发泄。
渴苗欲死俟沾溉，到此翻令成泽竭。
不眠耿耿抱幽恨，离毕中宵起占月。
仰天浩叹如何理，引手欲挽天河水。
鹅湖作镇县东隅，山巅忽有云峰起。
朝隮何事故要勒，雨未崇朝还又止。
农家与苗相为命，情不愿苏惟愿死。
愁肠欲断成寸寸，顷刻风雷惊动散。
为霖三日泽已均，泼墨千山云不断。
骚人赋诗喜欲狂，自写长笺几脱腕。
东西倒悬今少解，欢情随雨亦滂沛。
祇愁西北望云霓，腥膻久矣为民害。
请看麟史书伐邢，一日兴师当问罪。
诗成聊写闵雨志，{亩犬}亩拳拳有深爱。

坡谷遗书那复有，向来一纸抵千金。
谁知悬腕与卧笔，如用大都留此心。

事小不可忽，议或戒蜂虿。
蜂虿之中人，始意脱己害。
人兮怒一蠚，为报速睚眦。
白昼擿危巢，夜烛穷纤介。
必获而后已，立死以为快。
彼诚畜微毒，谓己有所赖。
失于小不忍，而自取糜坏。
吁嗟阴巧徒，毒万蜂虿大。
包潜中善良，断腕未足骇。
小或一身危，甚则家族逮。
渊微如鬼神，无隙可漏败。
君子被戕贼，守道不为怪。
有时丑迹露，事或无可奈。
一旦吾道行，乃置之度外。
使其自愧缩，似不容覆载。
非力不足较，顾有盛德在。
阴巧既常幸，蜂虿胡不贷。

颠风挟玄霜，跋扈清溪阴。
长年把船尾，铁面抵弗禁。
面皴不暇问，腕裂龟文深。
手中老篙竹，出水冰淋淋。
一步一千里，进寸或退寻。
抵死为食谋，俛首潜呻吟。
劳人冻入骨，寸心攒万针。
乐哉田舍郎，坐拥廪若林。
强使损绪余，瞪目如病喑。
所得不盈把，粒米敌数金。
沈思耕者志，岂异舟子心。
其谁受此施，观此受施箴。

桐轩法锺王，人鲜出其右。
出奇左运腕，亦复龙蛇走。
悠然伸劲画，壮甚紫铁钮。
番然变道古，古藤瘦牵纠。
轻墨蔓如缕，大者大如斗。
故家翰墨场，有此擅场手。
星星满青镜，入眼未始有。
四支同一初，视听有常守。
执捉与践履，造次各先后。
云何互其用，落落便相偶。
犹来幽人心，冏冏浄不垢。
衡从一机透，众妙俱辐辏。
逢原盖自得，左右均去取。
枝叶随根本，股肱副元首。
一身小天地，默窥元化母。

勇猛身心断一支，腕头无数火星飞。
毗卢处处开楼阁，徒效齐腰立雪时。

鼠璞窃美名，冠玉假外观。
良人夸意气，下妾愁岁晏。
念君始行迈，雪岭梅初粲。
春风桃已红，光阴等导弹。
相思果如何，金环宽玉腕。
昔为连理枝，今作抟沙散。
惜哉牛与女，脉脉阻河汉。
特栖良独难，守坚祇自赞。
双剑几时合，寄声问华焕。
勿听五羊歌，富贵忘贫贱。

道人幽吟岩壑底，伴晓猿啼秋鹤唳。
自陶情性乐天真，一心不作求名计。
一朝邂逅杨东山，诗声扬扬满世间。
东山才与诚斋敌，手腕中有万斛力。
为君翻九渊，探君骊龙珠。
为君擘沧海，钩上珊瑚枝。
丰城地下掘起龙泉太阿双宝剑，南山雾里窥见隠豹文章皮。
是宝欲藏藏不得，总被东山手拈出。
道人从此诗价高，石廪祝融争崒嵂。
君不见弥明石鼎联句诗，千载托名韩退之。

楚人逢楚节，仍赋楚情诗。
滴酒长江远，思乡白日迟。
遥怜壮士腕，也系儿女丝。
若有盈妾艾，榴花勿并持。

虚名空自喜，丛谤亦难逃。
望重瑕来众，官高磬折劳。
应酬书脱腕，思虑雪侵毛。
何似山林士，琴床梦日高。

龙藩地暖冬无雪，十月风光似三月。
好风不动绮罗尘，人在绣帏帘半揭。
酒肠拍索能回春，春潮八面香熏熏。
香肌汗透披縠纹，思得沧海驱埃氛。
银锅蟹眼生春雪，银瓢捾破锅心月。
流霞倾入碧琅玕，香雾氤氲云半掇。
花藤织出金芙蕖，烟青藕紫堆云盂。
一声珰珮帘钩垂，皂盘捧出双明珠。
蜡花照入兰汤阁，珠玑体迸红猊活。
凤豁云涛濯锦毛，龙翻雪浪浇银甲。
起拏裙雾围春风，胭巾抹出桃花红。
香泉入齿漱寒玉，吐作冰雪飞长空。
苍头急把春衫换，腕玉轻穿云一片。
出门两腋生清风，身在嫦娥广寒殿。

衣袂怯春寒，春在江南岸。
我意正伤春，复被春萦绊。
一雨胭脂湿，万壑冰澌泮。
撩我惜春心，与春伤烂漫。
柳垂不染丝，织成愁一片。
杏吐无烟火，烧碎肠千断。
忆昔腰如柳，柳腰轻易按。
忆昔面如花，花面娇难唤。
人不似春芳，随处得看玩。
因春忆美人，不见徒扼腕。
何时醉卧花柳中，一笑千金不容换。

惜丝不肯织宫鞋，花月仙人谪不来。
河伯借泥封玉腕，风神翻浪沃香腮。
无房不许蜂留宿，有盖尝令鹭自开。
何事冤仇结青女，一朝收拾付尘灰。

往年天压西南垂，妖氛内讧胡尘飞。
枭狐陆梁士扼腕，蜀山惨淡无光辉。
公以空弮婴乳虎，漠漠黄云暗平楚。
直将天理感人心，径斩贼头报明主。
露布东驰人啸呼，京师观者环储胥。
天颜有喜近臣贺，大官高爵来须臾。
中兴以来几变异，宗祏之存如旒缀。
平江羽檄走凶雏，采石鳅舡戮狂猘。
至今勋名满华夷，与公鼎立书旗彝。
公方退然不自居，忧国之鬓纷如丝。
天之生公为社稷，南山不蹇石不泐。
愿公蚤归相天子，赤舄晨朝容几几。

人心之精微，未动孰为判。
邪正介然形，君子小人断。
熙熙大雅歌，洋洋关雎乱。
或觇时安乐，或识世屯难。
是惟言出口，矧复书脱腕。
至著恢人文，至微极幽赞。
或者藏其心，外饰徒璀璨。
谁知敬肆间，德之所聚散。
卓哉符溪老，吾道资御捍。
万殊错揉中，独识一理贯。
反躬事省察，愤世兴寤叹。
揭堂阐斯则，绝识陋秦汉。
于余或有所，相谓画可玩。
无物报琼瑶，作诗附笔谏。

卧病连三月，起来几半人。
腕柔妨草圣，目眩隔花神。
颓魄岂常望，残芳不再晨。
徘徊盼庭树，犹喜小阳春。

风流公子醉阳台，归路犹传笑语谐。
玉腕双扶争妩媚，不知失足在苍崖。

山居逾五旬，正以厌烦故。
谁持故人书，剥啄扣我户。
奁篚旅庭砌，缾罂列桯庑。
启缄读风檐，盈幅字如缕。
颇欲从简易，人事正如许。
厚意来远方，殷勤不容阻。
还欲混俗尘，又觉初志误。
笔研久荒秽，肩腕仍旅拒。
沈沈青灯夜，窗牖打风雨。
聊激懒惰心，小出啽呓语。
霜{夋兔}比铅觚，玉虫剔钗股。
隃麋方弄墨，擘茧更伸楮。
始焉据几案，敏捷疑得趣。
倏尔怀交情，恍惚接良晤。
缄题甫一二，手熟渐四五。
溪毛简精粗，报贶祝丰窭。
札胥谨印蜡，仆隶治筐筥。
但知役群动，不觉向五鼓。
作劳耳屡鸣，倦写目如瞀。
低头触屏风，入鼻饮辛雾。
欠伸忽三喟，静念起百虑。
吾生何太劳，穷处尚弗恕。
仕皆系穷达，世岂忘喜怒。
人以情见怜，我独影相顾。
谦勤福所基，傲放人共恶。
当年众楚咻，讵止双蛾妒。
生虽有远志，愿岂惜遐举。
偶因囿形质，莫与插翎羽。
徒夸九垓期，姑了一夕苦。
嗟哉且努力，掣肘无单父。

江南闲杀老尚书，自是承平一事无。
送客折腰书脱腕，试从驼𪩘看登涂。

春风浩荡龙泓口，逢逢船鼓惊雷吼。
皇华使者捧征书，万里飞帆上南斗。
岷峨上下十六城，后先持节知几人。
公来非争赫赫名，止水何曾风浪生。
腕里权衡一丹笔，与天通处惟钦恤。
孰知疾恶有刚肠，乃似霜空鹰隼击。
挠之不浊澄不清，渠自好丑吾何心。
蔽以一言仁者勇，嗜欲浅者天机深。
畴昔声华塞穹壤，旰食遥知渴忠谠。
纷纷鳅鳝困掇拾，纵壑之鳞多漏网。
公归便合横南床，或袖谏纸朝明光。
好将外台督奸手，锄却廿年荆棘荒。
功名时来宁我贷，不朽之传轩冕外。
揽辔埋轮自一时，至今日月炳前载。
才踈意广一腐儒，青冥倚公借吹嘘。
病卧锦江八十日，出门搔首空踟蹰。
西南望远长安日，寒隽陆沉几千百。
乞与开陈政事堂，更把夹囊细收拾。
军兴料须色目繁，师老力屈民烦冤。
养疽一朝思溃裂，庙谋得不忧本根。
三年福星耀参井，爱士如渴民如命。
只今归觐太微庭，勿忘棠郊日延颈。
腐儒州县甘浮沉，肮脏羞作附骥蝇。
伫公入和南风琴，磨崖大书颂中兴。

日晡斋合响铃绦，鞅掌文书尚坐曹。
吏困行移愁脱腕，侯勤剖决快挥毫。
维摩正为众生病，太守胜如从事劳。
愿养精神需大用，款陪齐客醉醇醪。

翠微际北腕头短，洞水逆流方到家。
年老脚跟宜著袜，不能随处蹈泥沙。

少日关河要指呼，晚归田里似囚拘。
气衰不敢高声语，腕弱才能小楷书。
座有老兵持共饮，路逢醉尉避前驱。
子元兄弟何为者，自是嵇康处世疏。

先贤评桂山，推尔居第一。
豁然碧瑶户，夹以苍玉壁。
中有无底渊，黑浪常荡潏。
谅当剖判初，倍费造化力。
雷嗔斧山开，龙怒裂石出。
至今绝顶上，千丈留尾脊。
宁论儿女子，壮夫股为栗。
我来欲题名，腕弱墨不食。
摩挲狄李碑，文字尚简质。
今人未知贵，后代始宝惜。
洑流工骇舟，久游觉萧瑟。
岩屋宽如家，回櫂聊愒息。

匹雏欲拔佞山难，还敕区区慕守官。
捋虎自怜余勇在，狎鸥似责昔盟寒。
新麻断腕毋容草，堕甑回头不更看。
老子平生差耐事，肯于得丧置悲懽。

朝三暮四昔尚童，逾七望八今成翁。
见佛未肯右肩袒，对客尝称左耳聋。
叩额有疏拜墀下，断腕无麻纳禁中。
自怜老病菁华竭，不及花枝岁岁红。

婉彼小家女，终年乐事稀。
忍寒惟业织，晓至尚闻机。
漏听铜壶滴，梭随玉腕挥。
只愁老姑促，忘送素娥归。
甚矣献裘切，伤哉恤纬微。
盈庭皆赐帛，何以补宵衣。

吾墨千金价，曾登七宝床。
终身惟守黑，断腕不书黄。

小臣素著狂直，先皇数奖忠嘉。
叩额有厚伦疏，断腕无起复麻。

晚遇先皇诏起家，负金莲炬紫薇花。
犯颜屡抗涂归疏，断腕难操起复麻。
愚不入时逃北谷，老难待漏守东华。
人生惟有村田乐，未觉封侯胜种瓜。

富贵浮荣何足道，纲常大义讵容差。
皆云养子将防老，岂若娇婴未识爷。
上欲夺情俾归衮，臣宁断腕不操麻。
向非十日留黄力，辇路几于误筑沙。

两帖走蛟虬，堂堂腕力遒。
太师唐死节，大令晋风流。
要续麻姑刻，那容扇媪求。
教儿勤护惜，恐被六丁偷。

横两腕中杵，现堆云里身。
权中示权处，依旧是天人。

画工天机高，腕有万钧力。
把笔解写生，妙处欠人识。
地深烟自引，云敛望不极。
谁知只尺间，卷藏栖座侧。
桃枝糁浅红，羞带燕支色。
经时叹芳跗，数片堕晴碧。
政缘景色饶，讵忍光阴掷。
波心自在流，夕照苦见逼。
雌蜂不受影，容此双㶉𫛶。
睨目且裴回，暂收西去翼。
笼宽终难驯，水满好修饰。
旁人莫痴心，乘势事箭弋。
庶几久相忘，飞浮欣得得。
连旬暑送风，对此融胸臆。
不必形似求，枉费半圭墨。

大椿蟠根双干矗，秀色各分元气足。
共占百五十二年，八千春秋从此卜。
西方无量不可思，南华寓言不须读。
造化发育自无已，天根月窟互相逐。
霜挟狞风夜推户，日碾晴空晓烘屋。
冰轮载魄将再弦，宝律浮葭欲飞玉。
天公作意表弧瑞，学子分题剡笺轴。
揆予受教自髧髦，岁月十分今已六。
我翁早出名利尘，我翁天纵清闲福。
眼明犹足察秋豪，脚健不肯支筇竹。
友善堂前高揭扁，懿德道心新万目。
人言腕力健于虎，更需万兔供豪秃。
不买驼峰换清供，不买蛾眉歌寿曲。
岁寒兄弟岁寒心，敬和长篇侑醽醁。

玉腕指尖新，力能提万钧。
上他篮子里，未必是金鳞。

百炼金色不变，有人要见不得见，有底不愿见他面。
不识腕头力，多于弦上辨。
射透海山千万重，都来一只蓬蒿箭。

吴苑云酣歌舞地，平时灞上真儿戏。
府公槌鼓入辕门，盘马弯弓士增气。
玉虬夜吼双宝刀，晓霜冷透宫花袍。
君王有意敌天骄，霹雳劲弦吾与操。
满月犹嫌无腕力，三军鸣金齐破的。
莫将电镞惊飞翼，请射檄书青草砾。
参旗井钺光相摩，帐前万叠轰灵鼍。
呼韩要通作编户，勿遣喘从榆塞过。
雁沙枯叶改凯歌，安得壮士翻银河。
三边农桑俱偃武，将军懒射南山虎。
不须土训喻远人，天地中间悉臣主。
文章四海吴状元，那肯军装遽如许。

胞胎才出播殃尘，直至如今毒害人。
一杓兰汤无限恨，腕头何止重千斤。

商金久得柄，老火未退舍。
甑中著寰宇，赫酷甚于夏。
池汤颇殃鱼，田龟应害稼。
桃笙亦浆汗，水国无凉榭。
扇挥腕欲脱，忍渴畏杯斝。
树间寂秋声，矩令何时下。
四序本循环，寒暑相代谢。
炎炎推不去，谁与诘造化。
人思濯清泠，风露愿一借。
再拜祈蓐收，西陆早命驾。

平生故人谁绨袍，元龙湖海风裁高。
吟诗仓卒供十手，清水新淬龙文刀。
壮如沙场驰百马，奇如甘蝇飞如射。
寒笺字字明华星，掩耳不及春霆惊。
一天风月四方钱，冷淡未必输华鲜。
人生端有不朽事，虚名岂足惊乌鸢。
小年担书走京国，腕中一笔万斛力。
近来言语不惊人，出户谁复思安仁。
何当解鞯饲我馿，娇儿喜归争挽须。
来时雪花大如席，缫车卷玉鸣桑枯。
一年春风又如客，山中无人吟不得。
烦君远致北海秋，雁鹜行中洗朱墨。

留侯远孙腹{月夆}肛，载儒家书杂岐黄。
桂山木落秋苍苍，画帘西风杵臼香。
瘴烟疠雨吹南荒，弱儿倒卧瘦女僵。
药石不入市贾箱，利专巫祝司祷禳。
磨刃霍霍向猪羊，见君似人喜踉蹡。
圭刀遣赠出锦囊，我怜此身无牢强。
外邪客气弩矢张，君言扶衰艾火良。
有得不计腕肉疮，世间何事非膏肓。
白昼二竖行跳梁，案脉骇走扁与仓。
馁腹可复须槟榔，请君乞我囊中方。

不是心，亦非佛。
玉兔东升，金乌西没。
循环不暂停，究竟知何物。
那个男儿腕力强，一槌击碎精灵窟。

此方而彼圆，何异冰与炭。
彼工而此朴，土簋视玉瓒。
达人以道观，万殊等一贯。
我有四耳尊，自谓今之冠。
刻画尽精微，光泽加璀璨。
流传知几年，器不减周汉。
肯使居水湄，敬用如始盥。
殆类古罍洗，盆盎不可乱。
以好易所好，在昔有公案。
张砚晋卿石，坡老诗可按。
于以笃心盟，岂但荣目观。
缅思古之人，未尝不三叹。
君家螭文壶，相去未能半。
痴儿厌家鸡，咄咄求互换。
四美欲其并，片言为之赞。
慨然湖海襟，弗以锱铢算。
捷于响斯答，不宝己所玩。
折简墨未干，订金言靡叛。
信云义易利，殆类耕逊畔。
将以舂容篇，溢目珠玑粲。
捧持簪春花，恨无双玉腕。
凡物各有匹，以时而合散。
干将与莫邪，蛟龙可水断。
方其埋丰城，雌雄元未判。
神光射斗牛，如烈山以爨。
方册纪载详，晋史稽所窜。
一谓归张华，一谓属雷焕。
变化复成偶，奔逸不可绊。
嗟予欠义方，所谓亦云谩。
求得既膺铭，负惭尤汗涣。
命之谨所藏，珍重勿亵玩。
子孙其永怀，岂但目前看。

少年振臂入场屋，寸晷谩书夸拙速。
中年收敛归法度，不能为颜仅为谷。
晚岁颇为忧患困，弱腕不禁事物逐。
要之作字非所长，空腔仅存十年读。
有客来从析津头，翰墨多藏玉韫匵。
从我乞书戏我耳，为君小试知君蹙。
长笺浄练雪不如，墙角鼠芒嗟已秃。
此邦椽笔广文翁，何用更向寒汀索野鹜。

瑶台梦断敲门竹，凤蹬温泉新出浴。
侍儿扶起娇不禁，蝉翼红绡影红玉。
晚蝉声里追新凉，藕腕轻拖龙巾长。
留仙裙舞风力软，不知何处荷花香。

觌面提来付与伊，分明此意没东西。
腕头有力千钧重，谁道通身是水泥。

梁渚溪边下直钩，波翻浪辊费牵抽。
六年用尽腕头力，收卷丝纶恁性游。
不着此岸，不着彼岸，不滞中流，款乃一声天地秋。

桧肉不可食，但增忠义悲。
焚香临决日，扼腕议和时。
偃月人何在，凌烟草亦知。
曾闻无垢语，刊入墓头碑。

扭碎东山鼻孔，牵断佛眼耳轮。
一等施呈毒手，腕头力重千钧。
饫饕法味，饱听圆音。
汉室威仪重复见，紫芝香散碧岩春。

误入蓬壶影里游，谕盟白鸟下沧洲。
吞波岛屿鳌身黑，映日楼台蜃气浮。
门逆潮开喧海市，网沿堤晒簇渔舟。
晦明晴雨时时别，难把王维腕力收。

田家舂米妇，隔宿办朝粮。
举臼红颜汗，投舂玉腕扬。
鸡窥筛下米，犬舐簸前糠。
未奉翁姑食，炊尘不敢尝。

三洲相接连，断处直如割。
中洲二十里，平沙浄如刷。
云开天四垂，雨晴山一抹。
绿波三万顷，乞与渔翁拨。
纳之窗户间，道人巧点掇。
我来不忍去，倚阑腕欲脱。
草青烟冉冉，柳静浪聒聒。
天风驾沧海，奔突不可遏。
忻然见此翁，句险眼能活。
溯流欲从之，水深春岸阔。

人生识字忧患始，底用区区更出奇。
我欲扫空闲笔墨，只凭老腕把锄犂。

不识第一画，羲皇运腕初。
凭空说仪象，枉著汗牛书。

世言善书不择笔，此物岂可不精择。
空弓难责养由射，快剑始堪孟贲击。
多钱而贾长袖舞，工良器利贵相得。
文房四宝拟四贤，最不易致管城伯。
乍可微钝勿太尖，又恐过肥宁少瘠。
一兔仅足成一枚，奈何攟束动{角戢}{角戢}。
氄毛乱毳纷交加，醉人蓬首髪不栉。
落腕当如画铁椎，顾乃蒌弱欠筋力。
山谷道人昔有取，诸葛鸡距异枣核。
长句哦赠林为之，余子徐偃似无骨。
上党华陵君家孙，苦心隠艺造玄极。
买非其人拂袖行，但取赏音不论直。
二毫三副及散卓，随意真行作波磔。
燕丹匕首付荆卿，血不濡缕笑空擿。
紫鸜鹆眼刷丝文，谁无端石与歙石。
奚李法传外诸孙，我亦尚有潘衡墨。
𢭏冰槌玉乌丝栏，百轴千筒动充斥。
惟有毛锥真强项，不受折简屡太息。
善书今谁第一人，冯应科笔今第一。

自还吴兴居，头童而齿豁。
信意时出教，所览深以廓。
何山在何许，细路穿木末。
跻攀不惮劳，历历见郛郭。
晴岚堆紫翠，正在吾屋角。
世事苦坌并，我但专一壑。
嗟彼竞利者，为计自各各。
缅怀安定公，雅合居台阁。
平生惟自道，未有轻造脚。
朅从海陵来，姑苏亦暂泊。
湖学得公重，学子有攸托。
南园庆历间，六老曾会酌。
当年马太守，高谊谁能若。
直卿为之记，文字诚磊落。
厥今同姓侯，胸次有活着。
长篇俄写就，传写腕欲脱。
昨闻上湖坟，寒色正错莫。
樵木不为禁，宰树叹濯濯。
新祠已卜龟，华表伫立鹤。
神游倘来下，旷达离尘缚。

千年老谷无人知，万杵椎冰身汗热。
木肤解剥白于绵，冻手龟皴腕将折。
荆州鱼网兰亭絸，彼美不曾传秘诀。
独留此木在人间，秃尽青山散妖血。
迩来奇制蜡作纹，草木虫鱼生眼缬。
只今吴越称第一，秋浦浣花派滕薛。
先生好古得此物，挥手行与时流别。
紫薇花前草尺一，书成气凛寒松雪。
不然名山撰古史，蛟龙郁屈蟠奁箧。
有时浮戏写诗章，飒飒落锥蚕食叶。
比来分遣二十辈，西江远借余波浥。
聊凭和诗报琼瑶，袖手愧逢强对怯。

水云相望楚与吴，三年不作问安书。
英英禅子来岩边，为我细说岩平安。
但言倒握无形棒，若佛若祖难近傍。
烦寄一语休拍盲，本来无佛无众生。
不妨借取腕头力，永为大地人知识。

法道如今危未危，老眸近觉泪霑颐。
期君硬著腕头力，一发千钧在此时。

己卯六月初一日，苍然亭下楚囚立。
山河颠倒纷雨泣，乙亥七夕此何夕。
煌煌斗牛剑光湿，戈鋋彗云雷电击。
三百余年火为德，须臾风雨天地黑。
皇纲解纽地维折，妾妇偷生自为贼。
英雄扼腕怒须赤，贯日血忠死穷北。
首阳风流落南国，正气未亡人未息。
青原万丈光赫赫，大江东去日夜白。

雨过山田物物穰，斋庖煮豆喜初尝。
茸茸绿荚牛毛浅，戢戢明珠蚌蛤长。
不直画堂擎玉腕，只宜吟客饱藜肠。
食余依旧堆盘在，贵贱同归何有乡。

黑风夜撼天柱折，万里飞尘九溟竭。
谁欲抶之两腕绝，英泪浪浪满襟血。
龙庭戈鋋烂如雪，孤臣生死早已决。
纲常万古悬日月，百年身世轻一发。
苦寒尚握苏武节，垂尽犹存杲卿舌。
膝不可下头可截，白日不照吾忠切。
哀鸿上诉天欲裂，一编千载虹光发。
书生倚剑歌激烈，万壑松声助幽咽。
世间泪洒儿女别，大丈夫心一寸铁。

剡溪春水碧鳞鳞，剡水野藤如乱云。
剡人伐藤就溪洗，匠出素笺黄土纹。
大笺敷腴便竿牍，小笺轻盈日千束。
我昔少年贪著纂，累笥连箱输不足。
年来弃置百事休，引腕就书如畏囚。
有时得笺不自爱，杜曲蛮歌相献酬。
世人贵贱随人好，西家弃物东家宝。
退笔成山何足道，为我攻修太玄草。

江左夷吾本胜流，晚因造膝却生愁。
紫囊肯上斯人腕，敢怨离骚佩不收。

故园今日馆英游，大耻俱忘总可羞。
料得精魂长扼腕，无人讲学到春秋。

小姨学采莲，两腕白于雪。
花色妒缃裙，瓣瓣红如血。
西邻小姑亦采莲，隔岸徒闻语笑喧。
从来不相识，相呼好并船。
停桡花下勤把手，他年何处投箕帚。
苦乐参差不可言，此日花开得来否。
难割藕丝肠，怕逢游冶郎。
归去风吹小簟凉，时闻花外香。

情弱抽思长，腕娇运笔拙。
口诵恐易忘，笺书还自裂。

常读贾谊书，爱其极理乱。
言入笔未干，绛灌舌如钻。
文帝不肯为，万世为扼腕。
汉道竟龌龊，席莫一日暖。
今读君谟箴，句句到伊旦。
窥国见肺肝，欲取以手浣。
何啻可痛哭，一一中世患。
设施有隆理，如肉以丳贯。
可作天下药，其应疾和缓。
非独起国痿，虏颈坐可绊。
圣贤方相逢，辨别绛与灌。
万不使斯言，以为后世恨。

新学琵琶曲破成，仙韶第一已知名。
朱弦未落黄金拨，玉腕先闻动钏声。

端午生衣进御床，赭黄罗帕覆金箱。
美人捧入南薫殿，玉腕斜封彩缕长。

水芝卧玉腕，天棘舞金丝。

风流双腕转凝酥，舞彻伊州汗有珠。
探手始知帘外冷，照堂兽炭焰围炉。

有人颇似长沙傅，得官亦望长沙去。
去时好赋楚江谣，还使风骚满江路。
便须酌酒吊三闾，正是忠魂冤愤处。
县令如今未去时，兰亭故事犹可为。
莫惜千筒万筒往，诸君方壮我已疲。
登科学究文章豪，数奇老将诗能高。
长沙县令号才吏，方将睥睨谢与曹。
凉风即是八九月，红萸黄菊花将发。
正是诗家得意时，莫学古人悲莫节。
东南美者有吴姬，红襦绣袂无所施。
把酒一卮轻皓腕，得诗一句胜蛾眉。
山夫野叟只如此，诸君达者应相嗤。
有酒且慢饮，有歌且慢讴。
共君说怀抱，未语先搔头。
良久欲说说不得，胸中有物如山丘。
君不闻东家女子花见羞，十六未嫁便悲忧。
墙头楼上到日晚，马骤车奔如水流。
西家亦有闺中女，月璧龙珠求未许。
有心自比蟠桃花，无言窃笑阳台雨。
谢鲲便是妾家邻，败唇折齿犹相语。
何况五陵轻侠儿，抛金掷玉教人非。
一夫奔处千夫驰，不论荣辱与刺讥。
膻中之蚁酰中鸡，攫金逐兽两眼迷。
主人下马客已齐，拜起俯仰容正卑。
有如六月卖蒲葵，唯恐不售霜风凄。
言至于此良可悲，所以慷慨见于诗。
谁能起舞谁能歌，瓮中有物如秋波。
古来多少无奈何，要须一醉都销磨。
茫茫人间歧路多，不如海水通天河。

酒阑歌已阕，解佩灯先灭。
罗帐隔清风，玉腕摇明月。

屋角一夜群枯号，晓来旷野风如刀。
峩峩残雪路摧马，格格寒气冰生袍。
四支僵痹非我有，况彼鞭鞚难持操。
天东朝日冻应涩，亦恋旸谷犹深韬。
居常谁不事行役，我行适此时令遭。
因思都府盛僚友，人物一一皆贤豪。
想今酣寝梦方足，初离密幄惊寒朝。
左承右侍各以职，气语兰臭颜如桃。
奉持巾匜事盥栉，傅唇泽面供香膏。
不容发绿一点变，亟以宝镊争除薅。
炎炉却坐日当卯，进酒为寿倾葡萄。
捋须束带欲出户，问讯分付犹忉忉。
体舒意适自稳暖，洋然盛气虹霓高。
此时岂复念寒旅，嗟我劳佚何相辽。
入趋留守退幕府，坐据大案临诸曹。
曹司进若鱼在贯，文书盈抱纷牛毛。
争前鬭敏请莅职，硏磨浓墨挥长毫。
左手钤前右摘尾，落纸叶叶如翻涛。
逢姓书字且不给，何暇可否知根巢。
坐中耳目已烦困，庭下敲扑仍喧嚣。
伏膺胝手腕疑脱，退食笔砚方能櫜。
乘除赖有此事在，庶几可以均吾劳。
人生误落世网内，区区系累安足逃。
要之虚中日自静，不使内外相钩胶。
无穷来物彼千万，坐任变化无吾骚。
峥嵘年华已遒暮，不日春意生兰蒿。
一樽相与莫相放，天下万事从滔滔。

昔心何悠悠，今学益漫漫。
莽如浮江河，浩不际崖岸。
生虽乐文字，勤不偿几案。
重编空堆尘，折简久枯汗。
徒知陈市肆，表列环四畔。
已无探讨勤，胡可贤否按。
零丁晚观玄，泯灭旧习彖。
得指来岁期，失忘去日筭。
尝闻勤惰间，已是愚智判。
蒙羞欲何颜，避耻愧无翰。
不能绳已怠，何力禁人叛。
文章触世嫌，议语限客窜。
时牵好恶卑，俗挠是非乱。
早衰夺旧刚，多病袭新懦。
心经衣食艰，事废米盐半。
何谋脱身去，割迹与俗断。
耕荒食新收，凿窒复旧贯。
念生如冬冰，至死仅春泮。
其间能几时，何恃苦自缓。
翩翩淮南英，显显士林冠。
方予未为游，辱子昔同闬。
篇章觌新华，论说听横捍。
包奇晚自走，去实王府玩。
近书何相撩，颇以名见谩。
不知老者拙，弃此久已断。
子方勇自树，解辔纵新𫘣。
行期拾春青，采缀绾归腕。
乖离思旧欢，迁徙就新绊。
无琴虽自歌，有酒欲谁伴。
闲暇当寄诗，持此资贸换。

忆昔金门初射策，一日声华喧九陌。
少年得意出风尘，自为青云无所隔。
主上抡才登桂堂，神京进秩奔殊方。
墨绶铜章竟何用，巴云瘴雨徒荒凉。
有时扼腕生忧端，儒书读尽犹饥寒。
丈夫意气到如此，搔首空歌行路难。

矿金言率遇参商，罢相还歌乐圣章。
怖死宜春中奸贼，令人扼腕痛其亡。

往岁遭风洞庭浦，悔不携锄从老圃。
昨日金城逢故人，万丈虹蜺思一吐。
更在芙蓉池上游，桂枝为檝木兰舟。
舞妓相将櫂歌去，疑是西施浣纱处。
皓腕翩翻雪藕丝，婉若游龙或惊鹜。
愿公对客少留连，早晚沙堤问归路。

嗟乎孺兴之不幸兮，上有高堂白髪之慈亲。
孝不克以自信兮，魂将逝而复返。
目冥冥而莫胜兮，顾天命之予短。
业修修兮志与道配，寂不少振兮遽沉幽而终蹇。
兰未芳兮先凋，月将升兮俄陨。
孺人嚣嚣兮，追话言之弗足。
梦悠悠兮，魂去来而数蹙。
抚稚子兮秋夜长，暗明珰兮摧腕玉。
魂何知兮，兴予之哀。
体与道化兮，岁月徂而屡周。
情纒绵兮，若俱往则已矣。
词不足以尽寄兮，托余思于江流。

城里田员外，城西贺秀才。
不愁家四壁，自有锦千堆。
珍重尤奇品，艰难最后开。
芳心困落日，薄艳战轻雷。
老守尤多病，壮怀先已灰。
殷勤此粲者，攀折为谁哉。
玉腕揎红袖，金樽泻白醅。
何当镊霜鬓，强插满头回。

麦穗人许长，谷苗牛可没。
天公独何意，忍使蝗虫发。
驱攘着令典，农事安可忽。
我仆既胼胝，我马亦款矻。
飞腾渐云少，筋力亦已竭。
苟无百篇诗，何以醒睡兀。
初如疏畎浍，渐若决澥渤。
往来供十吏，腕脱不容歇。
平生轻妄庸，熟视笑魏勃。
爱君有逸气，诗坛专斩伐。
民病何时休，吏职不可越。
慎毋及世事，向空书咄咄。

冗士无处著，寄身范公园。
桃李忽成阴，荠麦秀已繁。
闭门春昼永，惟有黄蜂喧。
谁人肯携酒，共醉榆柳村。
髯卿独何者，一月三到门。
我不往拜之，髯来意弥敦。
堂堂元老后，亹亹仁人言。
忆在钱塘岁，情好均弟昆。
时于冰雪中，笑语作春温。
欲饮径相觅，夜开丛竹轩。
搜寻到箧笥，鲊醢无复存。
每愧烟火中，玉腕亲炮燔。
别来今几何，相对如梦魂。
告我当北渡，新诗侑清樽。
坡陀太行麓，汹涌黄河翻。
仕宦非不遇，王畿西北垣。
斯民如鱼耳，见网则惊奔。
皎皎千丈清，不如尺水浑。
刑政虽首务，念当养其源。
一闻襦袴音，盗贼安足论。

垂柳阴阴日初永，蔗浆酪粉金盘冷。
帘额低垂紫燕忙，蜜脾已满黄蜂静。
高楼睡起翠眉嚬，枕破斜红未肯匀。
玉腕半揎云碧袖，楼前知有断肠人。

老来辛苦须自烹，且勿娉婷腕如玉。
香如桃蕊色如曲，蟹眼松声浮艾绿。

商飙结新寒，草木起余怨。
翩翩前庭叶，追逐已千万。
斜阳背西壁，迤逦落藤蔓。
安得金满堂，聊换酒家券。
追随双鸿鹄，摆脱旧笼圈。
胡为汗流赭，日与蝇争饭。
常恐计不就，更以诗屡劝。
江湖秋水高，百尺风帆健。
何当开竹溪，玉腕互酬献。
左手持蟹螯，平昔固有愿。

君恩赐告许归来，雨后中庭有绿苔。
起问日高三丈久，卧闻车过九门开。
泥封连日传新语，腕脱知君有轶才。
待得晴干追后乘，未应尘土热如灰。

铜镮玉锁闭空堂，腕脱初惊笔札忙。
红烛遥怜风雪暗，黄封微泻桂椒香。
光明坐觉幽阴破，温暖深知覆育长。
明日白麻传好语，曼声微绕殿中央。

灵匹迢迢驾七襄，暂陈云幄对星潢。
已看素魄过三让，何用华灯更九光。
玉腕双丝轻宛转，霞衣杂佩暗丁当。
谁言巧意能胜拙，祇见鸠闲鹊自忙。

端午茸花簇彩鸾，高标宝鉴缕金鞶。
不宜夏景销酥腕，似觉新来百索宽。

深闺静几试笔墨，白头腕中百斛力。
荣荣枯枯皆本色，悬之高堂风动壁。

子舟诗书客，画手睨前辈。
挹袂拍其肩，余力左右逮。
摩拂造化炉，经营鬼神会。
光煤叠乱叶，世与作者背。
看君回腕笔，犹喜汉仪在。
岁寒十三本，与可可追配。
小山苍苔面，突兀谢憎爱。
风斜兼雨重，意出笔墨外。
吾闻绝一源，战胜自十倍。
荣枯转时机，生死付交态。
狙公倒七芧，勿用嗔喜对。
此物当更工，请以小喻大。

惜丝不肯织宫鞋，花月仙人谪下来。
河伯借泥封玉腕，风神翻浪沃香腮。
无房不许僧归宿，有盖尝令鹭自开。
何事冤他结青女，一朝收拾付尘灰。

蝮蛇初螫手，壮士断其腕。
岂不悲毁伤，所恤在躯干。
西羌沙卤地，置戍或烦汉。
鸡肋不足云，阿瞒妙思算。

礼为王人重，关亭道路除。
荒城初部落，名镇古巫闾。
习俗便乘马，生男薄负锄。
传闻断腕地，岁岁作楼居。

芳年未识五云车，皓腕空留绛缕纱。
燕子将雏鶑语老，东风又是落宫花。

秦蛇已中断，刘项方龙战。
叱咤沮风云，睢盱走霆电。
鸿沟一画天地开，楚王洗剑东归来。
新都形胜控淮泗，笼山络谷营高台。
重瞳登览何为者，不知招贤知戏马。
上如激矢下投丸，兰筋霜腕便回盘。
半夜悲歌骓不逝，明日阴陵行路难。
騋牝三千归汉闲，粟豆尤闻蠹县官。
君不见华山之阳古坰牧，春风吹草年年绿。

鲜鲜中园菊，粲粲篱东畔。
的的秋水莲，袅袅西风岸。
迢迢白衣人，皓皓涉江腕。
重阳尊酒亲，雾夕容光烂。
物生各有宜，不计年华晏。

平湖碧玉烟波阔，芰荷风起秋香发。
采莲女儿红粉新，舟中笑语隔烟闻。
高系红裙袖双卷，不惜浮萍沾皓腕。
争先采得隠船篷，多少相欺互相问。
吴儿荡桨来何事，手指荷花示深意。
郎指莲房妾折丝，莲不到头丝不止。
月上潮平四散归，舟轻楫短去如飞。
断肠脉脉两无语，寄情流水传相思。

渥洼生骏驹，丹山生凤雏。
家有宁馨子，庆自积善余。
粹然秀眉宇，莹彻真璠玙。
高声诵论语，健腕学大书。
头头欲第一，气已凌空虚。
想其顾复意，何止掌上珠。
更期速腾达，尔祖立以须。

近年好语开蹙额，廊庙主人还稷契。
诸公汇进民所怀，左必提之右乃挈。
善随类举皆可观，野无遗贤静岩穴。
石梁有客少读书，神接前人望风烈。
志与时违可奈何，居贱好高谋已拙。
此身悠悠日江海，吊影行吟事酸噎。
揣摩胸臆作西游，不成兴起惭豪杰。
贾生恸哭初亦疑，十年自觉流清血。
三书不用即山林，将前复却何从决。
无因名姓累吴公，咫尺天光阻罗列。
志士惜日诚可怜，每恨平津当老节。
子云年少行所为，今出秦关独疲苶。
郭门啮臂良感人，仲卿蓄缩翻伤别。
叩关自鬻虽矜张，扫门愿见犹摧折。
炙手门前车马多，排肩屡进不得彻。
近来索米却求田，结绶弹冠非所觖。
更令胸臆从谁开，一刺怀归定漫灭。
槛虎饥馋尾漫摇，水尽海鲸当蚁垤。
谁能忍耻寄我颜，妻笑嫂欺安用舌。
北山记忆破腊来，远水扁舟两愁绝。
云重山寒暝不开，孤帆夜落严陵雪。
雷山老桐冻弦断，不作南风相煖热。
一剑星昏共形影，每恐龙寒呵古铁。
孟尝无炭暖置身，杜虽有指不得结。
可怜危肩耸及耳，浩歌能复弥清冽。
吴山忽见梅花谢，天助阳春生笔下。
近檐呵欠面发红，故絮卖钱不须借。
卖钱买船更欲西，墙头立燕留新泥。
新开湖南接淮水，楚山翠入天低迷。
细风平日两媚好，嫩黄梢转隋杨堤。
河名已清色未改，减尽狂湍浊犹在。
东风正和水面穗，恃赖夷犹百无殆。
欎欎葱葱见帝台，祥烟瑞雾真佳哉。
元都道士种桃手，露浥风吹今总开。
山翠柔红亦得色，鬬妍意不相低徊。
游蜂上下逐蝴蝶，蜜脾未饱争喧豗。
幽谷黄鹂出晴昊，乔木几迁枝叶老。
避寒何处过雪霜，依旧飞来语音好。
少年走马红尘道，绣勒锦缘金络脑。
窈窕花随宝碗飞，暝旋风吹玉山倒。
可怜穷巷无芳菲，良辰不得开怀抱。
闭门曝背借余暄，犹得爬搔驱虱蚤。
逡巡迷目风沙颠，已报新花去如扫。
乘离执衡又一时，万物从新炎帝造。
柳线渐长成畏日，苦菜秀时蚯蚓出。
烟绡雾縠自直钱，故葛绽联遮肘膝。
凌人颁冰下霄汉，谁信朱门自无汗。
蔗浆酪粉玛瑙盘，牙床角簟光凌乱。
石梁孤客赁屋居，坐恐炊中忽麋烂。
蚊虻噆肤俛听尔，何苦群鸣恣喧玩。
生嫌蒿艾昏泪眦，宁强掴撘酸吟腕。
墙阴壁隙又出蝎，潜致小毒犹锥钻。
巫师祝痛已复遭，术非驱除真亦漫。
听鸡起坐难饱眠，庶寛烦促须清旦。
进不知名仍退却，既来亦好归不恶。
羲和鞭御向西行，出门感此梧桐落。
淡月孤烟侵晓昏，小雨凄风动冥寞。
且欣编简堪卷舒，那知羞涩忧垂槖。
钟鼓声沉北斗高，白日渐远倾葵藿。
楚歌忽断隔黄芦，已见金山高磊落。
须臾崩车天上行，长幡乱舞喧檐铎。
苍穹白浪两低昻，黑蛟黄虬森喷薄。
开帆插橹六鳌惊，男儿信命方自若。
吴音嘲哳来船近，共怜远客逃沟壑。
鸟倦知还羽翮垂，修竹茂林欣有托。
故山茅屋良幽深，清泉浏浏石凿凿。
蕨薇虽老芋栗甜，拾穗行歌亦云乐。
买竿钓鱼谁更哀，贳酒涤器人应谑。
士通五经取青紫，请谢夏侯乌有此。
捷径须知自有涂，枉诵陈编腐牙齿。
潼关坐息感二鸟，耿耿此心聊复尔。
敢嗟与兄共槽枥，但苦酸醎异便美。
拟希锯利效细黠，天与钝顽难力砥。
五斗充饥未有时，却藏手板投耘耔。
曩闻下惠恬小官，颇怪少游甘掾史。
曼倩俄惊备大臣，李渤諌官呼不起。
古人去就良不同，刚成亦足称男子。
呜呼乘时正厄穷，怅望临食空投匕。
丰山蒲牢铿有声，霜气感发非击棰。
昌黎诱励方循循，广文薫炙皆名士。
宋之善鸣挺有公，愿助下风唇口哆。
当时一到匠石前，至今人或疑杞梓。
大厦未完公勿忘，可惜空山终朽死。
烧桐愿献太古音，处囊请试从今始。
烛光有余真可待，无损公明公勿爱。

风琴牛笛难度曲，早韭晚菘谁当肉。
笔端画饼不得饱，汁少熬鸡浑未熟。
三年楮叶太劳力，八尺鼓围竟空腹。
遥遥华胄犹龙孙，皎皎白驹絷空谷。
头风岂无草檄愈，酱瓿正须太玄覆。
供书小吏腕几脱，免冠毛颕发仍秃。
年来轧思倒挽牛，逃虚僧社高如秋。
乞身得此清凉国，不减人间万户侯。

玉腕腾云黑雾开，穆王八骏如驽骀。
逸气飘飘长不已，重闻汗血下天来。

槃槃千丈松，磅礴犯云汉。
要为根所持，龙蛇走断岸。
英英西洛花，妙为天下冠。
根移枝可易，人为过其半。
君看此灵芝，不与彼共贯。
超然自挺立，初不赖根干。
傥可种而植，朱门当烂漫。
胡为不可致，图画空传玩。
芝生在何许，可卜不待彖。
忠臣孝子家，义夫烈士馆。
吉事定有祥，岂是供好玩。
道人律之师，父蛊虽不干。
平生沙门行，报德已无算。
向来郭氏阡，盛事传里闬。
青青十亩阴，手植几脱腕。
召和不吹律，修德自幽赞。
至今超山下，百本益璀璨。
亭亭卷云涛，濯濯立鹅鹳。
乃知天人间，决定可覆按。
野人为作诗，诵实不敢赞。

十年客京洛，衣袂多黄尘。
所交尽才彦，唯子情相亲。
会合能几日，欢乐何遽央。
春风东北来，飘我西南翔。
骊驹已在门，白日行且晚。
停觞不能饮，将去更复返。
把腕捋髭须，悲啼类儿女。
人生非鹿豕，安得常群聚。
朝别河上梁，暮涉关山道。
匹马逐飞蓬，离恨如春草。
去去日已远，行行泪横脸。
昨日同袍友，今朝异乡客。
来时城南陌，始见梅花白。
回首汉江头，黄梅已堪摘。
杖策登高城，极目迥千里。
落日下青山，但见白云起。
远望岂当归，长歌涕如雨。
归心如明月，幽梦过颍汝。
抱膝长相思，故人安可见。
忽枉数行书，仿佛如对面。
纷纭辇毂下，冠盖争驰逐。
吹嘘多贤豪，肯复念幽独。
空斋听夜雨，深竹闻子规。
此情不可道，此心君讵知。

解摈先生空傥{艹易}，草玄夫子独精深。
谈诗亹亹心常折，使酒时时气颇侵。
欲炙已勤知子意，投醪虽俭盖吾心。
端知皓腕如绵弱，故遣涓涓只细斟。

先君捐馆年，六十畸三算。
我今四十三，始得幼子蜑。
余龄继前躅，蜑也才及冠。
况复未可知，孝章积忧叹。
禄养岂不欲，兹事觉已缓。
但爱眉目秀，体质净如盥。
顾瞻既精神，怀抱亦气岸。
今者新剔髪，莹若珠未贯。
见之令人清，面拥疲手腕。
辄然攫吾须，霜雪落几案。
岂惟不肯嗔，更付一笑粲。
骨肉今远矣，恃汝慰奔窜。
行当从诸兄，诵书喧里闬。
而我于经术，粗能分句断。
发蒙要师资，心孔为开钻。
许慎専偏傍，张华休史汉。
吾家业儒久，舍此无别段。
不应缘一噎，便欲废炊爨。
及亲三釡足，未用万户酂。
人生百年期，我今特未半。

吾闻彼上人，不惰不精进。
观其吐词气，人品极爽俊。
迩来效丹霞，裂冠铲须鬓。
高才固难容，世议久迫窘。
想于龙象群，眉宇发奇韵。
渊才干国器，美若兵厨酝。
平生至孝节，初不愧虞舜。
相逢大梁城，连榻尽底蕴。
如开衡岳云，仰此摩天峻。
此诗为渠作，崖略见笔阵。
把玩立东风，料峭应花信。
明窗小字临，握管腕不运。
爱君透真境，迈往无顾徇。
脱身索寞滨，洗我岑寂愤。
掉头一长哦，语卒意未尽。

楼钟尚殷床，密室僧定后。
窗风鸣摵摵，黄落知榆柳。
蜘蛛忽胎丝，灯花亦骈秀。
人从城郭归，村落闻夜嗾。
读诗映檐月，两清俱顿有。
斯人太白豪，醉里诗千首。
要宜万丁带，肘合黄金斗。
袖藏批诰手，却作僧扉扣。
玉堂未放君，此物君家旧。
饱永仍父职，人望亦天授。
悬知夜直清，应念山中友。
莫以腕脱后，嘲我饭山瘦。

十年不踏黄尘路，老尽归心余一缕。
因同夜语想京华，归心百尺游丝举。
前年别我楚山边，解鞍班草弄云泉。
今年送公古城北，花发水流闻杜鹃。
眉间秀色照春晚，青云故人纷满眼。
门前车马气如云，知谁倒屣迎王粲。
行看腕脱供十吏，玉堂风景非人世。
万乘扣扉宫月斜，梦惊呼烛度窗纱。

仙郎落笔敏惊鸿，文字追回两汉风。
脱腕旧闻供十吏，探怀行看取三公。

侍女新倾盥水汤，轻装雪腕立牙床。
都将隔宿残脂粉，洗在金盆彻底香。

腹腴端可饱新欢，柳贯霜鳞照眼寒。
莫惜宝刀烦玉腕，要看飞雪下金盘。

鼠鏖触蛮兵，客梦寒窗短。
牛斗挂阑干，起视夜参半。
虎头丹青手，欲画涩回腕。
兔尖渴陶泓，得句亦不漫。
龙沙怀石友，羽觞旧无算。
蛇飞梵王壁，络绎壮神观。
醉踏吴沙归，转眄岁月换。
羊肠自诘曲，驰道方晏晏。
旋携古菱花，悟罢如冰泮。
鸡园谈妙口，当我一笑粲。
狗监浪延誉，凌云非吾愿。
猪蹄祝污邪，举世良可叹。

往时李成写骤雨，万里古色毫端聚。
行人深藏鸟不度，便觉非复鹅溪素。
龙眠老腕作阳关，北风低草云埋山。
行人客子两愁绝，未信蒲萄能解颜。
两郎了了解人意，似是画我封家市。
戏作新诗排昼睡，忽有野雁鸣天际。

不爱边鸾爱李成，胸中成画自峥嵘。
数行岛屿随人去，一段风烟向腕生。
猿啼巫峡殷勤啸，雁到衡阳嘹唳鸣。
我与群山成保社，直疑俱是旧经行。

今日端午谢街坊，时节因缘要举扬。
莫问腕头缠百索，且将粽子吃沙糖。

刘氏磐石宗，略分天下半。
斯文独更生，落落分族冠。
探书到千古，极意在理乱。
故宜萧长倩，忧国共长算。
我怀崇兰君，多学真一贯。
束发踵癯儒，长檠媚空案。
胸中行秘书，领略能默断。
埋光久不暴，玉石终自判。
中年立周行，杞梓见修干。
雍容视出处，未可亟招唤。
坐令护都水，不特美先汉。
荷囊侍丹扆，正讶归稍缓。
为弃天闲，一往谢羁绊。
黄垆闭白玉，万事风雨散。
讣来为失声，涕落伤老伴。
孰知锦囊心，无复银钩腕。
柯山渺何许，日月忽已换。
平生浑金质，反复要熟看。
至宝琢寒泓，谁？抚遗玩。
尚有千字碑，临风寄长叹。

六书散浮云，篆籀世不数。
陵夷到草隶，差别几四五。
人皆逐曾玄，不复知父祖。
中间尤可笑，鸡鹜纷去取。
孰为鲁漆书，况说周石鼓。
阳冰虽晚出，妙意得千古。
后来继者谁，骑省人最许。
明窗出小轴，惊叹手为拊。
平生筝笛耳，惯见沐猴舞。
一登韶濩堂，方信有干羽。
援毫极摹仿，涴壁类儿女。
秋蛇已成癖，老腕徒自苦。
卷书还归公，祇自愧韩愈。

作戈如挽百钧弩，腕力想能回万牛。
江夏当年有童子，未闻落笔写银钩。

八月大地千里赤，蓐收权轻苦无力。
未许寒蝉饱风露，聊为秋蚊增羽翼。
蒲葵呼扇腕欲摇，𫄨绤捐衣汗犹滴。
谁遣秋风半夜来，先向高梧寄消息。

吴宫花草弄纤柔，西子妆成特地羞。
笑我老情难娬媚，爱渠好句尽风流。
香奁诗在人何处，断腕名高事已休。
更欲与谁论此恨，遗编读罢一灯留。

人生富贵如五侯，禄丰位大功不酬。
朱轮华屋令人羞，一蓑不如归饭牛。
自驾款叚马少游，胜骤玉腕尚书骝。
少年蹭蹬在丘壑，晚岁风雨悲梧楸。
江边短艇苦唤我，此心勇往谁能留。
幽期正怨齿髪悮，事定不须龟䇲筹。
言虽太漫君莫笑，与语俗人真暗投。
香秔炊熟碧鲈美，横江已办秋风钩。
胸中它日几云梦，四海不劳围寸眸。
肯听儿女昵昵语，秋虫悲笑徒啾啁。
阳春白雪一落耳，竹枝凄怨惭蛮讴。

神驹堕地无渥洼，象龙不复来流沙。
开元画手老韩干，为作郭家师子花。
当年故物不堪看，踣鐡四蹄俱脱腕。
英姿逸态犹精神，仿佛风鬃血流汗。
龙眠画足不画蛇，意象异世同一家。
由来四大各假合，得此三昧无等差。
中郎名高自年少，画工如山不同调。
人间意气惊薾云，笔下风流尔得妙。
王家人物小安丰，作诗论画公所同。
一洗万古凡马空，九原谁唤杜陵翁。

玉腕枕香腮，红莲藕上开。

峨峨日观出云层，西麓灵庵寄佛乘。
金地阙人安大众，玉京选士得高僧。
霜刀断腕群魔伏，钿轴存心奥义增。
顾我旧山泉石美，湔除诸恶赖贤能。

腕中有万斛力，胸次乃千顷陂。
字画颜行杨草，文章韩笔杜诗。

周侯不出何所为，闭门读书心自知。
箪瓢陋巷君不厌，读书万卷能忘饥。
上参羲皇下秦汉，采取英华几脱腕。
是非荣辱姑置之，忽若乘船到彼岸。
古人之学有传授，君生寂寞千载后。
问君何以识古人，袖手无言坐清昼。
以此读书为尚友，是事渺茫人信否。
人信不信君不问，松柏固难生培𪣻。
朝来落叶乱荒城，青山照人溪水横。
往来车马作尘土，想君深夜读书声。

黑衣小儿雨打窗，斑衣小儿雷殷床。
良宵永昼作底用，只与二子更飞扬。
开尊匕箸须一洗，破卷灯火尤相妨。
从来所持白羽扇，自许百万犹能当。
安知手腕为汝脱，以小喻大真成狂。
挥之使去定无策，葛帐十幅眠空堂。
朝喧暮哄姑听汝，坐待九月飞严霜。

阴阳有定数，天地无全功。
偏雨或偏旸，消息岂难穷。
今夏孟仲雨，季月暑隆隆。
赫曦不停轨，火云日燔空。
晨兴迨晚暮，危坐沸鼎中。
一夕四五起，倦鸟思逃笼。
扇手腕几脱，所招皆温风。
年来复何罪，遭此炉炭烘。
迅雷空殷殷，微雨秪蒙蒙。
燋燃到草木，禾稻忧不丰。
颇闻炎瘴地，威势增祝融。
又闻大热狱，食饮浑洋铜。
法法惟心造，报应万不同。
吾家有云溪，竹间二水通。
入门爽毛骨，清绝广寒宫。
插羽欲飞去，免为旱魃攻。

宇宙何蒸溽，山川久旱干。
浃肤惟汗雨，脱腕是冰纨。
永昼固难避，终宵宁暂安。
三农忧稼穑，无物可输官。

湘簟涌双纹，冰山象群玉。
神飚送荷香，冉冉度圆绿。
雪腕荡兰舟，齐唱横塘曲。
暗忆采莲侣，横翠长眉蹙。

闰余先占秋，秋至热难久。
不知更旬日，灯火可亲不。
书告腕欲脱，正藉解劳酒。
谁知比舍郎，新酿复乌有。

面山堂上迎秋色，使君举酒当月白。
冰磁雪腕方取怜，看破妖娆念羁客。
溪邉从骑何奔忙，溪童叠厌争窥墙。
为公一洗穷愁肠，与公草木同辉光。

不复西河叹踽凉，真成仙吏隐襄阳。
一生可了酒供座，千顷平铺花遶塘。
皓腕折香遮老眼，长须洗杓荐新尝。
肯分臭味同衰朽，好语犹惊得夜光。


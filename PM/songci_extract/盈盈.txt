薛县高台已半倾，碧波遗甃自盈盈。
池蛙不辨兴亡意，犹学当年鼓吹声。

连村煮茧香，解事谁家娘。
盈盈意媚灶，拍拍手探汤。
上盆颜色好，转轴头绪长。
晚来得少休，女伴语隔墙。

低眉事机杼，细意把刀尺。
盈盈彼美人，翦翦其束帛。
输官给边用，辛苦何足惜。
大胜汉缭绫，粉涴不再著。

曾向华筵折数枝，不知心正阿谁思。
却怜弄玉吹箫伴，忘了小桥同醉时。
和泪盈盈凄晓露，含情脉脉怨东篱。
孙郎风味年来减，且对西风罚满卮。

长安一夜雪，酒价涌朝市。
何人独耐寒，翛然立庭砌。
盈盈竹间梅，靓妆欲谁媚。
冰肌与玉骨，似不胜风袂。
丰年贵三白，麟凤敢称瑞。
要令舆论协，庶遂我心慰。
春回在朝夕，枯荄动和气。
尤怜麦盖锦，秀发功必倍。
忧葵亦何为，度日同度岁。
不如拥百城，陶然六经醉。

盈盈终日对妆台，一树临溪欲半开。
吟赏不须期烂漫，恐随春雨点苍苔。

数篇新雨意，真见古人情。
当拜王灵及，非关祀事明。
雷声空自碾，云气不相并。
试为驱潜物，安能役鬼兵。
晓来闻鹊唶，座上扫蝇营。
地脉沾濡遍，天心赋与平。
远惭白水政，坐想有莘耕。
各竞千峰秀，谁平两港争。
稻花重扑扑，莲脸更盈盈。
但欲禾麻穟，无令栋宇倾。
教心蘧叟化，官况伯夷清。
霁电金蛇掣，晴霞绮凤横。
仙人归缥缈，诗客思纡萦。
句屑余霏妙，人涵晚吹轻。
故园三径绿，新水半篙生。
遂有乘槎兴，秋风白玉京。

残梅昨日尚盈盈，一夜溪桥风雨声。
不是微酸注香蒂，个中幽恨即难平。

昔作章台柳，今为清水萍。
寄托一失所，谁分渭与泾。
王孙事游冶，兰麝徒芳馨。
清晨夭桃花，灼灼鲜且荣。
随风易零落，不及粪上英。
萍生八九子，滋育常盈盈。
芙蓉饰高盖，文藻疏繁缨。
宁复事攀折，中心无不平。

渺渺溯云波，盈盈柅霜驭。
碎璧拥舟来，流金映沙聚。
夜寂波已休，何人荐真趣。

五鼓歇津亭，风帆去斗城。
美材王国秀，独木县官征。
萍密浮罂剂，莼丝杂釜羹。
袁郎秋咏去，江月对盈盈。

百花零落悲春晚，不复林园门可款。
待花结实春已归，到头只有东家管。
楚宫女子春华敷，为云为雨皆有余。
亲逢一顾倾国色，不解迎人专城居。
目成未到投梭处，后会难凭人已去。
可怜天壤擅诗声，不如崔护桃花句。
坐令永抱埋玉悲，游手那知京兆眉。
难堪别鹤分飞后，犹是惊鸿初见时。
新懽密爱应长久，暂向华筵赏宾友。
舞尽春风力不禁，困里腰肢一涡柳。
座上何人赠翠翘，蜀中风调尤情饶。
懽浓酒晕上玉颊，香暖红酥疑欲销。
佳人薄命古相似，先后乃逢天下士。
但惜盈盈一水时，当年不寄相思字。
宜州遗恨君能详，瘴云万里空悲凉。
无限风流等闲别，几人赏鉴得黄香。

斲轮妙手声名歇，谁信出门犹合辙。
后来世外有高禅，凛凛兰摧并玉折。
久将生死付八还，不数图书号三绝。
诗来乃与梅争妍，獭髓补痕红未灭。
那知一夜卷东风，开尽寒枝千点雪。
汉宫婕妤体自香，月里飞仙长玉洁。
白头对镜忆年少，每到花开重离别。
爱花取醉惜夜阑，眷恋盈盈花上月。
人归吹恨落关山，恨极欲吹羌管裂。
何况东溪漫草寒，学世犹嗤颜谢拙。
还惊诗律张吾军，尘战愧非求嚼铁。
归舟满载万珠玑，莫显神龙藏贝阙。
明朝诗逐暮潮还，余意凭师笔端说。

琴轸含房风未吹，盈盈脉脉度炎晖。
怪来一夜丹须拆，杯酒新翻阿措衣。

北山万仞罗翠屏，下有湖水镜面平。
山影静倒千丈碧，波光冷浸一天星。
自有此湖知几岁，居人日日常经行。
但知湖水鸭头绿，谁人向此含幽情。
我来正值秋容媚，野旷天空风物清。
烟横木末斜阳晚，云散溪头明月升。
放舟直入波深处，水鸟窥人元不惊。
天晴水暖鱼亦乐，时见泼剌波间鸣。
持竿举网忽有得，满座欢呼山岳倾。
水面黄花更堪爱，盈盈伫立如娉婷。
栗玉簪头红一点，随风翠带还相萦。
兴来不觉千锺尽，众宾皆醉无一醒。
渔榔敲罢棹歌起，十里犹闻笑语声。
谪仙死后无此乐，我今此乐真难并。
人生适意未易得，此湖从此宜知名。
要配北山长不朽，酹酒更告山之灵。
我欲结茅湖上住，尽使湖光入户庭。
枕流漱石过一世，不妨清处时濯缨。
更酿此湖作春酒，招我四海良友朋。
夜夜扁舟同载月，樽前吹笛到天明。

幽花野蔓竟谁栽，傍水盈盈一笑开。
几许远携吟笔去，未应空掉酒船回。

万木凋伤后，孤丛嫩碧生。
花开飞雪底，香袭冷风行。
高并青松操，坚逾翠竹真。
挺然凝大节，谁说貌盈盈。

涨碧湖方迥，娇红藕竞芳。
已疑星斗下，仍讶锦云张。
脉脉初离立，盈盈忽缀行。
烟藏何限思，雨送不胜香。
解佩皋临汉，闻弦浦近湘。
向来便看此，欲去未渠央。
叶好嗔儿摘，蓬新唤客尝。
更禁和月淡，直思付风狂。
得载平生酒，闲鸣尽日榔。
甘将百诗咏，恣弄水仙乡。

盈盈伫立傲秋霜，露染胭脂作靓妆。
正似瑶池见金母，醉归未脱绿云裳。

万斛虬珠眩眼明，傲春迟吐冠园英。
诗因居士价方重，酒赐名臣花遂荣。
香异竹间吹细细，韵如堂上出盈盈。
芳姿自可友兰蕙，惜不当时遇独清。

重忆东城路，盈盈十里梅。
弥旬阻风雪，几处杂尘埃。
已是春移律，何时酒泛杯。
好花那忍落，直待使君来。

冶叶拥香苞，盈盈二月交。
相思意安在，试去想花梢。

去年看月筹邉楼，云罅微光如玉钩。
主人不乐客叹息，清歌空送黄金舟。
今年看月三义市，纎云不作良霄祟。
素娥命驾洗客愁，我亦倾杯邀共醉。
风露万里方渺然，冰轮无辙行碧天。
盈盈耿耿意无尽，月不忍落人忘眠。
一言欲报广寒殿，茅檐华屋均相见。
明年万事不足论，但愿月满人常健。

千里关山道路赊，可怜客子费年华。
杯觞滟滟红烧酒，风露盈盈紫笑花。
孤月有情来海峤，双鱼无信到天涯。
此生那得常飘泊，归卧东溪弄钓车。

渔阳三叠音隆隆，红蕖乱坼当秋风。
披香拥雾出妖嫮，妩眉壮发翩惊鸿。
锵锵杂珮离芳渚，珠帽红靴振金缕。
相迎垂手势如倾，障袂倚歌词欲吐。
最怜应节乍低昂，便转疾徐皆可睹。
飘扬初认雪回风，踯躅还看茧萦绪。
小小宁闻怨曲长，盈盈自解依俦侣。
艺奇体妙按者谁，金貂大尹宴清池。
绮茵绣幄粲辉映，玳簪珠履何委蛇。
是时郊原新退暑，天清气爽过林墅。
淮王载酒昔尝闻，谢公携妓那能数。
始知事简乐民和，不厌来观柘枝舞。

鄙人志趋在渔樵，四十年来负圣朝。
本耻弹冠良易挂，未尝刻印敢烦销。
盈盈微月生江渚，袅袅清笳下郡谯。
衰病逢秋真一洗，井床桐叶已先飘。

车遥遥，马憧憧。
君游东山东复东，安得奋飞逐西风。
愿我如星君如月，夜夜流光相皎洁。
月暂晦，星常明。
留明待月复，三五共盈盈。

采采黄金蘂，盈盈白玉觞。
露兰何足饮，自觉肺肝香。

仙人玉步摇，佛子白练衣。
新妆水底明，素手风中挥。
盈盈夜露光，滟滟秋江肥。
寒月分好色，朝霞借余辉。
遥闻功德水，尽洗幻化非。
惟此妙花幢，坐受诸天围。
乡来孤山游，末觉所见稀。
零落塞草边，相逢故依依。
结实须及早，要令饱霜威。
采剥登君盘，勿嫌此么微。

七年暑中行，道路万里赊。
今夕已七夕，我犹在天涯。
系船苍石根，人影散晚沙。
上岸是修竹，仄径如行蛇。
茅屋四五间，往昔佛所家。
经禅劫火尽，旧观初萌芽。
墙叠古瓦盆，僧披破袈裟。
喜闻拄杖声，扫地自点茶。
何以为我娱，冰雪汲井花。
一洗十日渴，分凉到童髽。
盈盈牛女期，不着雨洗车。
疏星银汉动，新月玉钩斜。
更呼老奚官，卷芦作鸣笳。
莫惊潭中龙，聊起栖树鸦。

匆匆车马鸣，趁此天新晴。
归逢暮春月，正值气候清。
久已念行迈，遂往不计程。
吾贫莫具酒，祖席愧群英。
美{炙火=肉}割肥鹅，大觥酌冰琼。
虽无绿琴奏，尚有青松声。
日昃君未醉，眷眷愁将行。
视景不可驻，渐向西林倾。
去无儿女悲，慷慨怀抱明。
明当发野馆，跨鞍犹宿酲。
故人桃州守，走吏来相迎。
道傍蔷薇花，自引蝴蝶轻。
随风香袭人，乃觉离思婴。
求友彼黄鹂，绕树啼{口幽}嘤。
言会且未涯，返睇还顿惊。
始忆康乐言，赏心良难并。
不见水鸭飞，但起野鸳情。
向来东溪上，相望何盈盈。
扬鞭动悲吟，复恨隔高城。
高城在何处，春云漭然平。
白醪瓮已熟，紫线莼已生。
聊寻父老饮，况是溪鱼烹。

采采向桑郊，盈盈自持筥。
挂钩带月往，稚叶和烟贮。
一心恐蚕饥，搔首促俦侣。
到家倾嫩绿，刀几为{口父}咀。

把酒花前量自宽，花同人意惬轻寒。
盈盈似驾翠虬起，特特为邀青眼看。
纸贵共夸诗律细，客来旋报粉香残。
若为白璧青钱费，可问东君博此欢。

青女催装试手温，云移步障到江村。
盈盈欲露含羞态，便面还教月敛昏。

湖水盈盈历古今，我来凭吊识淮阴。
王孙自失三齐志，漂母谁怜一饭心。
封拜不堪仍赤族，交游未可仗黄金。
富春亦有垂纶者，独引高风爽客襟。

擢擢琼簪秀，盈盈玉颊新。
陇梅真季孟，洛浦是精神。
好在临江佩，遥怜步月尘。
对花恼诗思，何必霅溪莼。

东君何事妒花妍，不遣春风一笑嫣。
邀动芳心愁万缕，盈盈含恨雨中天。

秋色遽如许，客心徒自惊。
盈盈露花泣，策策风树鸣。
别影讵可吊，强怀不能平。
轩车几时还，恻怆难为情。

宿霭藏飞观，晨霞幌绣甍。
锦帏人未起，珠树鹊先惊。
炉暖香初烬，窗幽烛尚明。
更开花上露，妆泪鬭盈盈。

自与松筠并，宁容草棘欺。
盈盈皆正色，脉脉匪邪思。
照水初开处，临风欲坠时。
深幽殊可念，酹酒侑之诗。

城头学宫高巍巍，中有方井号墨池。
穷冬不竭春不溢，往往石眼通江湄。
故老相传右军宅，涤砚濡毫向池侧。
兰亭绝笔迹成尘，此间池水犹能黑。
绍兴之年值丙寅，一夕郁郁浮乌云。
乡闾拭目看盛事，集英三唱人姓陈。
又闻淳熙改元岁，隔春预作文章瑞。
甲科夺得汉庭魁，贤关解褐冠多士。
九岁奇童面圣颜，阖郡十人俱赐第。
近来复作烟雾飞，盈盈玉斗磨歙丝。
忽焉阴霾黯苍汉，模糊顷刻风披披。
巧如奇花开异草，天女织出绞绡衣。
须臾变态千万状，妙手点染水墨奇。
此事颇亦涉神怪，疑有鬼物来游嬉。
不然下垫千年龟，图书之祥将发挥。
吾乡文物盛洙泗，执经问道肩相随。
残膏賸馥大沾溉，诸生借润今其时。
文昌终有应图契，韩门高第皆可为。
先令地脉进佳贶，主张在公非义之。

初与君相知，便欲肠肺倾。
只拟君肺肠，与妾相似生。
徘徊几言笑，始悟非真情。
妾情不可收，悔思泪盈盈。

牛女盈盈河汉傍，清风肃肃吹罗裳。
朱门达旦听歌曲，莫遣浓阴蔽夜凉。

红云照水春将暮，皓月盈盈院落深。
正是佳人行乐地，翻令公子独伤心。
床头琴瑟空长在，眼底音容无处寻。
寒食纸钱飞满野，一声薤露涕沾襟。

盈盈蝶粉衬蜂黄，水国仙人内样妆。
同在寒梅应愧死，枯枝犹说傲冰霜。

陂沼盈盈闲绿水，郊原浩浩涌青禾。
烟连山际无人语，只有晚归樵牧歌。

蜂壳盈盈万颗珠，润于玛瑙浸冰壶。
吟心先自清如水，嚼了寒霜骨更臞。

翠袖薄，霞裾飘，盈盈不动金步摇。
步摇金扶翠翘玉，只知今夕欢难足，不知明日欢难续。
瑶姬自是能吟女，璧合知还旧躔度。
古菱花试小龙文，双鸾舞处亭亭分。

盈盈池上花，瑟瑟花下雨。
双双蛱蝶伴，对对鸳鸯侣。
池鱼金作鳞，鱼虎翠为羽。
兀坐一山春，山春愁独语。

芳草盈盈水涨陂，浅篙惊动碧琉璃。
心情自逐游丝起，爱入春风夏禹祠。

盈盈一水宛秋蛇，鸡犬无声野客家。
雨后绿添沿径草，风回红谢隔墙花。

荆棘丛中数点春，春云态度月精神。
依然竹屋茅檐下，靓女盈盈不嫁人。

满天返照醉红殷，未到生明月已弯。
好是蛾眉无点恨，盈盈淡扫有无间。

隔江灯火越王城，别有新春喜复惊。
累夕思乡还有感，三年怀旅岂忘情。
歌钟浩浩临香陌，罗绮盈盈簇彩棚。
秉烛夜游公不倦，也知斯乐为民行。

轻舟来蜀幕春时，便向钱塘咏式微。
临海阻陪三岛会，隔江遥认五云飞。
杀鸡炊黍初乘兴，怨鹤惊猿却念归。
一水盈盈天一色，夜来千里共蟾辉。

层云生夕霏，寒雨湿青嶂。
平生爱九九，谁谓不可仗。
盈盈黄鞠华，采采郁金鬯。
点检襟袖间，清芬固无恙。
门前秋阴阴，席上春盎盎。
惟余忧时心，忽忽未肯放。

忽忽岁将暮，烈烈北风凉。
霏霏雨素雪，皎皎南枝芳。
懆懆念良友，茕茕在他乡。
盈盈一水隔，迢迢道路长。
悠悠无信音，戚戚重感伤。
翩翩化双鹤，去去与同翔。

野塍泉自注，断岸柳空存。
雨霁云开塔，船过犬吠门。
柴扉斜着水，草迳别通村。
翻羡田家乐，盈盈老瓦盆。

波光山色两盈盈，短策青鞋信意行。
葑草烟开遥认鹭，柳条春早未藏鶑。
谁家艳饮歌初歇，有客孤舟笛再横。
风景无穷吟莫尽，且将酩酊乐浮生。

波面盈盈照影红，月寒露重怨房空。
鹭鸶目趁鱼行急，惊得残妆散晓风。

春尽江南二月时，盈盈陌上燕差池。
游丝日暖垂千尺，不为行人系别离。

屏星小驻梵王宫，草碧泉清一径通。
细细秧针抽夜雨，盈盈麦浪泛东风。
登临不为溪山胜，守助端期井里同。
此去丰穰知有兆，百年父老笑声中。

尝记得洞庭一夜雨，无蓑无笠处。
偎傍茅檐待天明，村翁不许檐头住。
又记得武林七日雪，衣衫破又裂。
不是白玉蟾，教他冻得皮迸血，只是寒彻骨。
又记得江东夏热时，路上石头如火热，教我何处歇。
无扇可摇风，赤脚走不辍。
又记得青城秋月夜，独目松阴下，步虚一阕罢，口与心说话。
寒烟漠漠万籁静，彼时到山方撮乍。
又记得潇湘些小风，吹转华胥梦，衔山日正红。
一声老鸦鸣，鸦鸣过耳寻无踪。
这些子欢喜，消息与谁通。
又记得淮西兵马起，枯骨排数里。
欲餐又无粮，欲渴又无水。
又记得一年到村落，瘟黄正作恶。
人来请符水，无处堪摸索。
神将也显灵，乱把鬼神捉。
又记得北邙山下行，古墓秋草生，纸钱雨未干。
白杨风潇潇，荒台月盈盈。
一夜鬼神哭不止，赖得度人一卷经。
又记得通衢展手处，千家说惭愧，万家说调数。
倚门眼看鼻，频频道且过。
满面著尽笑，喝骂叫吾去。
又记得入堂求挂搭，嫌我太蓝缕。
直堂与单位，知堂言不合。
未得两日间，街头行得匝。
复入悲田院，乞儿相混杂。
又记得几年霜天卧荒草，几夜月明自绝倒。
几日淋漓雨，古庙之中独自坐。
受尽寒，忍尽饥，未见些子禅，未见些子道。
贤哉翠虚翁，一见便怜我。
说一句痛处针便住，教我行持片饷间骨毛寒。
心花结成一粒红，渠言只此是金丹。
万卷经，总是闲。
道人千万个，岂识真常道。
这些无跷蹊，不用暗旗号。
也是难，八十老翁咬铁盘，也是易，一下新竹刀又利。
说与君云游今几春，蓬头赤毵瑉，那肯教人识。

老蟾窃灵药，堕魄下尘寰。
迹误采石江，名虚巫峡山。
长风送之来，寄影千丈岩。
列壁当层云，虚白生光寒。
婆娑仙桂影，中著孤根蟠。
宛宛学扇初，盈盈一钩弯。
如出沧海头，半揭烟霄端。
风雨不改度，晦朔从循环。
山灵夺天目，作此奇哉观。
阅尽来去人，了不苍其颜。
所欠断鳌始，一阙难磨镵。
凭谁驾长梯，取置怀袖间。
为施玉斧工，修作宝鉴团。
岂无女娲之手吕翁指，运此神造应非难。
何如存我真面目，妩媚一笑只作青山看。

蜂壳盈盈万颗珠，润于玛瑙浸冰壶。
吟心先自清如水，嚼了寒霜骨更臞。

玄黓执徐岁，月律终无射。
京师连雨雹，小者如弹，大者如拳。
林柯叶乱下，乌鸢折飞翮。
屋瓦砉划遭击扑，居人颠沛，行道错愕。
初疑巨飓掀卷冯夷宫，渊珍散堕光闪烁。
复疑清霄万里驱长蛟，泣泪盈盈骤飘薄。
棱层水精碎，喷噀珠琲滑。
有识觑天巧，一何景象恶。
尝闻圣人在上冬夏无愆伏，亭毒二气不相剥。
破块封条已无异，祉羽无劳验风角。
今天子握极衡，运斗枢，景化豫顺，群慝萧灼。
精祲胡未孚，冰雨堕霄幕。
其欲霈广泽，胡不为甘霖，沾丐枯焦重甲拆。
其欲膏土脉，胡不为晞薤，厌浥瀼瀼普渐洽。
其欲表诛伐，胡不为皑{雨执}，驷见而𫕥，草木黄落。
其欲弭蛰虫、滋生植，胡不为嘉平之三白，驱蝗入地千百尺。
或云水汽专一不解散，胡不为长河玉岸之寒冰，可纳凌室助颁刷。
或云阴气胁阳不相入，胡不为氤氲五色之卿霭，叶应丰穰昭帝德。
此雹舒不如雨露，惨不如霜雪，结不如冰澌之严沍，散不如云雾之葱郁。
天非欲示惩，讵用作戏剧。
汉儒说证应，纷纷太不一。
或贤邪易位，或赋敛苛刻，或妻妾失伦，或大臣擅法。
玄道幽且渺，牵附多穿凿。
仲尼百世师，麟经戒侵逼。
此变凡在书，公室寖衰削。
自下凌上曰僭，以柔变刚曰剥。
沸汤湛冷泉，凝寒胜燠热。
温雨受阴氛，凌沍自然结。
时当秋气杪，是理尤彰灼。
风起庚，庚作令。
日行西，西主杀。
数至九变，金乃从革。
大则为兵小刑罚，内外靡不以时决。
天地方会藏，沴候生京洛。
得非少皡执矩未洁齐，得非蓐收为正有颠错，得非箕伯吞声不扫除，青女护奸不除灭。
穹旻赫然奋严威，重阴胶固纷零落。
我愿圣王睹此揽乾纲，用夬决，登俊良，屏邪慝。
阴尘静扫单于庭，阳和遍龡邹子律。
大明威威照九州，寒燠时序百谷熟。
天若雨珠真可噱，请以缀衮冕之十二旒，龙旗和鸾之缨络。

瑶妃一念差，谪堕人间世。
琼阙未忘情，时带盈盈泪。

少年红颜女，敷芬对芳树。
盈盈淡艳妆，清歌杂妙舞。
凝睇倚高楼，桐丝试一谱。
世间知音稀，谁识姱节素。
清贞守幽闺，不作凡子妇。
容华委西山，良人兮何暮。
空床思悠悠，明月正当户。

一雨西来满寺凉，盈盈不语立方塘。
远公白社所修种，浄土青胎无点妆。
要向花光见菩萨，肯从色界问莲香。
回头玉手双杯处，多少风流堕醉乡。

八窗面面受新凉，万盖盈盈拥靓妆。
倩得天孙云杼轴，织成骚客锦衣裳。
雨翻绿浄盘中玉，风搅红娇镜底香。
个里搜诗最奇绝，吐为黼黻五文章。

梦渠处处晓星残，秋水盈盈隔晓山。
山外梅泷应秋水，一泓秋月夜将阑。

石阶无罅谁衔子，烧地成焦岂复芽。
千岁分根染天水，单台五出异朝霞。
朝绅济济水苍佩，仙袂盈盈萼绿华。
作记不嫌人事晚，来年润笔到山家。

晓寒飒飒侵驼褐，山色盈盈入酒杯。
人物风流随逝水，故都文宪没苍苔。
黄鹂杜宇匆忙过，卢橘杨梅次第来。
气运总随时节变，人逢寒食自须哀。

金线比方浑未尽，玉函收录尚多遗。
盈盈蜂蝶菩提叶，袅袅蜻蜓菡萏枝。
寒女有针缝不得，山人无衮补何为。
芝茎底事生庭砌，莼叶胡为上井湄。
剪彩不香难作实，垂丝著石便生儿。
莫轻小草沿幽僻，也有凌霜傲雪姿。

鸟鸣木阴深，鱼动陂水漫。
燕坐南窗下，欣然得幽伴。
盈盈菩萨面，一莞生几案。
恍如空中堕，着我丈室看。
地偏风日隔，香艳不耗散。
无土种一根，他乡得把玩。
娇娆目接熟，老丑面失半。
物忌停涵久，无嫌汲新换。
不怀妙色身，长作如是观。

东风已老南风急，浪蕊浮花和露泣。
翠袖盈盈波上来，相向美人如玉立。
轩渠一笑俱动容，彼此一样冰雪踪。
明珠散不论斛斗，清溪化作骊龙宫。
大江以东北山北，时样新妆皆失色。
古心一寸谁得知，江上晚来数峰碧。
普天之下率土滨，容著不尽胸中春。
濂溪爱花我爱叶，难将此意轻语人。
探寻胜处到深杳，两眼眈眈天地小。
不离枝叶见花实，红白纷纷迹如埽。
膝间不着无弦琴，酒中清浊时自斟。
兴寄超然八方内，身在水流香世界。
绿云冉冉拨不开，乐地可中能许大。
中通外直真绝奇，一语能觉千古迷。
二百年后谁传衣，清溪滚滚通濂溪。

射洪高蹈翁，哀歌泪盈盈。
幽居观元化，悼此岁月更。
感遇三十篇，读之慨余情。
白露号玄蝉，春日鸣仓庚。

日吉兮辰良，芳菲菲兮满堂。
蕙殽烝兮兰藉，奠桂酒兮椒浆。
灵连蜷兮既留，烂昭昭兮未央。
驾飞龙兮于征，邅吾道兮乡之长城。
波滔滔兮泪盈盈，望汾潭兮磐石横。
仙滩兮扬灵，扬灵兮未极，隠思君兮太息。
朝驰骛兮江之浔，夕弭节兮县西之侧，待娥不来兮使我心恻。

盈盈白玉钿，袅袅黄金缕。
拍拍水晶奁，皎皎珊瑚树。
帘前双燕飞，门外桃花雨。
无处说相思，羞对秦鸾舞。

粉绡细剪缀枝条，无奈盈盈笑靥娇。
最是短篱遥认处，浑如腊雪未全消。

滴碎空阶颇厌听，恼人况又近清明。
三分春忽二分过，十日天无一日晴。
寒沁柳眉愁寂寂，湿凝花脸泪盈盈。
苍穹好悯云霓望，留作甘霖助有成。

三百余年卧甲兵，天低雨露此生成。
万家都会楼台矗，千顷平湖舸舰轻。
环珮玉堂人楚楚，靓妆珠箔女盈盈。
回头万事俱尘土，惟有湖痕岁岁平。

百年特生木，坚骨余苍干。
弃材偶见收，奇制出野爨。
𫄠以朱丝弦，猗兰度将半。
相思越关河，安得见此粲。
悲来不成调，清响忽中断。
沈吟卷罗衣，终夕愁零乱。
明月照空庭，盈盈满霄汉。

素质盈盈绿盖张，肯同媚眼醉斜阳。
俨然玉井风姿异，无此冰壶月色香。
天地一空谁染着，水云十里自清凉。
东林结社流芳处，还有池亭傍上方。

盈盈一水望牵牛，欲渡银河不自由。
月照纎纎织素手，为君裁出翠云裘。

盈盈当春月，含情隔幽棂。
好怀自制，起坐可一庭。
娟娟吐微云，迢迢映华星。
不寝步芳阴，裴回惜娉娉。
百虫未敢怨，卉木正葱青。
余光散草露，乃复似秋萤。

相公潭水清于玉，翠屏四面环书屋。
石梯幽幽登苍崖，老树晴烟千顷绿。
好花对人无俗姿，春色盈盈囿虚谷。
归来庭院碧参差，八窗玲珑有修竹。
先生长啸临清流，茱萸辛夷香满洲。
浪呼迪辈偕春游，绿醅深注碧玉瓯。
我醉起舞相劝酬，愿祝先生相业侔伊周。
运留侯帷幄之筹，横莱公野水之舟。
莫负苍生望安石，东山高卧凌清秋。

汉家金屋贮娥眉，六宫何啻三千姬。
中有一姬倾国色，可怜不到君王知。
毛生笔下真少恩，玉颜黑子迷妍媸。
君王按图不入眼，出身逺嫁单于妻。
盈盈泪眼边月照，萧萧愁髩胡风吹。
不忧死作龙城鬼，贞魂长在深宫里。
犹胜男儿未贵时，咫尺金门如万里。

盈盈楼上仙家姝，绿波濯濯明芙渠。
感君恩情玉连锁，罗襦系君双明珠。
青琐玲珑春夜永，为君闲调相思引。
琼树朝新璧月满，琴声未断肠先断。
剪剪轻寒袭春笋，金猊喷香薫袖暖。

明河清浅曙星稀，一夕欢娱一岁违。
不是盈盈隔流水，也应轧轧废残机。
人间累鹊经秋会，天上奔龙逐晓归。
期约黄姑重相见，伯劳东翥燕西飞。

盈盈黄菊丛，栽培费时日。
依依五丝瓜，引蔓墙篱出。
于今想新花，于今长秋实。
花实岂不时，灌溉尚期密。
毋令根荄伤，委弃等藜蒺。

人皆构堂思奉身，吴氏构堂独养亲。
人皆种花图炫眸，吴氏树萱可忘忧。
慈亲鹤发寿且康，昆弟列罗如雁行。
旦暮升堂直滫瀡，娱亲嬉舞斑衣裳。
子能顺亲亲颜悦，和气盈盈蔼堂室。
春风荆树发条枝，夜雨芝兰秀芽茁。
由来孝道通神明，吴氏家世应昌荣。
他年移孝事君主，定使芳名书信史。

盈盈梁家姝，奕奕晋朝使。
斛珠不论赀，得备巾栉侍。
一笑金谷春，列屋俱敛避。
岂知锦步温，巳复为愁地。
念主惠妾深，缘妾为主累。
楼头风雨深，残花抱春坠。

盈盈新叠碧，难借柳条穿。
铸景菰蒲外，买邻鸥鹭边。
炎官初掌柄，水国不书年。
渐长薰风价，折筒供酒船。

汗青书墨沁肌凉，李卫曾携近竹床。
眼孔盈盈看熟客，泪痕点点泣秋房。
湘纹冷淡宜湘簟，玉体玲珑称玉郎。
秦虢流封无梦到，傍人空以睡为乡。

春阶荡漾春日长，羽林飒飒勾陈苍。
钧天寥寥帝不康，一月震悚奔勾芒。
夜鸠众功和阴阳，粉白黛绿各一方。
铸作娟丽盈盈妆，金乌飞去东藩傍。
左右前后千毛嫱，青云衣兮白霓裳。
重重华盖十六行，琼林玉殿积缟霜。
气焰薰薄摇篮光，白云乡是碧云乡。
骑龙韩愈如渔郎，缑山仙子闻仙方。
坐鹤之背吹凤凰，穆子简子方来王。
气迷色眩成肆狂，执法叩阊夕抗章。
有一于此无不亡，言从谏听如禹汤。
斥罢脂泽去芬芳，各服毼衣事蚕娘。

秋水盈盈娇眼溜，春山淡淡黛眉轻。
人间一段真描画，唤起王维写不成。

不堪回首泪盈盈，万里淮河听雨声。
莫问萍虀并豆粥，且餐麦饭与鱼羹。

皎皎千婵娟，盈盈翠红围。
辇来路迢递，梳鬟理征衣。
复采鸳鸯花，缀之连理枝。
忧愁忽已失，欢乐当自兹。
君王不重色，安肯留金闺。
再令出宫掖，相看泪交垂。
分配老斵轮，强颜相追随。
旧恩弃如土，新宠岂所宜。
谁谓事当尔，苦乐心自知。
含情理金徽，烦声乱朱丝。
一弹丹凤离，再弹黄鹄飞。
已恨听者少，更伤知音稀。
吞声不忍哭，寄曲宣余悲。
可怜薄命身，万里荣华衰。
江南天一涯，流落将安归。
向来承恩地，月落夜乌啼。

绿幕红帘没柁船，船头日日扑花钱。
笙歌水面盈盈去，过眼笙歌正可怜。

明月照高楼，永夜不阖扉。
盈盈楼上女，耿耿如相依。
岁月忽已晚，草木变芬菲。
扳条折其荣，风流付枕帏。
蹇修时不存，悠悠谁与归。
仰视浮云驰，俯见月在衣。
置书怀袖中，有约吾敢违。
愿寄双飞燕，为我西北飞。

东风擅红紫，颜色分重轻。
爱此柰子花，娇艳何盈盈。
未开足标致，紫绵灿垂缨。
开繁胭脂褪，徐娘老而贞。
俗称为海红，结实叶底頳。
来禽难为弟，海棠难为兄。
我评此三花，同出而异名。
一枝插铜壶，坐玩心目明。
安得剑南樵，素缣为写生。

夹山峥嵘相对起，贯以盈盈衣带水。
白云深坞碧筿合，华屋盘纡苍树里。
二三隠者古衣冠，鱼酒招邀极欢喜。
维舟岸曲信宿留，惜别依依行复止。
东南风顺帆上桅，一转瞬间行十里。
人生交契无故新，他日停云从此始。

绣衣玉节驻江城，放得元宵两夜晴。
陆地金莲方滟滟，一天明月故盈盈。
逻兵酣卧忘钟韵，游子欢呼趁鼓声。
儿女看灯归较晚，老夫自剔读书檠。

重耳盈盈岸柳黄，九龄冉冉涧松苍。
梅开小白添新雪，鸦引童乌弄夕阳。
樵唱转低春谷永，雁声不断暮云长。
奔泉浑作山涛响，溅入悬岩百药香。

隠隠滃绿雾，盈盈积玉尘。
浓香欲醉客，妙质不争春。
已是园林晚，那堪风雨频。
先生如有素，终日澹相亲。

一水盈盈独立时，六铢衣薄透冰肌。
临川已没龙丘远，辜负芳妍乞好祠。

红蘂盈盈费刻镂，芳心未露似含羞。
俗儿鼻孔难凭据，只道无香刬恁休。

飞泉山脚水盈盈，溪会亭前就榜名。
驻目合流寻异派，爽心临眺胜登瀛。
游人暗认仙原景，清耳微传玉佩声。
依约白莲当日事，社中贤令有渊明。

谁谓相去远，盈盈一水间。
欲渡无津梁，中情何由殚。
秋怀多感慨，抚衿起长叹。
岩风堕朝露，轻云冒遥山。
群芳尽摇落，孰与坚岁寒。

有人自折四般花，手中四色成云霞。
瑶瓶贮酒白如沙，呼童急送野人家。
一般花是水林檎，白处偷红红不匀。
笑脸易残留恨色，浅妆难就带啼痕。
无夫少妇善居寡，以礼自防容不冶。
君看盈盈闪色桃，酒红睡起未全消。
意待倾城又倾国，花中偷得两般色。
深色桃花将奈何，猩猩血染春衫罗。
欲成鸾凤吹箫急，借涂铅粉施朱多。
却是梨花白为胜，四色花中容最正。
若与梅花相并时，花叶花柯较麤硬。
为花倾出瑶瓶酒，香泉急溜蚍蜉走。
两手各擎花一枝，深闪桃花将与谁。
主人醉起欲骑马，自插乌纱带取归。

银床叶暗飘，霜月夜迢迢。
寒极犀难辟，忧多酒漫消。
荀炉残更换，湘瑟罢仍调。
谁道河流浅，盈盈万里遥。

玉甃引清泉，风高露白天。
盈盈临一水，羃羃隔长烟。
已分兰芝溺，仍忧赵后仙。
鲛丝衣更密，珠蚌泪长圆。
瑟怨来湘浦，鸿惊近洛川。
金塘正斜照，谁倚木兰船。

盈盈仙花忽双开，似把轻罗一样裁。
绿蒂相扶真艳出，芳心齐送异香来。
浪吟莫惜诗千首，烂赏何妨酒百杯。
剪寄黄堂有余爱，也应蝶梦不空回。

片片冰消后，盈盈月落初。
舟轻风势急，水阔雁鸣疏。
生事长飘泊，愁怀自卷舒。
还凭过江梦，一为省吾庐。

谁惜东园玉树空，且携樽酒与君同。
盈盈素艳辞寒萼，浥浥余香散晓风。
已许冰霜分我莹，尽饶桃杏向人红。
能诗自有倪夫子，何必滁阳觅醉翁。

春入西湖到处花，裙腰芳草抱山斜。
盈盈解佩临烟浦，脉脉当垆傍酒家。

翠箔红窗映大堤，远来清饮叹参差。
盈盈积水东西隔，脉脉幽怀彼此知。
渌酒谩传工破闷，主人何敢怪颦眉。
明朝看月云开未，试与詹家一问龟。

少年即病肺，喘作锯木声。
中年复病脾，暴下泉流倾。
困苦始知道，处世百欲轻。
收功在晚年，二疾忽已平。
来年今日中，正行七十程。
老聃本吾师，妙语初自明。
至哉希夷微，不受外物婴。
非三亦非一，了了无形形。
迎随俱不见，瞿昙谓无生。
湛然琉璃内，宝月长盈盈。

放棹东南去，正值荷花荣。
玉质不待染，仙香无限清。
朱朱仍白白，脉脉复盈盈。
迢递天风起，谁怜舞态轻。

君栖枳棘官将满，我住蓬蒿岁正穷。
驷马交游从此少，一瓢生事不胜空。
衡门但枕盈盈水，群木方摇摵摵风。
若念故人兼久病，公余无惜寄诗筒。

主人欲留客，其意良已厚。
行人念行役，奔命惟恐后。
张帆半夜起，撇若惊蓬走。
盈盈水中莲，郁郁堤上柳。
相别不相见，已行更回首。
人生如朝露，理固无可久。
可为惟为德，万一或不朽。
行也死后已，庶犹无大咎。
君恩不胜报，聊一报我友。

蝴蝶飞，渡河来。
河北花已落，河南花正开。
盈盈采花女，扑打还家去。
推身飞入粉奁中，芳草绵绵旧时路。

盈盈金色带秋光，淡淡仙妆只着黄。
尝共故人休独乐，笑同今日更谁忙。
方嗟老取年华近，尚喜花留日数长。
为掇繁英还为撚，莫辜纤素在君傍。

花上盈盈人不归，枣下纂纂实已垂。
腊雪在时听马嘶，长安城中花片飞。

巫阳归梦隔千峰，辟恶香销翠被空。
桂魄渐亏愁晓月，蕉心不展怨春风。
遥山黯黯眉长敛，一水盈盈语未通。
漫托鹍弦传恨意，云鬟日夕似飞蓬。

三眠愁夜久，夙兴坐高堂。
是时大火中，启明在东方。
晓月俯前楹，列星掩微芒。
和风从东来，草木有流芳。
栏花浥零露，密影森低昂。
咸池浴朝日，照耀上扶桑。
轻烟霭帘栊，盈盈敛余光。

缓步出东门，徘徊高城隅。
芳郊晓烟霁，极目眺平湖。
迟日暖潜鱼，东风泛菰蒲。
阳和著万物，动植皆昭苏。
行乐贵及时，流光易云徂。
五陵少年客，燕赵倾城姝。
憧憧满金堤，盈盈杂簪裾。
华龙俨上驷，冰雪莹肤腴。
帷花启芳筵，藉草罗樽壶。
搴条密相遗，巧笑情有余。
溱洧宛未妍，桑中良不如。

东方牵牛西织女，饮犊弄机隔河渚。
西风忽起怨夜长，相望盈盈不得语。
走投上帝贷金钱，五云飞来结香𫐌。
曳裾拂露天榆冷，照影回身桂叶偏。
银潢七月秋浪高，黄昏欲渡未成桥。
却向人间借乌鹊，衔石欲半河已落。
碧雾为帐霞为裳，绛节欲尽两旗张。
灿然一星中耀芒，前瞻汉曲喜色长。
飚轮俨雅灵龙翔，相迎交赠双明珰。
临席举袖开雕扇，故人有似新相见。
共持深愿祝天工，海底乌沉参不转。
世间共传牛女喜，绮楼百尺排空起。
垂绥插竹动云阴，玉豆珠盘罗飺饵。
壶开绿酒浄于空，秋满虚庭气如水。
儿童不眠看星会，白光奕奕摇飞旆。
整衣低首祝深心，未祝焚香先再拜。
曈眬晓动斗车移，小雨班班怨别离。
天上还应分凤轸，人间又喜见蛛丝。
空堂野老头如雪，不解祈巧但祈拙。

盈盈秋月不余分，叶露悬光可数尘。
此地正须烦一笑，要令排户问东邻。

盈盈一水不斯须，经岁相过自作疏。
坐待翔禽报佳会，径须飞雨洗香车。
超腾水部陈篇上，收拾愚溪作赋余。
信有神仙足官府，我宁辛苦守残书。

廖君愤世谈刺口，人言宁食葱三斗。
轩然齃鼻颐隠肩，日日醉市驱馿还。
我初目病视仿佛，望君有异大人间。
新丰两行惜不上，竹林风来虚自赏。
俯头落笔千人惊，一战取齐余两城。
田生龙甲赖束苇，诡胜尾热安知荣。
盈盈府中谁怜此，为君愧惭黄夫子。
论功欲识非战罪，试使喑恶走杨喜。
君不见方朔高才良独难，割肉要令生自弹。
北军给食谁致尔，羊求平昔安能攀。
偶然捧檄忽掷板，鸟自知还云出山。

朝衫冲晓尘，归帽障夕阳。
日月马上过，诗书箧中藏。
心疑长安人，一一如我忙。
城西有佳友，延我步闲坊。
入门见主人，谢客无簪裳。
蒲团乌皮几，密室留妙香。
门前佳木阴，堂后罗众芳。
饭客炊雕胡，旨酒来上方。
盈盈双鬟女，身小未及床。
执板歌一声，宾主无留觞。
嗽井消午醉，扫花坐晚凉。
主翁尘外人，三十辞明光。
闭门自灌园，种花见老苍。
有才不试事，归卧野僧房。
知君非徒然，顾我不能量。
始知同一国，喧静自相忘。
众绿结夏帷，老红驻春妆。
何惜君马蹄，坐令风雨狂。

盈盈秋月不余分，叶露悬光可数尘。
此地正须烦一笑，要令排户问东邻。

少年红颜女，敷芬对芳树。
盈盈淡艳妆，清歌杂妙舞。
凝睇倚高楼，桐丝试一谱。
世间知音稀，谁识姱节素。
清贞守幽闺，不作凡子妇。
容华委西山，良人来何暮。
空床思悠悠，明月正当户。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

苏子甫及瓜，装赍动檐楹。
念此不数见，柴门行昼扃。
幅巾策藜杖，邂逅诸友生。
凉月委新照，无烦聚飞萤。
懽然造空洞，却顾轻簪缨。
虀盐未果腹，饱德如楚萍。
只应他夕来，矫首心盈盈。

丹桂从来未发花，今年花发众惊嗟。
盈盈簇盖真珠细，片片笼车美玉斜。
阊阖携香熏席绮，嫦娥流影动窗纱。
乾坤着意欣逢遇，收得风光向北夸。

一水盈盈会合难，古今云路暂来还。
几多灵鹊成桥去，独有栖乌月底闲。

济济八才子，酝藉有此郎。
交情苦疏豁，子职甚温良。
一为江南行，书疏颇相忘。
媚妇乃如许，盈盈不下堂。

飞琼端是张公女，独对东风无一语。
粉泪盈盈春欲暮，看尽夭桃作红雨。

盈盈一水截长空，乌雀桥成得暂通。
逗晓归来装万恨，旧机牢落响寒风。

水芝凝露披芳塘，浅妆浓画争煌煌。
其间艶异不世出，连芳并蒂知何祥。
有如一座两殊色，盈盈植立汉昭阳。
九回沉水不须沐，风生露洗皆生香。
公如瑶林映红粉，粲然一笑倾澄觞。
故开华阁挂银榜，大篇金薤垂琳琅。
吾闻草木正瑞世，箑蒲扇暑芝生房。
须烦丹青頋陆手，貎取绝艶归明光。

攀萝委松宿，漱石看云行。
松疏暝色漫，云度夕阴生。
若人有高躅，领略遗世情。
聊为公府步，冉冉复盈盈。

艇子打两桨，石城催莫愁。
不嫌波浪阔，但惧水生洲。
大堤多女儿，草暖复桑柔。
盈盈成雅步，皎皎临清流。
翠钗挂人冠，自作横陈谋。
非无一时好，高怀讵能留。
朝歌回墨翟，馈药逃东丘。
此岂聊复尔，颇似怜包羞。
长吟望烟际，飞来双白鸥。

玉辇南巡去不还，翠娥望断楚云间。
波寒剩写哀弦怨，露冷偏滋泪筿斑。
一水盈盈伤远目，九峰{山双}{山双}惨愁颜。
荒洲千古凄凉地，半掩空祠向暮山。

渡溪溪水急，水溅罗衣湿。
日暮犹未归，盈盈水边立。

梓潼名郡蜀川东，忽秀佳莲绀宇中。
袅袅修茎孤引绿，盈盈双蘂对分红。
绛跗相倚凝新露，紫菂交垂向晚风。
爰考瑞图观美应，柳州嘉产实难同。

鱼龙曼衍六街呈，金锁通宵启玉京。
冉冉游尘生辇道，迟迟春箭入歌声。
宝坊月皎龙灯淡，紫馆风微鹤焰平。
宴罢南端天欲晓，回瞻河汉尚盈盈。

灵泉在天半，狂波不能侵。
神蛟穴其中，渇虎不敢临。
隐照涵秋碧，泓然一勺深。
游润腾龙飞，散作三日霖。
天造岂无意，神化安可寻。
挹之如醍醐，尽得清凉心。
闻之异丝竹，不含哀乐音。
月好群籁息，涓涓度前林。
子晋罢云笙，伯牙收玉琴。
徘徊不拟去，复发沧浪吟。
乃云尧汤岁，盈盈常若今。
万里江海源，千秋松桂阴。
兹焉如有价，北斗量黄金。

生别万里余，会面终有期。
死别不转眸，一朝千古非。
白日光在天，玄阴閟泉扉。
盈盈闺中秀，土化成枯骴。
冠笄共甘苦，谓见素髪垂。
那知死生变，不待桑荫移。
室有病时菌，箧有嫁时衣。
了了眼中事，闲妆静容仪。
垂杨手曾折，为我当春稀。
迅流无回波，落英无还枝。
空房閴无迹，新坟草离离。
伤心北门道，同来不同归。

织女机边天汉流，盈盈脉脉望痴牛。
未应乞巧能如愿，咫尺星桥不自由。

控马攀鞍事打球，花袍束带竞风流。
盈盈巧学儿男拜，惟喜先赢第一筹。

宫娥相约戏秋千，困极盈盈宝髻偏。
却恐逢人多谑笑，暗寻香径整花钿。

三十六旬内，此时心赏并。
中分九秋夜，占断百宵明。
冷照兰闺澈，光含绮席清。
谁知沧海曲，珠蚌最盈盈。

明月一岁中，影圆十二回。
如何今夕里，争赏罗樽罍。
既爱盈盈色，更上高高台。
人心莫如此，试为君言哉。
月者水之精，秋者金之气。
金水性相生，五行分其事。
则知天地间，相感各以类。
水得金还盛，月因秋更清。
气类使之然，人谁不有情。
可怜别夜色，一一皆销声。
自昔诗家流，吟皆不到此。
徒能状光彩，岂解原终始。
冥搜讵有得，燥吻真何以。
请看退翁歌，其的能中矣。

愚轩卧病空瓶储，市米不得如求珠。
邻翁馈麦穗盈筥，或揉或簸喧庭除。
磨雷隐隐破霜瓣，家童执爨烟生厨。
须臾粥成劝我食，齐眉举案烦妻孥。
病余聊复润喉吻，软滑盈盈如膏酥。
宛然长粳欲争长，加以白豆为参舆。
童儿作颦若不足，老夫大笑为有余。
虎头食肉非不美，回视利害为何如。
平生不耕啖此物，垅头汗滴惭耕夫。
淡中有味足养福，为君努力餐一盂。

溪水溶溶影动摇，盈盈仙子近星桥。
个中著句须清绝，莫道经春雪未消。

偶穿谢屐邀东阳，踏破烟霞到上方。
远水波平缣素展，遥山雪尽画图张。
旋生蕙叶沿幽涧，未有花枝出矮墙。
冉冉翠眉舒弱柳，盈盈青眼缀条桑。
云庵共访霜眉老，瓦鼎初然柏子香。
书史满前真脱洒，轩窗无处不清凉。
南枝玉蕾标容瘦，北苑云凝气味长。
涤砚探题皆白雪，调琴奏曲尽清商。
三分春色行将半，一月人生笑上常。
莫羡蒿藜承雨露，自矜松柏耐冰霜。
利途波浪从教险，人世荣枯未可量。
且趁良辰恣行乐，时来衡陋自生光。

盆池初泛小青钱，俄有盈盈淡伫仙。
香老不随明玉堕，子肥争露宝珠圎。
乍披绀色神都爽，欲擘柔房意尚怜。
检点朋尊亦新贶，心知无报且陶然。

旧时相识惟明月，三五而盈盈又缺。
盈时常少缺常多，恰似人间足离别。
我今一别已三年，中秋三见望舒圆。
乌衣燕子尚得返，鸿雁正尔翔幽燕。
此时蟋蟀犹在宇，声声悲吟正独处。
耿耿不寐梦难成，翩翩蝴蝶亦辞去。
寒螀韵咽草木黄，金风恻恻奏清商。
援琴拟操明月吹，调髙曲古转凄凉。
母曰嗟予久行役，宁知万里为羁客。
乌鹊南飞飞不髙，愿为黄鹄无羽翼。
潇湘水阔影沉沉，鄂渚楼髙兴又深。
明年此际知何处，再睹婵娟照客心。


窜逐本无罪，羁穷向此忘。
野烟含怅望，落日满沧浪。
乱草荒来绿，幽兰死亦香。
楚魂招不得，秋色似潇湘。

使节驰群望，神休答帝祈。
同云先北合，余霰遂西飞。
近野银开界，遥山玉吐辉。
梅飘知腊破，絮舞误春归。
谢市人惊面，曹风客比衣。
稍添波面白，并作土膏肥。
苑阔沈苍雾，川明失素矶。
猎场漫兽迹，农亩罢民欷。
兴觉龙沙接，寒将裸壤违。
光迷梁日晓，润息瓮畦机。
仙氅谁连袂，幽兰更抚徽。
恐应缘丽唱，欢意彻天扉。

芳历峥嵘岁，平台沆漭天。
初惊飞砾集，坐觉雨花妍。
未夜珠还乘，非春玉作田。
何尝甘絮后，正是占梅前。
乱影都难拟，幽光只自鲜。
辟寒金贮屋，障淖锦裁鞯。
回旋凌波舞，轻明饮露仙。
去应迷粉水，来欲助琼筵。
有浦皆捐珮，何窗不列钱。
幽兰君自许，侬意怯么弦。

东家华衮屡垂褒，倾耳幽兰郢唱高。
雪苑曳裾惭赋客，春塘飞笔见诗豪。
千金秦市文终贵，九奏钧天梦自劳。
他日海槎如犯斗，愿将孤迹托星曹。

南柯一梦还，不待黄粱熟。
脱身解印绶，矫迹回林麓。
珂声绕危磴，旆影照飞瀑。
殷殷倚岩峰，艳艳穿篱菊。
佛宫古藏胜，释子出迎肃。
轩盈架碧崖，钟磬响虚谷。
好鸟献晴语，幽兰吐寒馥。
少焉耻奔竞，老矣厌羁束。
游宦非养高，勇归乃知足。
啸里藏至音，琴中隐真曲。
注目久无言，呼童取醴醁。

幽兰如君子，闲雅翰墨场。
春风晓畦暖，斜日半窗光。
竟夕澹相对，菲菲吐暗香。
掩关清杖屦，帘卷度修廊。
钗玉茎分紫，官梅花更黄。
岂惟堪纫佩，试伴菊英尝。
退处深林好，休移庭户傍。
自同凡草茂，无事莫相伤。

一洗乾坤不动尘，瑶台银阙鬬清新。
齐腰欲究安心法，乘兴当为访戴人。
晔晔寒江归钓艇，丁丁虚谷动樵斤。
二诗远比幽兰胜，击节悬知众所宾。

莘野隠于耕，傅岩隐于筑。
叔夜隠于锻，君平隐于卜。
四子隠不同，抗志俱超俗。
夫君无所事，扫迹隠于谷。
优游以卒岁，燕居常慎独。
方寸湛若水，颜状温比玉。
白璧无瑕玷，幽兰自芬馥。
插架万籖书，拥檐千挺竹。
时乘昃月过，自伴微云宿。
萧然伏腊余，尚不愧此屋。
岂曰不愿仕，可以速则速。
富贵草头露，荣华风中烛。
止止理固明，知止乃不辱。
小人无藉在，放浪谢羁束。
衰年迫饥冻，强颜隐于禄。
晚食且徐行，分量初易足。
婆娑一丘壑，雅趣在松菊。
平生喜文字，终恨窘邉幅。
顾闻多种秫，迎寒酿已熟。
更约阮仲容，清谈夜更仆。

老全冰玉姿，不受一滓尘。
弹琴看飞鸿，自是千载人。
幽兰写国香，白雪回阳春。
邈视嵇阮流，不肯加冠巾。
丝桐得心法，二子入室亲。
高山与流水，领略难具陈。
前年出闗意，浩荡谁能驯。
跌足兵火围，所遇多苦辛。
却来湖上寺，翳拂坐石门。
颇有名胜士，宛然交道存。
寄书亦及我，匪但通寒温。
问我能来无，愧负匏瓜身。
翩然如野鹤，接羽凌秋旻。
过我晋陵郡，促轸风露新。
谐和下鸾凤，幽怨出鬼神。
老全殆不没，千古名知津。
漂流更丧乱，我生乃不辰。
见子颜色开，慰我羁旅魂。
我心亦清苦，久愿丘壑邻。
何时舟载月，一弄秋江濵。

振衣拂晓启松扃，月淡风轻酒顿醒。
密竹含烟争滴翠，幽兰浥露远闻馨。
清怜高洁蝉嘶柳，闲羡优游鹿食苹。
试枕碧流端洗耳，白云深处诵黄庭。

曲幌囊风入，前轩峡雨收。
醉罗初解夕，珍簟暗知秋。
衰柳金城恨，幽兰楚国愁。
更堪闻短笛，珪月在西楼。

百花洲外六花寒，使幕凌晨把酒看。
舞袂回风人鬭丽，醉山颓玉客留欢。
斜霏北渚离鸿下，密洒东风宝骑攒。
犹念平台旧朋侣，远将清句代幽兰。

会计牛羊道益光，幽兰不佩亦芳香。
前郎未必辞官小，我辈惟知作法凉。
客抱只消潘鬓白，俸囊无奈朔身长。
要知别后相思地，独上西山下夕阳。

东海夜潮舂枕，西湖晓雪窥窗。
香佩幽兰开国，褐衣明月迷邦。

思亲何忍陟南陔，采得幽兰祇自哀。
寄与东山刘孝子，佳城侧畔好亲栽。

多病成懒疏，日月忽驱逐。
家人厌陈迹，洒扫新我目。
争此须臾间，扰扰竞多福。
习气变性情，不复生惭恧。
幸有一樽酒，可以寄清穆。
夜静天四垂，星光就檐屋。
灯烛忽空旷，琴书转幽独。
休心薇蕨内，庶免营旨蓄。
凤凰鸣高冈，贻笑于鸡鹜。
得终岁寒心，尚愧庭前竹。
去去天台山，幽兰会当馥。

櫑具高拄颊，风尘客长安。
长安不宜客，岁暮仍苦寒。
夜闻阴风喧，晓看雪漫漫。
天公非恶剧，笑我貂裘单。
坐令歌南山，白石空巑岏。
正不妨我啸，凭高事遐观。
四海同一云，更觉天地宽。
平湖发远景，松竹如龙鸾。
巉然两峰高，玉峙峨琼冠。
缅怀邢公子，重城有家园。
水石带林沼，幽亭厌云端。
仙妆映疏梅，秀色若可餐。
璇题散冰箸，晶盐贮牙盘。
清歌出绝唱，笔闲走波澜。
几欲泥君饮，持杯听幽兰。
君家碧琳腴，到手无复残。
正岂须羔儿，尚能追清欢。
蹇馿不敢出，强作哦诗酸。
诗成不能寐，起舞清夜阑。
傥可致麹生，当筑白玉坛。

江南春候早，水暖野芹生。
北客欲归日，故人持赠行。
莫嫌为物薄，言采幽兰并。
休惜临流醉，高帆去棹轻。

阊阖风势饕，朔雪夜方积。
窗隙散明玑，瓦沟露微白。
讙哗竞儿曹，跼蹐愁病客。
汉淮铁衣冷，剿敌要长策。
安得郭代公，英气压质勒。
又思李常侍，衔枚擒蔡贼。
仰{宀/十/见}黄屋忧，稍塞素餐责。
四郊正多垒，万室况艰食。
岂暇歌幽兰，但愿丰穱麦。
早晚休王师，奏凯献酋馘。

夜窗初映月如霜，凌晓瑶霙势渺茫。
清室乍欣文解祟，浅斟应惬醉为乡。
幽兰俪曲三豪集，黄竹兴谣八骏骧。
闻道子猷思泛剡，两溪绝境较优长。

上山采薇蕨，侧径多幽兰。
采之不盈握，欲寄道里艰。
沈忧念故人，长夜何漫漫。
芳馨坐销歇，徘徊以悲叹。

若士有奇操，久厌山林卑。
奋衣千里道，已与亲友辞。
子行何悠悠，世路方如兹。
归来亦何日，车马光陆离。
幽兰生前林，擢置白玉墀。
不以芳意远，结根终不移。
愿子崇明德，潜跃贵因时。
悲风静夜听，乔木岁寒姿。
何以回轩驾，千载相与期。

支筇穿百级，把酒问春光。
乔木依然在，幽兰祇自芳。
未当湘水满，更觉橘洲长。
暝色犹回首，天涯话故乡。

移得幽兰几本来，竹篱深处手栽培。
芬芳不必纫为佩，月白风清取次开。

琉璃布地绿愔愔，苗长蓝田夜照林。
雪色能香开有璞，玉光未拆盍成簪。
不登云髻尤孤洁，长浸铜壶更久禁。
梅与水仙流品外，幽兰相友是同心。

蜂薰脾蜜麝薰脐，香染蔷薇色染栀。
大似幽兰怀隠操，有心闻处得香迟。

香在幽兰伯仲间，出尘标格自清闲。
黄冠野服真相称，掠我招词赋小山。

桂枻兮兰舟，去景兮悠悠。
维赤岸兮裴回，眷丹阳兮夷犹。
中肠郁结兮神情惝恍，思夫君兮聊淹留。
浮涔江兮放于沱汉，泛沦漪兮极其汗漫。
怅始异而终同兮匪它，回波澜兮顾复之岂远。
婉清扬兮采莲女，要美人兮北渚。
{扌监}芳蘅与若英兮备杂菜之芬馨，将日昃之与期兮指潜波而为盟。
羲和晻曀其西入兮暮云合而美人不见，怨芳心兮泣{艹麋}芜余以衍。
秋风起兮飙飗萧索，幽兰秀兮芙蓉乱落。
感北江之东注兮溯洄之宛宛，羌顺天而不极兮荡波之有沔。
鸣鸠雨而逐妇兮言归以霁，动人情兮吊孤影而零涕。
去灵修而自放兮余心不忍，回素首而不见其形兮于斯焉其逾逝。
乱曰：冶余容兮安闲自喜，荪窈窕而不我嘉兮何以。
苟承恩之不在貌兮苍天谓何，分此生兮已矣。

年去又来三月强，诗成未了寸心狂。
已无精力能穿鹄，尚有头颅可牧羊。
老柏纵教逢岁晚，幽兰本不为人香。
东胶待补犹堪战，莫道今无识绕梁。

世皆尚圆君独方，富贵可取君不忙。
闭门读书声琅琅，旧书重叠堆在床。
点勘同异分边旁，运精竭思心力彊。
十年足不离僧房，荒山野路秋水长。
客虽欲至嫌路妨，幽兰无人为君芳。
采菊落英充糇粮，客即不来有余香。

牡丹摧尽蘂初成，花谱还应压后生。
右掖昔年陪俊赏，幽兰今日助诗情。
当阶镇日翻红艳，傍砌何人玩秀英。
国色要须归第一，花王从此浪收名。

山丹吹出青藜火，金蝶窥丛何妸娜。
朱槿更作猩袍红，夸道风人尝印可。
没利从旁粲然笑，奄有诸香谁似我。
素馨萧然山泽臞，至香不数脂粉腴。
众芳固自有酝藉，要是傍人之庭除。
何如琉璃千顷水，涵碧淤泥不解污。
芙蕖幽兰独自倚修竹，生来未始受诸触。
深知抱此竟安用，用多亦岂芙蕖福。
若以滋味属厌人，虀粉此身人不足。
今夕何夕新风露，入秋一雨天西顾。
止斋有兄永难老，止斋之弟爱莫助。
但以清白传之万子孙，岁供兰花美无度。

古寺清秋日，微凉宝殿中。
玉题高纳月，金铎碎摇风。
翠藓缘阶碧，幽兰裛露红。
闲听连叶漏，吟对惠休公。

幽兰一收馨，余卉无足睨。
今晨采樵子，贻我以数蕙。
风气固王谢，兄弟犹鲁卫。
雨合打窗深，于余真得计。

斗坡能曲折，乱石故峥嵘。
篁竹几成蔽，幽兰何处生。

宿莽湘累怨，幽兰楚俗谣。
紫屏空自老，翠被岂能招。
欲就苍梧诉，愁迷沣浦遥。
哀猿羌昼晦，悲鴂众芳凋。
红壁丹砂板，琼钩翡翠翘。
如何搴香杜，江上独无憀。

幽兰怀春风，葭蓬亦芽茁。
同时不同调，物物自生活。
士穷不自食，苦学代耕猎。
文如六经非小伎，余事不足置牙齿。
人言掷卢胜掷雉，我言函人不为矢。

佳人珮明月，笑语含春姿。
手握幽兰丛，照影清汉湄。
少年冶游子，行乐方及时。
折苕戏相赠，玉色頩自持。
归来种白璧，日沤文锦丝。
加币欲聘君，常恐岁月迟。
终然不可谐，翕欻听所之。
愿言遗芗泽，远慰千里思。

幽兰新笋为谁来，想见山居一一栽。
春日迟迟风淡淡，几番成竹几枝开。

知君为邑解铜章，却复先庐坐葆光。
对境风幡俱不问，安禅心法两皆忘。
满庭修竹争高节，近砌幽兰称独芳。
若论厌喧遭拄杖，何如趣驾返周行。

人间苦炎热，君家窗户凉。
人间苦埃壒，君家如潇湘。
入门洞真趣，绕户皆筼筜。
华月筛碎金，鲜风戛丛琅。
初疑低地碧，忽观拂云长。
不倚见特立，侧挺终弗僵。
弗延醉名流，只著雏凤凰。
奇草时自芬，幽兰时自芳。
歌鸟时自新，风玉时自锵。
枯榆与老柳，莫蔓夫子墙。
墙固不在高，赐也不足方。
市声辟三舍，苔痕宽一方。
衡斜露头角，扶疏严奥堂。
凉薰入冰弦，古轸横石床。
悠然于此时，物我各两忘。
孰辨桀与跖，更说羲与皇。
无人不种花，长恐负艳阳。
我则异于是，无复相较量。
藏春在怀袖，不使蜂蝶狂。
愿结虚心友，晚节同苍苍。

闭户生涯薄，忧时念虑长。
老犹思汗漫，贫已在膏肓。
弱柳饶春色，幽兰抱国香。
穷通安我命，一笑且持觞。

细把南枝看，百花无此奇。
夜深锺月魄，□□□□□。
古树龙其似，寒香蝶不知。
幽兰开亦早，二妙喜同时。

春风尔狂颠，三月不知春。
青青池上草，翻忆梦中人。
幽兰出磵谷，感此芳气新。
采采不盈掬，眼前但荆榛。

佳花有重秀，幽兰徒自芳。
姝媛被奇服，丝竹罗中堂。
主人惜残春，清夜未渠央。
客子抱贞节，泯然独升床。

高世何须更欲名，古人于此畅幽情。
后来同味无王谢，自折幽兰上冶城。

饮散墦间祭肉残，林深终日闭幽兰。
重来野客朱邢我，坐久摩挲马柱看。

江边旧亭子，招屈改光风。
揭扁名虽异，怀人意则同。
一篇渔父问，千古大夫忠。
酒尽琴犹鼓，幽兰曲未终。

悟师手携清风琴，为我再奏招隠吟。
九原灵均不可作，后人遗恨空沈沈，令我听之泪霑襟。
楚山日落秋声起，古猿啼月空山里。
千年愁气上青枫，幽兰无香桂华死，吾道非耶何至此。
曲中历历分明道，苦怨王孙负春草。
岁晚山中难久留，忆君一夕令人老。
王孙王孙知不知，琴心招君胡不归。
下沿湘江之水流，上逐湘山之云飞。
一弹一招一太息，水流云飞朝复夕。

贯休齐己唐诗人，当时逸气凌簪绅。
声名亹亹逼甫白，幽兰直与梅争春。
谁知北面石霜老，服勤杖屦皆终身。
二公所得当盖世，英词杰句风中尘。
至今传者以诗重，妙处反为诗所湮。
弄翰戏墨虽佛事，炊沙作糗成饥嗔。
不欲诗工与字巧，绪余能夺道之真。
心宗一了万法具，辩才飞转陶家轮。
君不见阿难多闻及辩慧，咒语要敌摩伽神。

何草秋不枯，何叶秋不黄。
白露以润之，薿薿含晶光。
幽兰自华滋，时菊仍菲芳。
粲粲园中葵，亦得晞朝阳。
被恩有如此，后时果何伤。
惟有警夜鹤，庭前独旁皇。
岂不欲九皋，翅翎莫能长。
湛湛被露斯，幽吟遂成章。

空谷有幽兰，孤根倚白石。
清晨作奇芬，凡卉各跼蹐。
公子偶相值，□枝置锦席。
敷荣忽变悴，色不贷一夕。
信知倾国姿，羞任桃李责。
所以富豪儿，睥睨林下客。

绿草何自来，蔓延满中庭。
前朝方芟夷，兹视忽已盈。
竹间幽兰花，数四移乃成。

峄阳之山，传名曰桐，六律相没五音中。
七轸弦调皆是意，审详悮则亦如空。
清秋寂静华堂深，听之令我思沈吟。
幽兰里韵冬夜永，且合大道古人心。
舜制南风治苍生，方知尧化广聪明。
初弹将了移声去，悲风秋思翻更互。
鸟啼别鹤何凄凉，秪闻断续手挥忙。
慢引来催急风雨，寒泉妙滴散馨香。

壮志蹉跎隠事差，瓣香稽首向南华。
岁收别业无千绢，晨起斋厨止一麻。
麦饭何妨荐寒食，榆钱元不济贫家。
金瓶烂熳簪姚魏，谁问幽兰涧底花。

兰以深而香，避世非吾忍。
移根植堂下，遂使世人冁。
谁知秋华拆，未许流声尽。
即之色渐温，佩之芳愈敏。
因观太古音，试理幽兰引。
幽兰本香草，名随四时泯。
奈何楚子孙，些只徒自窘。
一枝三四叶，与人作标准。

兰以深而香，避世非吾忍。
移根植堂下，遂使世人冁。
谁知秋华拆，未许流声尽。
即之色渐温，佩之芳愈敏。
因观太古音，试理幽兰引。
幽兰本香草，名随四时泯。
奈何楚子孙，些只徒自窘。
一枝三四叶，与人作标准。

山横暮霭中，鸟逝孤烟外。
残菊忧霜摧，幽兰惧风败。
患难人不喜，富贵人所爱。
我心曰不有，爱憎岂能卖。

一到黄龙万虑灰，豪吟胜赏喜追陪。
幽兰独秀花香袭，宿雨初收雾气开。
湛湛冰池藏世界，悠悠梵呗隔尘埃。
清风明月无人管，付与纵横石上苔。

一鼓薰风至自南，再行璧月挂苍杉。
锦筵公子方沈醉，白雪幽兰空再三。

闻说吾家又一种，移来远自剑津湾。
叶如壮士冲冠发，花带癯仙辟谷颜。
行辈合推梅以上，交游多在菊之间。
平生我亦好修者，乞取幽兰镇小山。

庭际幽兰手自种，托根不与春花共。
冉冉同风数茎竹，襟期元作幽人供。
如何江湖浪征逐，芳信却因冯翼送。
多惭独处岁将晚，尚想清标形晓梦。

临津馆下日衔西，风卷寒潮上碧溪。
画船急桨随潮去，山川满眼烟凄迷。
醉起开船看潮落，林深日落哀猿啼。
离魂复与潮东下，兀然愁坐心酸凄。
今年赐告归乡里，翩翩飞鸟投故栖。
双亲素发喜我至，鞠抚欢笑如婴儿。
东阡北陌来庆问，妪翁罍盏交持携。
虽欲晨昏在环堵，奈何职守通金闺。
春暮辞家就行役，幽兰在手空萋萋。
闽州太守意慷慨，一见欢甚无町畦。
欲令邦人满瞻听，洒酒高会挝鼓鼙。
我知君侯落落者，胸中气象盘虹霓。
问之当今至急务，无若羌虏方突梯。
君言区处果得术，势类秋隼持寒鸡。
养兵精悍不在众，黠贼头颅可立提。
海隅僻郡谁与语，强欲论列惩吹齑。
又言人生尚忠孝，二者轻重均铢圭。
以谏名官宜尽节，健行勿絷骅骝蹄。
别来破热走山驿，神疲骨瘦颜容黧。
作诗遥寄复感激，岂不戚戚论乖暌。

幽兰受新霜，孤雁叫落月。
沈忧何由平，永夕不可彻。
将琴鼓忆怜，声急弦屡绝。
芳华日益远，香泽物已歇。
秋风吹石门，思君还复诀。
谁云无生忍，识此悠悠别。

矩矱兮姱美，风节兮凌厉。
鹤媒兮一空，宇宙兮莫穷。
六贤去兮不复返，魂漂摇兮渺何在。
飞扬千里兮层冰峨峨，雄虺九首兮壶蜂繁多。
挟飞仙兮同游，揖清献兮并辀。
俯幽兰兮延伫，褰杜衡兮实处。
援北斗兮椒浆，聊徜徉兮此堂。

酒醒思往事，搔首倚危栏。
夜静风鸣树，天凉月满山。
客情怜去燕，秋思入幽兰。
抚剑发长啸，此身空自闲。

山中酒一樽，樽前兰一盆。
兰影落酒卮，疑是湘原魂。
乘醉读离骚，意欲招湘原。
湘原不可招，桃李花正繁。
春事已如此，难言复难言。
聊借一卮酒，酹此幽兰根。
或者千载后，清香满乾坤。

方庵居士死，归骨白云根。
霜暑三年别，风流万古存。
月梁空夜梦，宿草长春痕。
松底幽兰发，清香是梦魂。

此意苍苍晓不难，罚令狂士受饥寒。
春风纵好惟贪坐，夜月虽明亦懒看。
杜老却因贫得句，陶潜非为拙辞官。
世情一味嫌清淡，多刈幽兰种牡丹。

韶光今几许，我欲问流鶑。
花影扫不去，草根锄又生。
心空诸妄息，身老万缘轻。
正是春风好，幽兰不肯争。

青青岸草绿于袍，雨后江流数尺高。
庭院日长春睡足，幽兰花底读离骚。

江南花信厌春寒，乡路迢迢去亦难。
不解趋时人笑拙，每怀归计自求安。
明朝芳草空相忆，何处青山复共看。
二十八年清苦志，独歌白雪对幽兰。

三年江湖上，得友唯道原。
少小负英特，诵书日万言。
长好史氏学，执笔以专门。
废兴数千载，抵掌洪河翻。
洁身比夷齐，见义勇育贲。
唯不善玄解，恶佛如仇冤。
我虽异于此，知有学行尊。
就之同雾露，贵之如瑶琨。
共为庐山游，移宿穷林园。
水石最好处，尽日流清尊。
所愿闻高谈，美若尝熊蹯。
夫子之故人，公台既调元。
闻初学问时，幽兰并芳荪。
及今议论乖，良弓对惊猿。
云泥成睽离，治乱空自论。
古来用才者，如梓匠轮辕。
短长无弃遗，同异非仇恩。
何不付国史，置子西掖垣。
我语虽鄙贱，几欲叫天阍。

真山焉用假，山假意还真。
巨石起奇士，幽兰延故人。
云生如望岳，地僻不争春。
图画传京洛，应多欲问津。

山深春亦寒，野鸟声绵蛮。
山花随处发，香风吹幽兰。

西风吹羽扇，吾道竟凄凉。
上坂劳骐骥，低巢窘凤凰。
可求非富贵，无用是文章。
冉冉深林底，幽兰正自香。

酌我无愁酒，歌我无愁诗。
朅来无愁潭上弄明月，漱涤万虑清肝脾。
平生蓄积总开豁，便欲遗世超希夷。
持杯试问此潭水，昔来何处今何之。
覆船山高寒岌嶪，玉泉飞下东天池。
分流一泻数百里，直抵绝壑潴清漪。
镜平百丈洞无底，其下深黑蟠蛟螭。
幽兰薜芷乱洲渚，倒影寒浸枯松枝。
千回万折流到海，波涛喷薄孤城危。
潮生水满潮退涸，蓬莱清浅倏改移。
此愁与水两无尽，昔人已去今人悲。
君不见莫愁山下春水长，画船鼍鼓相追随。
淡烟芳草望不断，石城荒废留空陂。
不如此潭只在山水窟，纵有奇胜无人知。
何曾红粉照清泚，但有款乃渔翁词。
一声歌断暮山碧，秋风两鬓寒飔飔。

三闾一朝蜕，九畹千载荒。
茫茫天壤内，春在桃李场。
幽兰有贞质，转泛欺众芳。
宁受缁尘染，尚余风露香。
乃知德胜色，不采庸何伤。

白云护危屋，遥隔世人家。
野迳不多竹，幽兰自作花。
敝衣僧说法，枯叶树成槎。
门外禽相狎，双双浴晚沙。

片片分明是六花，迷人只见乱如麻。
穷阎处士愁穿屐，明眼高僧笑点茶。
十二玉楼开阆苑，三千银界遍河沙。
解空老子能提唱，郢曲幽兰未足夸。

朔风收尽冻云漫，细洒狂飘入夜寒。
润浃土膏谣万俗，喜闻玉色舞千官。
川原谁作呼鹰出，楼观朝宜跋马看。
亚尹勤民流咏叹，一章高唱掩幽兰。

畹中有幽兰，风露饱清抱。
含章不求闻，坐见九秋老。
夫君日已远，佩饰为谁好。
何如敛余芳，山林养枯槁。

洞庭过了浪犹高，河伯欣然止怒涛。
傍岸买鱼仍问米，登楼呼酒更持螯。
湘汀暮雨幽兰湿，野渡寒风古树号。
诗到巴陵吟不得，屈原千古有离骚。

徐卿寒夜弹玉琴，冻云妒月波澄阴。
海上神峰削幽翠，十二楼前玉妃坠。
湘娥素女相对泣，翠竹苍梧泪痕湿。
幽兰不香蕙花死，千愁万怨青枫里。
风敲叶脱雨如啸，百鸟喧啾孤凤叫。
老龙吐珠赤洒洒，山鬼摇{木户睘}走堂下。
徐卿徐卿且停手，呼儿割鸡酌春酒。
曲高调古人不识，侧耳西楼咽筝笛。

旧时长见挥毫处，修竹幽兰取次分。
欲把一竿苕水上，鸥波千顷看秋云。

中国衣冠礼乐先，国亡那得更求全。
凄凉青盖端诚殿，何似幽兰一炬烟。

野人何所赠，金粟眩双目。
吾庐幸徒壁，恐受贾祸速。
熟视心始平，中有稻一斛。
开囊带风露，入釜间黄绿。
云碓明珠跳，甆椀幽兰馥。
已分先农余，不假惠伯卜。
侑以手种松，领此一岁熟。
大笑老杜陵，橡栗款空腹。
天不怜万民，何以生百谷。
所惧风雨疾，翻使风雨覆。
倘无飘泊忧，田舍有余福。

幽兰露华重，罗幌凉风动。
木匣掩香纨，绣衾谁与共。
萤影度疏帘，兽炉寥寥烟。
银缸芳焰灭，自脱翠花钿。

材薄安时甘寂寞，身闲乘兴喜登临。
每寻香草牵狂思，曾向幽兰费苦吟。
明月几人非按剑，高山从古少知音。
数篇清绝赓歌意，默见冯唐异俗心。

婵娟巫峡女，秀色倾阳台。
昔为一片云，飞入汉宫来。
明镜徒自妍，幽兰谁为媒。
丹青固难恃，远嫁委尘埃。
十步一反顾，百步一徘徊。
出门如万里，泪下成霰摧。
左右相娱乐，丝竹声正哀。
岂不强言笑，郁郁不可开。
黄河入东海，还从天上回。
嗟尔独抱恨，一往掷蒿莱。

幽兰晚已秀，新竹直且疏。
朴樕亦巢禽，坳堂自容鱼。
长日肆炎赫，周轩正清虚。
适心不贵多，一亩觉有余。
理会遣孤笑，兴来味群书。
彼何扰扰尔，我独欣欣欤。
人臣无怀安，吏治犹蘧芦。
幸及三年淹，庶几闲燕居。

满城明月中宵白，淮南唱歌如淮北。
春风忽起高入云，余声却下盘阡陌。
南音俚曲自相知，时复一笑情熙熙。
谁道幽兰白雪好，只见独谣应独悲。

分手如昨日，清秋独异乡。
长年悲落木，短髪怯初凉。
归燕自有适，幽兰谁为芳。
裁书寄鸿雁，相与访沧浪。

正惜蟾蜍沈夕霭，忽传钟鼓送秋晴。
浮云四卷无余迹，斜汉西流亦自明。
危槛钩帘吟独久，薄帷高枕梦逾清。
幽兰佳菊漙新露，的历珠华满翠茎。

野客幽居何处寻，小园荒径似山林。
雨足虾蟆何自喜，秋来蟋蟀竞悲吟。
丹青果实同时熟，红白荷花相映深。
可怨幽兰老堂下，无端柔蔓上城阴。
微茫返照楼头出，萧索孤烟天际沉。
楚泽偏伤千里目，西风自觉倦登临。

白玉徒为洁，幽兰未谓芳。
穷羞事令尹，疏不忘怀王。
冤骨消寒渚，忠魂失旧乡。
空余楚辞在，犹与日争光。

弱冠珥朝簪，才堪入翰林。
重违君厚遇，聊奉母懽心。
笔削留惇史，囊装贮赐金。
帆张浙河阔，山对括苍深。
暂歇趋朝马，重闻故国禽。
幽兰南涧采，寿酒北堂斟。
务简慵开阁，家丰不典琴。
彩衣方侍养，红药即供吟。
我占掖垣久，自惊年鬓侵。
妨贤兼罔极，相送泪盈襟。

春风到宛陵，太守遇康乐。
隐几坐高斋，清风媚林壑。
语我诸峰峦，道人古栖托。
幽潜远江汉，秀耸类衡霍。
一日赆我游，大府辍高幕。
命车载酒醪，行人饬巾櫜。
蓝舆渡前溪，野饭即高阁。
笑着乌纱巾，行背青山郭。
嵇吕重契旧，皮陆索酬酢。
幽花弄紫翠，鸣琴唱宫角。
灵气浮融融，蒸风纷漠漠。
晚宿黄渡馆，泉声自伊洛。
溪童学流觞，盘花递清酌。
归火破昏街，拥衾闻夜柝。
诘朝振衣坐，缫车厌啼{鸟矍}。
东壁有旧诗，三贤据安作。
笔迹既讹谬，尘版复皴皵。
伊人已黄泉，来者谁丹雘。
徐徐到山门，青苍洗昏膜。
两山擘大道，造化自櫜籥。
绿蒂凌空飞，江云半天落。
二岩与四洞，灵仙旧淹泊。
丹安今不归，双门失扃钥。
云髓凝为乳，石柱垂如铎。
峭壁断行路，薜萝阴附着。
秉烛寻龙潭，昏冥认头角。
欲窥心已惊，暂进足还却。
不探骊珠渊，安得长生药。
又上齐云亭，诸山露崖崿。
或涌如波涛，或沸如鼎镬。
幡幢或飞动，塔庙或缨络。
盛如明堂朝，衣冠势纷错。
尊者不避卑，强者不凌凌弱。
严如武库兵，雪霜饰锋锷。
柔顺就赦宥，刚顽即侵掠。
或齐如季孟，或比如媒妁。
连如鱼缀钩，猛如兽相搏。
横如斗东西，勇如龙潜跃。
欲尽听眺心，疲羸厌芒𪨗。
野僧又语我，文脊倚寥廓。
我思鹿裘人，不惮路硗确。
左瞻右已迷，前登后皆邈。
攀高猿臂引，入险腰{纟豆}缚。
辛勤到深幽，祠宫冷萧索。
金丹已无传，石室俨如昨。
咨嗟两台高，日月互盘礴。
石豹鸣阴崖，鹰龟露金壳。
天河泻云潭，千丈不见浊。
众指佛子堂，神灵重然诺。
我坐谢公亭，归舟阻溪涸。
𦶟萧阴祷祈，暮雨过山脚。
善济虽未通，神变已可愕。
蠢蠢尘中人，回首重惭怍。
屈曲归杜迁，复结三天约。
傍楫清溪行，万象皆洗濯。
石苔散青丝，玉笋解新箨。
路回滩流淙，洒面散雨雹。
鱼禽遂天性，浮沉随饮啄。
行行明镜中，两岸翠如幄。
停桡到妙显，洞府谁开拓。
我知巨灵斧，神妙止削。
狻猊俨守卫，琼瑶出追琢。
幽兰香自知，褊茗甘可嚼。
老木卧深坞，不肯就工度。
苍石通元精，温润抱天璞。
古有智琰师，逍遥寄冥寞。
四兽虽吾降，一性奚所恶。
天子赐诏勤，香象与醍酪。
徘徊想遗风，愚迷仰真觉。
又疑无为人，其来非力学。
洞门有磨崖，唐贤盛镌凿。
姓名今尚存，苔藓已斑驳。
游者来无穷，居者日益数。
人事竟糠秕，尘缘易糟粕。
唯有稽亭峰，巍峨不销铄。
仁智乐山水，小大等拳勺。
养心即自然，玩物乃浮薄。
我今还海涯，身不挂缯缴。
世无丹青人，为我一图貌。
试作山中吟，高情寄鸾鹤。

幽兰有佳气，千载閟山阿。
不出阿兰若，岂遭乾闼婆。

鉏兰种松竹，意嫌兰易衰。
土气不变恶，物性先自欺。
劲竹见破节，直松生曲枝。
嗟嗟松与竹，空使幽兰悲。

幽兰生深林，不佩亦自臭。
天马苟伏皂，驽足日加骤。
兰生喻人学，不为仕乃究。
马伏侔自怠，一失遂永后。
以今曷为言，念子不可逗。
前我初识子，爱其肌骨秀。
又观所为诗，往往擅髙右。
迨熟相与言，低俯如有就。
我乐成美者，遽以古诗叩。
上言髙雄张，中杂富贵鬬。
且将起其贪，固欲激其懋。
尚谓非重邀，犹恐信不厚。
挥汗谢为书，戴雨去自奏。
予始喜此读，若获弦逐彀。
如何答我诗，遽此与前谬。
我始得则谢，实若答雉嗅。
大凡欲有为，当决如蝠狖。
苟进又安退，何自鼠穴首。
吾见人自荒，未有耕不收。
设或坚决为，加以勤自副。
石将为溜穿，曲亦因累揉。
大可入圣域，中能践贤囿。
借使不及然，犹足闻见富。
中吾不可止，在我固无疚。
已迷不自复，惧子遂著陋。
听之无予违，斯言将不又。

悲风飒飒起长洲，独吊灵均恨莫收。
深岸自随浮世变，遗魂不逐大江流。
霜凄极浦幽兰暮，波动寒沙宿雁愁。
月落烟沈无处泊，数声猿叫楚山秋。

耿耿寒灯照醉罗，看朱成碧意如何。
虎头辟恶无妨枕，犀角凉心更待磨。
惟有幽兰啼月露，可将尺素托云波。
山屏六曲归来夜，祇恐重投折齿梭。

秋后无多日，山中已倍寒。
虫声闻壁脚，雾气出林端。
农事黄时毕，天形碧处寛。
骚人方适意，白露团幽兰。

嘉陵水落沙带霜，舟师治舟还故乡。
中江一别三四年，人情风物俱依然。
故人寄我江前吟，幽兰调高无报音。
流水茫茫恨空泻，会合合江江溉下。

自从梅老死，诗言失平淡。
我欲回众航，力弱不可缆。
栖迟二十年，时时漫孤啖。
忽逢陈夫子，两目海水湛。
为我聊一吟，粹芳超俗艳。
又如赵氏璧，毫髪绝瑕玷。
愈多愈精好，璀璀摘骊颔。
借令李杜在，决敌未应敢。
低头亟趋降，吞声就诛贬。
招来君尚谦，且曰吾与点。
穷朝把樽酒，金斝红浪飐。
胡为眷幕府，半百尚𡒄坎。
幽兰没萧艾，明珠混野芡。
何当叩相阁，斯人愿收敛。
置之翰林中，万丈看光焰。

兹山何亭亭，郁有高人姿。
朝容白云过，夜与明月期。
幽兰翠碧秀，好鸟鸣声嬉。
更逢佳客来，惠好留美词。
遂令一丘乐，能垂千载知。
殷勤谢陈子，蒹葭倚琼枝。

鸿雁殊未来，思君一弹琴。
泠泠别鹤语，折尽幽兰心。
蛛丝漫相续，难系骅骝足。
白日无时停，云鬓宁长绿。
年华要不老，不若丹青好。
对之虽无言，犹胜种萱草。

才名谁似广文寒，月斧云斤琢肺肝。
玄晏一生多卧病，子云三世不迁官。
幽兰空觉香风在，宿草何曾泪叶干。
犹喜诸郎有曹志，文章还复富波澜。

红𫉄与紫芋，远插墙四周。
且放幽兰香，莫争霜菊秋。
穷冬出瓮盎，磊落胜农畴。
淇上白玉延，能复过此不。
一饱忘故山，不思马少游。

珍重妙观师，书来再三读。
不蒙促归计，乃忧旷笺牍。
疑师未相知，待我尚尘俗。
窃闻构新殿，东畔建廊屋。
圣像已完布，舍利应祈祝。
其余虽未备，想亦渐周足。
凡事在臻牢，慎勿尚遄速。
堂基不厌高，磉窠须剩筑。
闲架莫求大，却须择良木。
椽桷贵稠直，楣栱要恒笃。
但得规摹成，不忧无人续。
五年纵未就，十年亦未蹙。
今生不能了，后世亦修复。
中庭要宽广，从舍须团簇。
堂前种杉桧，方丈植慈竹。
冬青绕周遭，夏初香馥郁。
松篁又次之，潇洒快胸腹。
园中开数径，晚步散踡跼。
沿阶种药苗，乘闲采盈掬。
川芎并地黄，幽兰间甘菊。
泡水须麦门，熬汤要鶑粟。
蘘莪并狗杞，可以备蔬蔌。
葵藿及鸡冠，可以悦心目。
橘柚耀金苞，枪旗资茗粥。
四时皆要用，一奴长灌沃。
地形或褊隘，后墙可展扑。
东荣有园池，幽小类棋局。
长土可裁削，凡材宜斩𣃁。
使之稍清旷，可以蠲烦溽。
秋至芙蕖红，春来鸭头渌。
拨剌有鲂鲤，优游栖雁鹜。
菱芡交加生，藻荇参差畜。
采嚼齿牙香，牵挽襟裾绿。
可以娱宾朋，可以施水陆。
穿渠绕吾院，高下相联属。
畎引发新声，潺湲若山谷。
细事宜先治，大道在勤督。
晨经劝群庶，夜讲诲幽独。
午间略行道，睡魔可降伏。
智灯照昏迷，慧刀破贪欲。
若夫润泽事，在师更崇肃。
为山贵覆篑，弹冠重初沐。
荤膻勿放入，酒会当远逐。
诸宅或相混，此诗可约束。
庶令百里人，外悦更心服。
从善若转圜，慕义如凑辐。
悟者味醍醐，昧者隔纱縠。
病者解颠倒，强者销忿毒。
昆虫与草芥，一一霑慧福。
顾此区区心，提孩已怀蓄。
十三听先训，观音为眷属。
二十学于寺，有意重盖覆。
诵书小松下，夜惊老僧宿。
老僧睡不稳，冥心生毁讟。
梦一白衣人，戒言勿轻触。
凌晨来谢我，道此颇惭恧。
因知此大缘，圣心已潜属。
故余昔欲仕，先此治轩塾。
无端赴辟书，万里走炎燠。
因缘论时事，乍荣复深辱。
连延未能归，非敢恋方谷。
上欲荣二亲，次欲芘诸族。
妻封子可任，行将谢微禄。
屯邅累见迫，神灵若相促。
前日除永宁，君恩殊委曲。
风物似京华，民醇无犴狱。
月给五十千，岁租三百斛。
兹事为未了，力辞求倅睦。
尚念虽近乡，官身甚羁拲。
黾勉终此任，庶几堪退缩。
驱驰六十年，今朝方自赎。
可为林下游，放旷比麋鹿。
幽园创书馆，诸子弄黄轴。
静室𦶟名香，与师评梵竺。
寺僧必钦向，师应勤训育。
童蒙傥来叩，我亦当善告。
四季饭乡人，三冬办民浴。
老姑与老姊，就可报恩鞠。
季弟与群侄，日可讲驩穆。
人生能几何，此乐难尽录。
惟师本英豪，少小已良淑。
传经建精蓝，饭众迈高躅。
飘然西北来，声华满京毂。
名山及钜院，诸公意勤缛。
师皆力辞避，许我归林麓。
兹惟吾二人，密约有昔夙。
然能蹈此语，沙金石中玉。
吾身方困踬，师誉正彪襮。
吾归不为艰，师退良难卜。
飞云谩出山，至宝欣还匵。
素志幸已酬，忘言目相瞩。
幽显若相佑，成就在忽倏。
内外期两立，缁素更纯熟。
惟吾二人者，可以共藏六。
松江多波涛，西山鸣橡檞。
台岭夸石梁，庐阜诧飞瀑。
与师结真赏，轻举效鸿鹄。
相将老此身，啸歌随寝𫗧。
数终或归去，任缘顺所欲。
却观今日事，犹如梦中烛。

东家有贤人，西家苦相忽。
幽兰委冰霜，掩霭特未发。
春风限芳蕤，烂漫安可没。
东南信多士，人物世不阙。
考槃溪山间，自献耻干谒。
谁怜幽闲女，艳色比南越。
垂耳困盐车，捐金空买骨。
读书谢世事，闭门动论月。
予生亦羁旅，处世常卒卒。
谁令钓竿手，强复此持笏。
惟余七尺躯，空洞中无物。
时蒙好事过，解榻聊一拂。
野情乐江海，梦想扁舟兀。
隠居便醉睡，世路多颠蹶。
荣华一朝事，毁誉百年歇。
相劝沐咸池，阳阿晞汝发。

李径桃蹊次第开，秾香百和袭人来。
春风欲擅秋风巧，催出幽兰继落梅。

珍重幽兰开一枝，清香耿耿听犹疑。
定应欲较香高下，故取群芳竞发时。

寻芳空茂木，斗草得幽兰。
歌舞纤𫄨健，嬉游玉佩珊。

峒口清香彻海滨，四时芬馥四时春。
山多绿桂怜同气，谷有幽兰让后尘。
草解忘忧忧底事，花能含笑笑何人。
争如彼美钦天圹，长荐芳香奉百神。

直干千年老雪霜，不随群木四时芳。
冥冥黛色凝寒碧，冉冉云英末嫩黄。
仙桂一枝聊比德，幽兰九畹幸同香。
移文应怪归来晚，安石东山兴未忘。

彼酒孰为之，湛然若天成。
为之非草草，纤悉中度程。
其香匹幽兰，色不减琼英。
采采白菊花，亦酌潭水清。
潭水取之源，择菊废枝茎。
我将飨明神，乃独以其精。
千里驰寄公，非将解公酲。
祝公百年寿，多益不为盈。
想公初饮时，莹彻颜微赪。
幽吟倚岩石，缓步睨层城。
爰闻在阴鹤，载叹出谷鶑。
我闻至人心，万物莫足撄。
存亡漫忧喜，泛然若无情。
此理公得之，奚藉醪醴并。

占尽韶华异众芳，分明绝艳降昭阳。
肯同繁杏搀春色，漫道幽兰有国香。
大叶尚疑攒处髻，马嵬犹认去时囊。
牡丹独赏慈恩句，只解金杯比发妆。

寒云四塞客日短，一壶脐裂洪畴中。
君家大门我父党，觅白聊复相过从。
和香索料多甲煎，幽兰几弄理孤桐。
尔来行李偶南北，齿齿不见云间峰。
登山临水不无思，独笑往往扪长松。
蓬门春晚燕语好，书幌迤逦来清风。
五府带垢一洗尽，万里古色开愁胸。
辋川何在广文死，比比孺子夸有功。
楚人仅免二日苦，却嗟白璧埋蒿蓬。
逡巡取酒叙契阔，百川赴吸惊长虹。
风流未愧正始后，沦落丘范评无锺。
君才有用岂特尔，我亦相将成老翁。
骐驎得路即千里，会看拭目天边鸿。

髻插幽兰花，手把菖蒲叶。
渔郎偷语人，云是江神妾。
江神昨日鼓云涛，开帆拍天上千艘。
吴洲女儿弄春水，浪湿船头红绵袍。

学省困齑盐，人材任尊奖。
倥侗祝螟蛉，小大器罂瓬。
诸生厌晚成，躐学要侩驵。
摹书说偏旁，破义析名象。
九鼎奏箫韶，爰居端不飨。
青衿少到门，庭除昼闲敞。
竹风交槐阴，三见秋气爽。
时赖解事人，载酒直心赏。
吴郎楚国材，幽兰秀榛莽。
彦国吐嘉言，子将喜标榜。
平生钦豪俊，久客慕乡党。
虚斋延洒扫，薄饭荐腒鲞。
诗句唾成珠，笑嘲惬爬痒。
春夏频谢除，曾未厌来往。
归雁多喜声，寒蝉停哀响。
黄花满篱落，白蚁闹瓮盎。
留君待佳节，忽忽戒徂两。
亲戚伤离居，交游念畴曩。
棋局无对曹，摴蒱失朋长。
问君去为何，云物愁莽苍。
寿亲发斑斑，千里劳梦想。
家鸡藁头肥，寒鱼受罾网。
甘旨蔌中厨，伊哑弄文襁。
此行乐未央，安知川涂广。
深秋上沧江，远水平如掌。
人生要得意，壮士多旷荡。
野鹤被笼樊，江鸥恋菰蒋。
本来丘壑姿，不着刍豢养。
寄声谢乡邻，为我具两桨。
有路即归田，君其信非诳。

盛时众吹嘘，谪去众毁辱。
不为公存亡，幽兰春自绿。
欲书名相传，安得南山竹。

才甫经年断来往，逢君车马慰秋思。
幽兰被迳闻风早，薄雾乘空见月迟。
每接雍容端自喜，交无早晚在相知。
深惭借问谈经地，敢屈康成入绛帏。

秋来风味苦阑珊，偶为繁红略据鞍。
何处更期征雁过，祗今聊作故人看。
三冬已至休争气，九月将残未觉寒。
自有荣华趁时节，免将憔悴惜幽兰。

不带书来倦日长，诗传新语似襄阳。
工夫不比唐风集，气味如闻汉著香。
醉酒典衣吾已老，赐袍夺锦子行将。
凭诗更作骚人体，为说幽兰静处芳。

凝尘满榻素琴横，岸帻孤吟意未平。
茗粥露芽消昼夜，柘浆云液浣朝酲。
水沈朱李金瓶涩，风猎幽兰羽扇轻。
独忆当筵试汤饼，谪仙冰骨照人清。

结实宁辞火后山，移根今照日华丹。
来从南海航千里，赐比西山药一丸。
封植自怜依禁籞，芬芳无复耀幽兰。
万年枝上风光别，尝奉宣和燕暇看。

花落花开蝶自忙，琴闲书札日偏长。
我来不为看桃李，只爱幽兰静更香。

牡丹憎我真恶客，不解饮酒不吟诗。
欣持一尊劝花饮，那知不醉但淋漓。
尔花既醉应似我，耿耿一世几伤悲。
绿珠楼下香犹在，西子舟中意尚迟。
三尺晏婴频欲杀，尔何夭矫寻常为。
沅湘草木共憔悴，幽兰何足九畹滋。
昔人妙语不尔发，顾我安得有好辞。
晚来亦解意自足，秀色直可餐待肥。

萧散人间阮始平，轻盈云外董双成。
飞英试比休争丽，连璧驩言与共明。
黄竹异时徒思苦，幽兰同调得心倾。
何须灞岸蹇驴夜，更学幽人老婢声。

浮云不傍此庵来，竹静幽兰一笑开。
若处鲜鲜解人意，等闲冰破作春雷。

秋雨秋风夜，闲为桃菊吟。
任香飘涧水，回翠入篱金。
苦李自胡越，幽兰初腹心。
故山千里外，回首暝烟深。

孤猿瘦鹤冷相看，百衲三衣任岁寒。
未拟将心求别佛，曾因拨草见幽兰。
谁为虚谷呼能应，自许无弦密可弹。
若谓本来无一物，知公亲被祖师谩。

琼株玉树非凡根，幽兰紫芝种不繁。
谁家妙质倾春色，失身逋荡依荆棘。
流苏暗绕云母屏，栖魂不稳夜魇惊。
归来泣下绣时室，漫漫此生身事毕。

幽兰一曲思无涯，炊熟黄粱日已斜。
闭户终年心似水，读书万卷眼生花。
汗流不舍浯溪刻，粮绝犹须北苑芽。
束帛不来人已老，只将清白付吾家。

山中春尚浅，风物丽烟光。
涧草殷勤绿，岩花造次香。
浮根争附络，细叶正商量。
好在幽兰径，无人亦自芳。

种性难教草掩藏，苍然小室为谁芳。
槲培几案轩窗碧，坐款宾朋笑语香。
糁地露英犹洁白，快人风度更纤长。
议郎嗜好清无滓，独有幽兰可比方。

我有茆庐傍林麓，负溪映光千顷绿。
灵峰钟磬敞金莲，绝涧松篁泻寒玉。
萦回窈窕廓以容，正可标名取盘谷。
肥鱼香稻不须致，苦恨风悲无静木。
霜蒲昜折柳经秋，萧飒髩毛眵两目。
闲云不雨空出岫，谩说幽兰自芬馥。
低回还笑杜陵老，尧舜君民厚风俗。
青萍飞跃鳯鸣翔，要待干旋坤转轴。
只今舆马非我事，拄杖芒鞋巾一幅。
时时照弄摩尼珠，金色祥云满天竺。
年龄亦复惊晼晚，不暇栽松惟种菊。
清冷池上景物新，幸得君诗三反读。
向来巳分得奇祸，岂料更容侥静福。
天光下济诏语温，未遣安丰惭考叔。
市朝宗古恶风波，公棹惟怜初不欲。
经营蛙角吓腐鼠，往往竟同蛾赴烛。
须知幻境本来空，况乃隙驹光景促。
逍遥物外复何疑，苟简场中无自足。
昨宵星月蘸虚碧，行散遶堤方恨独。
朅来共语君勿迟，想见风尘厌追逐。

可怜萱草信无忧，谁谓幽兰解结愁。
欲得寸田断荆棘，只消长伴赤松游。

桐君归来兮，仙驭远游将何之，宁不欲朝玉京兮升紫微。
戴日月之冠兮披紫霞之衣，佩苍精之龙兮餐玉田之芝。
友王乔与萧史兮，俨蜺旌玉佩而葳蕤，何如归来。
猿鹤惨兮怨空山，川壑寂兮松桂闲，胡不拂袖烟幌兮开云关。
藉芳草兮歌幽兰，庶乎游山之人可以往还。

幽兰忌当门，野马难驾车。
颜生跅{陁阝=弓}士，一跌不可扶。
少年豪于文，自拟灵蛇珠。
生涯寄樽酒，醉目随飞凫。
兴来不停笔，似觉胆力麄。
开胸吐奇秀，𣸣涌春云疏。
嵚崎四五十，不挂荐士书。
漫灭祢衡刺，佯狂阮生途。
拂衣苕溪上，茅檐客东吴。
悬鹑冬不完，脱粟午未𫗦。
醉中有天地，别是仙翁壶。
惜哉不羁才，白首甘穷闾。
平时同袍客，半在青云衢。
音尘邈山河，岂顾荘鱼枯。
羁栖风尘下，日月双驰驹。
谁知聚沫身，倏去不可呼。
死惟一函土，生独四壁居。
寄骸无尺地，传业无遗孤。
诗人多命薄，此语或不诬。
吴天千古月，空照酒家垆。

负郭林庐带草堂，小亭轩敞对修篁。
祖师但指青青色，诗老能闻细细香。
风过户庭常掩冉，雨余衾枕自清凉。
幽兰茉莉徒芬郁，气味不如君久长。

寒梅在空谷，本自凌冰霜。
托根傲众木，开花陋群芳。
遥风递清气，迥水涵孤光。
美实初可口，采掇升岩廊。
念尔如傅说，和羮初见尝。
不须羡幽兰，深林自吹香。

幽兰不可见，罗生杂榛菅。
微风一披拂，余香被空山。
凡卉与春竞，念尔意独闲。
弱质虽自保，孤芳谅难攀。
高标如湘累，岁晚投澄湾。
不须羡寒梅，粉骨鼎鼐间。

舣舟不能前，已复日西没。
赠子以幽兰，秋风正披拂。

礼经久颠庞，不绝仅如带。
诸儒共补葺，纷然莫酬对。
先生隐桐庐，议论有根蒂。
剑胸剔废滞，电眼烛幽晦。
虀盐二十年，时节忽已届。
声名塞天宇，笔舌翻清瀬。
子美蓬莱宫，辉赫辄自怪。
文彩动人主，英风特飘洒。
清芬掩幽兰，四海共纫佩。
平生慕忠义，烂漫意常在。
坐阅诸公间，谁与论梗概。
著书逢休运，一洗穷愁债。
骎骎度骅骝，过都如历块。
嗟予强追蹑，常负跛鳖态。
虽登龙虎科，异调愧当代。
才高自激烈，无为逐时辈。

山庵极回互，禅房深晦藏。
红尘来不到，虚室自生凉。
好鸟时孤啭，幽兰静亦香。
征车又晓去，终恨世缘长。

桃杏花中偶并栏，依然风味是幽兰。
莫因移种长安市，不作春山一様看。

谁道幽兰是国香，山林僻处更芬芳。
从今借得佳人佩，伴我春堂昼梦长。

幽兰出深林，得上君子堂。
置之顾盼地，蔼蔼振余光。
春风茁其芽，暗淡飘天香。
刈防岂无用，授梦方荐祥。
纫佩美屈子，披风快襄王。
秋髙白露下，摧折增感伤。
愿与菊同瘁，羞随莸并长。
收根归旧林，肯改无人芳。

温风茁幽兰，采掇置中堂。
孤根亦何有，借此轩墀光。
耿耿不自惜，凄微泛余香。
萧然山林姿，讵是邦家祥。
譬犹美芹子，乃以荐君王。
弃置固其宜，零落谁复伤。
赋诗慰寂寞，念子故意长。
愿言同心人，去去扬清芳。

高尚继先君，岩居与俗分。
有泉皆漱石，无地不生云。
邻里多垂钓，儿孙半属文。
幽兰在深处，终日自清芬。

文场妙誉久推豪，筮仕犹从州县劳。
野鹤未应群雁鹜，幽兰初不掩蓬蒿。
千寻挺节无霜霰，万里抟风有羽毛。
好去江南吐奇策，从来勋业属吾曹。

尽道幽兰是国香，沐汤纫佩慕芬芳。
何如邂逅同心士，一吐胸中气味长。

暖日温风破浅寒，短青无数簇幽兰。
三年止酒偿春意，可忍花梢带面看。

新霜下幽兰，昔在顾眄间。
时过理当尔，敢复致一言。
物生无荣贱，悉是君所见。
相值有相违，谁能满吾愿。
田园弃荒芜，官居走邮传。
误寻文字盟，秣马当百战。
一饭或未饱，逢人足嫌怨。
穷于投林猿，窘若巢幕燕。
忍学少年子，羽翼偷绚练。
百万买纒头，千金奉娱宴。
愿为匣中玉，不作秋后扇。
丈夫重许与，正尔未为倦。
绝粮有不死，酒肉虚健羡。
古人马伏波，吾犹识君面。

幽兰在深山，无人终自芳。
岂伊桃李颜，取媚少年肠。
高氏有潜德，奕世被辉光。
自其父祖来，低首不肯昂。
夫人生既贤，岂止秀闺房。
出身事夫子，和鸣更锵锵。
笙镛列两序，圭币罗中堂。
云何去日远，遂弃凌风翔。
伋也奉慈训，将见久必昌。
瞻彼汝南路，松柏泣新霜。
凄然马鬛封，千岁终不亡。

是月足阴晦，暮春常苦寒。
闭门犹疾病，春物岂相干。
坚坐客已少，长贫心自安。
幽兰有花在，尚肯结余欢。

人圆君方君但方，凿圆枘方君不忙。
富贵可取君则忘，闭门读书声琅琅。
旧书重叠堆在床，点勘同异分偏傍。
运精竭思心力强，十年足不离僧房。
荒山野路秋水长，客虽欲来嫌路妨。
幽兰无人为君芳，采菊落英充糇粮，客虽不来有余香。

梅花扫迹春无光，继踵惟有幽兰香。
天姿冲澹谢朱粉，睥睨百卉皆优倡。
高人采撷纫为佩，养之盆盎移中堂。
微风馥馥来何所，一干鼻观尤非常。
年来屡遭白眼笑，过而不顾夫何伤。
深山穷谷遂真性，寂寞无人亦自芳。
忆昔灵均滋九畹，贞洁内守甘退藏。
众醉独醒隘八表，回视俗物都茫茫。
我今日暮前途窄，握香不羡尚书郎。
荒坡满植作知己，从兹身世两相忘。

修竹幽兰伴高卧，新诗不待江山左。
开缄快读耳目醒，睡魔奔迸愁城破。
悬知大手千人英，且拟二招吟只些。
暂时虽现宰官身，百事疏慵无所作。
郊居未敢厌岑寂，且烹杞菊充朝饿。
劝兄不须梦惠连，鄙句安能婉如佐。
冰壶玉椀幸无瑕，莫使游尘得轻涴。

梦协幽兰故可夸，来从君子更宜家。
疏恩自合开新邑，比德还应副六珈。
解使威仪同诂训，聊随轻薄事𫓪华。
自从瑶瑟初扃后，槛外春风懒放花。

搴露纫荷楚泽舷，未参南海素馨仙。
大门当得桂花酒，小様时分宝月圆。
诗挟少陵看妙手，犀通神物为垂涎。
使君少住幽兰曲，时傍颦山照鬓邉。

眼债未全无，惜春心尚有。
喜闻幽兰臭，寻过东山口。
披丛见孤芳，正似得佳友。
小锸破苍藓，护致归座右。
秀色逼尘埃，清芳动窗牖。
爱媚固无厌，嗟惜亦云久。
今为花木者，贵重无与偶。
第能吐青红，贡献率奔走。
官舟塞古汴，往往载蒲柳。
尔何守幽林，国香空自负。
所幸无改芳，可使名不朽。

我来西江边，兀坐阅寒暑。
水外有嘉处，欲往兴辄阻。
昨朝主人闲，聫辔临洲渚。
开船入江云，绝渡不须橹。
杖策径登岸，骑从单可数。
松杉生好风，导我绿阴舞。
迎门野僧疏，对佛香炉古。
峻上百级栈，竹屋乱撑拄。
旁道得小径，窈窕通深坞。
石藓布青钱，岩泉迸飞乳。
幽兰隐髙人，孤芳秀寒女。
树静忽啼猿，林密疑藏虎。
春半果如秋，空翠元无雨。
苍崖隔桃花，不可至其所。
但听叶间禽，似与秦人语。
不会武陵溪，端的在何许。
徘徊耸心骨，感叹就尊俎。
麹糵驱我醉，岂复更尔汝。
一笑谐真懽，万事落尘土。
谓已脱囚拘，夭矫升洞府。
顾兹懽与适，天暂慰孤旅。
此身当有累，未是得轻举。
骊驹已载歌，兰棹倚前浦。
中流望林泉，隔岸闻箫鼓。
上马向柴扃，山际玉钩吐。


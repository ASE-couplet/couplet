才闻暖律先偷眼，既待和风始展眉。

深岩有老翁，庞眉须鬓雪。
夜半呼我名，授我微妙诀。
字画古籀样，体势讹复缺。
双眸忽炯炯，须臾竟披阅。
至今得其传，心会口难说。

臣爱睡，臣爱睡。
不卧毡，不盖被。
片石枕头，蓑衣铺地。
震雷掣电鬼神惊，臣当其时正酣睡。
闲思张良，闷想范蠡。
说甚孟德，休言刘备。
三四君子只是争些闲气，争如臣向青山顶头。
白云堆里，展开眉头。
解放肚皮，但一觉睡。
管什玉兔东升，红轮西坠。

金鼎光辉照雪袍，雒阳春梦忆波涛。
尘埃满眼人情异，风雨前程马足劳。
接塞峨眉通蜀险，过山仙掌倚秦高。
别来无限幽求子，应笑区区味六韬。

便返城闉尚未甘，更从山北到山南。
花枝似雪春虽半，桂魄如眉日始三。
松盖遮门寒黯黯，柳丝妨路翠毵毵。
登临莫怪偏留恋，游宦多年事事谙。

老大逢春总恨春，绿杨阴里最愁人。
旧游一别无因见，嫩叶如眉处处新。

凤笙临槛不能吹，舞袖当筵亦自疑。
唯有美人多意绪，解衣芳态画双眉。

海陵城里春正月，海畔朝阳照残雪。
城中有客独登楼，遥望天边白银阙。
白银阙下何英英，雕鞍绣毂趋承明。
阊门晓辟旌旗影，玉墀风细佩环声。
此处追飞皆俊彦，当年何事容疵贱。
怀铅昼坐紫微宫，焚香夜直明光殿。
王言简静官司闲，朋好殷勤多往还。
新亭风景如东洛，邙岭林泉似北山。
光阴暗度杯盂里，职业未妨谈笑间。
有时邀宾复携妓，造门不问都非是。
酣歌叫笑惊四邻，赋笔踪横动千字。
任他银箭转更筹，不怕金吾司夜吏。
可怜诸贵贤且才，时情物望两无猜。
伊余独禀狂狷性，褊量多言仍薄命。
吞舟可漏岂无恩，负乘自贻非不幸。
一朝削迹为迁客，旦暮青云千里隔。
离鸿别雁各分飞，折柳攀花两无色。
卢龙渡口问迷津，瓜步山前送暮春。
白沙江上曾行路，青林花落何纷纷。
汉皇昔幸回中道，极目牛羊卧芳草。
旧宅重游尽隙荒，故人相见多衰老。
禅智寺，山光桥，风瑟瑟兮雨萧萧。
行杯已醒残梦断，征途未极离魂消。
海陵郡中陶太守，相逢本是随行旧。
乍申拜起已开眉，却问辛勤还执手。
精庐水榭最清幽，一税征车聊驻留。
闭门思过谢来客，知恩省分宽离忧。
郡斋胜境有后池，山亭茵阁互参差。
有时虚左来相召，举白飞觞任所为。
多才太守能挝鼓，醉送金船间歌舞。
酒酣耳热眼生花，暂似京华欢会处。
归来旅馆还端居，清风明月夜窗虚。
骎骎流景岁云暮，天涯望断故人书。
春来凭槛方叹息，仰头忽见南来翼。
足系红笺堕我前，引颈长鸣如有言。
开缄试读相思字，乃是多情乔亚元。
短韵三篇皆丽绝，小梅寄意情偏切。
金兰投分一何坚，银钩置袖终难灭。
醉后狂言何足奇，感君知己不相遗。
长卿曾作美人赋，玄成今有责躬诗。
报章欲托还京信，笔拙纸穷情未尽。
珍重芸香陈子乔，亦解贻书远相问。
宁须买药疗羁愁，只恨无书消鄙吝。
游处当时靡不同，欢娱今日两成空。
天子尚应怜贾谊，时人未要嘲扬雄。
曲终笔阁缄封已，翩翩驿骑行尘起。
寄向中朝谢故人，为说相思意如此。

南国佳人字玉儿，芙蓉双脸远山眉。
仙郎有约长相忆，阿母无猜不得知。
梦里行云还倏忽，暗中携手乍疑迟。
因思别后闲窗下，织得回文几首诗。

嘉州山水地，二蜀最为美。
翠岭叠峨眉，长澜涌锦水。

地僻尘埃少，闲门掩绿苔。
长因五字至，暂得两眉开。
信步寻三迳，祛寒饮一杯。
何曾问家计，散诞自堪咍。

满架诗书满炷香，琴碁为乐是寻常。
诚知老去唯宜静，自笑闲中亦有忙。
腰下转嫌金印重，眉间渐长白毫长。
手栽园树皆成实，引著儿孙旋摘尝。

碧户扃鱼锁，兰窗掩镜台。
落花疑怅望，归燕自裴回。
咏絮知难敌，伤春不易裁。
恨从芳草起，愁为晚风来。
衣惹湘云薄，眉分楚岫开。
香浓眠旧枕，梦好醉春杯。
小障明金凤，幽屏点翠苔。
宝筝横塞雁，怨笛落江梅。
卓氏仍多酒，相如正富才。
莫教琴上意，翻作鹤声哀。

摇摇离绪不能持，满郡花开酒熟时。
羞听黄鶑求善友，强随绿柳展愁眉。
隔云故国山千叠，傍水芳林锦万枝。
圣主未容归北阙，且将勤俭抚南夷。

弱龄志登涉，壮即远行游。
名山忍偏历，书剑多迟留。
我思在锦水，木落巴山秋。
愿随蛾眉月，影入平羌流。
孤飞何处鹤，清唳寒云愁。
赏心隔欢爱，怅望烟峦稠。

相见不扬眉，君东我亦西。
红霞穿碧落，白日绕须弥。

飞烟缥缈拂楼台，才卷珠帘雉扇开。
春满天颜两眉喜，玉关新有捷书来。

珠为双珮玉为箫，御女长眉称细腰。
诏赐公卿纵游赏，春来频放紫宸朝。

菩萨悲深居此地，峨眉名重镇南州。
不知立处高多少，只见星辰在下头。

峨眉多雨雅江秋，溢岸清波入郡流。

谁言今古事难穷，大抵荣枯总是空。
算得生前随梦蝶，争如云外指冥鸿。
暗添雪色眉根白，旋落花光脸上红。
惆怅荒原懒回首，暮林萧索起悲风。

种茶岩接红霞坞，灌稻泉生白石根。
皤腹老翁眉似雪，海棠花下戏儿孙。

何处堪依仗，经心便皱眉。
世情多诡诈，业重信愚痴。
取次招他谤，违非不自知。
貌恭无德行，祸福在修持。
小人以小善为无益而弗为也，以小恶为无伤而弗去也，此正在改过修持尔。
虚无知大道，极意思悠然。
摩日云中雁，潇湘水似天。
孤峰高远近，宝月莹团圆。
信解明开悟，青霄在目前。

当看浮生业，朝观暮亦悲。
笑迎先溟目，恶至聚愁眉。
正直回斜曲，冤逢不用推。
小人心似兽，君子定无欺。

白发长，眉似雪，宗禅和尚何分别。
百尺高山足浮云，万丈海中有明月。
十地本因菩萨证，大乘俱是如来说。
有空相，无空相，深浅是非皆为妄。
一切诸法归何物，忽然觉悟波浪没。
安乐常在信心中，真空根本难缄默。
贪嗔戒定如幻梦，祖师凝流欢者众。
方便门，群生用，除他烦恼知识重。
诱引迷途如风止，慧眼观瞻恒沙水。
三昧八万四千智，清浄法身依道理。

邑控三湘远，帆经百舍迟。
天文瞻翼轸，江色泛涟漪。
丹阙倾心恋，苍山举目疑。
欢杯凭秫米，骚思托兰旗。
竹律宽无害，琴堂静不欺。
期年行奉诏，虎帐对尧眉。

信马斗城西，芳郊春渐熙。
早烟销禁树，初溜入天池。
桃作新正脸，梅留故腊枝。
瓮香浮蚁日，村翳浴蚕时。
聊把今朝臂，同伸即席眉。
徘徊惜归驭，风晚水生漪。

周郎有旧隠，远在南山陲。
一笑偶为乐，九层遂成基。
旁连醉令石，却眺社僧碑。
地远云物秀，岩深松桂滋。
当时骛高兴，益友相攀追。
乐圣自鼓腹，谈经亦轩眉。
风猿助清啸，谷鸟参朋嬉。
忽引朝闺籍，久乖林下期。
头白二千石，高盖复来思。
活活弄新溜，苍苍援故枝。
虽云未投绂，良足纾烦疲。
余怀本丘壑，世路方馽羁。
愿言独往客，缅邈心空驰。
税驾或未晚，从君歌紫芝。

中天帝圃蕃英蕤，氤氲嘉祥凝朝曦。
竹间芳种易封殖，叠萼三葩同茂枝。
庆云景宿共灵意，鸿英托寓兹为美。
华夷面内始并柯，慈孝欢心遂联花。
云旗羽葆驻天临，玩此能无悦圣心。
幽香自逐德馨远，丽色更缘眉彩深。
因生轶草兼平露，荐祉神庭幸同侣。
盛开已被帝琴风，纵落犹成佛天雨。

稍傍夕楼明，娟娟底有情。
眉纤鬭蛾出，钩曲误鱼惊。
欲暗犹衔岫，将斜更上楹。
刀头君自晚，莫枉桂初生。

宝鉴鸾沉影，仙𫐌凤翼辀。
腰轻时待舞，眉细不藏愁。
洛馆迷罗袜，秦桑露桂钩。
电微开笑靥，珠滑入歌喉。
百子宫池暮，千丝越网稠。
生香徒辟恶，纤草未蠲忧。
烛短鸳鸯被，更阑翡翠帱。
月寒喧药杵，海阔漾霞舟。
公子常逢燕，星姬镇问牛。
雕胡容一荐，沟水自分流。

贤路尘消箧谤残，萧萧衰鬓得生还。
久叨鸱尾三重阁，却趁蛾眉五日班。
伤翼再来仍绕树，行云何处不思山。
坐挥拙笔无文甚，正被中郎笑拙艰。

霁云衔苑雪云开，春色先从禁籞回。
马上妩眉偏认柳，楼前妆额固知梅。
吹残凤籥惊寒律，忙杀鸱幐取冻醅。
莫问康年行乐意，寿觞初罢佛灯来。

张子霜后鹰，眉骨非凡曹。
不肯兄事钱，但欲仆命骚。
胡为随我辈，碌碌著青袍。
相逢车马边，伎痒不得搔。

维摩之室本自空，忽惊满月临丹宫。
稽首世尊真实相，不比图画填青红。
天女之孙擅天巧，经纬星宿超庸庸。
沦精入此三昧手，一念直到祇园中。
意匠经营与佛会，七宝欲动声珑珑。
眉间毫光放未尽，指下已带旃檀风。
飞梭本是龙变化，挟大威德行神通。
恍若祇洹遇佛影，岂彼台像能比崇。
共惟此事不思议，细看众巧无遗踪。
日浮鸡园赤烂烂，天入鹫岭青丛丛。
那知金臂是正倒，但觉已挫千魔锋。
龙天四众俨然侍，喜满尺宅俱成功。
向来八风几卷地，众宝行树无摧桻。
老萧区区佛所悯，岂与十二蛲蛔同。
重云之殿珠作帐，一朝入海奔雷公。
幸留此像不为少，福聚万纪兼千总。
余休八叶终灰烬，坚固却赖三眠虫。
似闻法猛藕丝像，当时已不随烟东。
煌煌二宝照南北，客摄万鬼专其雄。
龙华已耀东坡墨，惊梦不假撞洪钟。
唯有兹图晦几岁，留待公句贻无穷。
画沙累土皆见佛，而况笔墨如此工。
亦念众生业障厚，要与机杼聊分攻。
从今俱尽未来世，买丝不绣平原容。

西来金衣鹤，书落汝水湄。
云霞映道路，中有迎翠诗。
遥知五斗粟，未办买山资。
政要百尺楼，了此浮天眉。
森然诗中画，想见凭栏时。
朝曦与暮霭，百变皆令姿。
君方领此意，簿书何急为。
众手剧云雨，唯山不瑕疪。
当年四老翁，视世轻于芝。
坐令山偃蹇，不受人招麾。
谁欤楼中客，俯仰与山期。
顾要君折腰，督邮真小儿。
因之感我意，故岩归已迟。
便携灵运屐，不待德璋移。

去年披雾识儒先，欲拜萱堂未敢前。
卢壶要传纱缦业，王裒忽废蓼莪篇。
秀眉隔梦黄垆里，落日驱风丹旐边。
佛子归真定何处，空令苦泪涨黄泉。

焚香消午睡，开画逢秋山。
皇都马声中，有此四士闲。
离离南国树，闪闪湘水湾。
悠悠孤鸟去，澹澹晨辉还。
屐上十年蜡，未散腰脚顽。
不如一诣君，坐此岩石间。
远峰如修眉，近峰如堕鬟。
书生饱作祟，眼乱纷斓斑。
一笑遗世人，聊破千载颜。
诗成即画记，可益不可删。

十月高风客子悲，故人书到暂开眉。
也知廊庙当推毂，无奈江山好赋诗。
万事莫论兵动后，一杯当及菊残时。
喜心翻倒相迎地，不怕荒林十里陂。

石城高嵽嵲，城下是江波。
莫愁织绮地，年来战马过。
秀眉使君医国手，却把江头无事酒。
山川勃郁不平处，浇以三杯一搔首。
半江楼影白逶迤，想见春流二月时。
待予去扫仲宣赋，走马还朝亦未迟。

久谓事当尔，岂意身及之。
避虏连三年，行半天四维。
我非洛豪士，不畏穷谷饥。
但恨平生意，轻了少陵诗。
今年奔房州，铁马背后驰。
造物亦恶剧，脱命真毫厘。
南山四程云，布袜傲险巇。
篱间老炙背，无意管安危。
知我是朝士，亦复颦其眉。
呼酒软客脚，菜本濯玉肌。
穷途士易德，欢喜不复辞。
向来贪读书，闭户生白髭。
岂知九州内，有山如此奇。
自宽实不情，老人亦解颐。
投宿恍世外，青灯耿茅茨。
夜半不能眼，涧水鸣声悲。

魂伤瓦砾旧曾游，尚想奔烟万马遒。
遂替胡儿作正月，绝知回禄相巴丘。
书生性命惊频试，客子茅茨费屡谋。
唯有君山故窈窕，一眉晴绿向人浮。

我梦君山好，万里来南州。
青眉横玉镜，色照城中楼。
胜日空倚眺，经年未成游。
今朝过山下，贼急不敢留。
嵌空浪吞吐，荟蔚风飕飗。
龙吟杂虎啸，九夏含三秋。
了与遥赏异，况乃行岩幽。
蚍蜉何当扫，延伫回我舟。
掷去九节筇，褰裳走林丘。
会逢湘君降，翠气衣上浮。
山椒望苍梧，寄恨舒冥搜。

我本山中人，尺一唤起趋埃尘。
君为边城守，作意邀山入窗牖。
朝来爽气如有期，送我凭轩一杯酒。
丈夫已忍猿鹤羞，欲去且复斯须留。
西峰木脱乱鬟拥，东岭烟破修眉浮。
主人爱客山更好，醉里一笑惊蛮州。
丁宁云雨莫作厄，明日青山当送客。

两眉轩然，意像无寄。
而服如此，又不离世。
鉴中壁上，处处皆是。
简斋虽传，文殊无二。

秦望山头云，昨日鸾凤举。
冥冥万里风，淅淅三更雨。
小臣知君忧，起坐听檐语。
风力有去来，龙工杂文武。
灯花识我意，一笑相媚妩。
泥翻早朝路，弥弥光欲吐。
郁然苍龙阙，佳气接南亩。
千官次第来，豫色各眉宇。
记事以短篇，不工还自许。

娥眉淡淡自成妆，驿使还家空断肠。
脂粉不施憔悴尽，失身未嫁易元光。

修眉入幽梦，起费西南望。
终愿学柳文，买泉筑愚堂。
错磨高壁翠，日日在我旁。
忽在新野邹，行从泰山羊。
城中瞻使君，驾鹤高驰翔。
诗成堕人世，字字含风霜。
平生仰止勤，不但上下床。
顾许俗士驾，平参丈人行。
封姨岂嗔予，震怒挟阿香。
知公终可恃，不记当趋装。
清欢岂有极，夜色来苍苍。

不与观音伴柳枝，要令奇相解公颐。
会逢白氏编书日，犹梦陶家贮粟时。
安用作盘供歃血，也胜为钵困催诗。
千年秀结重重绿，长映先生鬓与眉。

一笑聊开口，千忧不上眉。
林深受风得，柏老到霜知。
小憩逢筠洞，幽寻及枳篱。
愿公勤秉烛，裁咏枣离离。

妾家长干里，春慵晏未起。
花香袭梦回，略略事梳洗。
妆台罢窥镜，盛色照江水。
郎帆十幅轻，浑不闻橹声。
曲岸转掀篷，一见兮目成。
羞闻媒致辞，心许郎深情。
一床两年少，相看悔不早。
酒懽娱藏阄，园嬉索鬬草。
含笑盟春风，同心以偕老。
郎行有程期，郎知妾未知。
鹢首生羽翼，蛾眉无光辉。
寄来纸上字，不尽心中事。
问遍相逢人，不如自见真。
心苦泪更苦，滴烂闺中土。
寄语里中儿，莫作商人妇。

低眉事机杼，细意把刀尺。
盈盈彼美人，翦翦其束帛。
输官给边用，辛苦何足惜。
大胜汉缭绫，粉涴不再著。

百世繁华堕劫灰，凄凉断簪并擘钗。
淑颜窈窕亦尘土，指环耕出田中来。
野人辛勤务稼穑，两手龟拆辟草莱。
未知此环竟安用，但讶光采尤奇瑰。
王孙捉麈不辨玉，手面膏拭无纤埃。
柔荑纤纤擢绀袖，五云书势高崔嵬。
金拨收声饫犀箸，冰遏红牙诚妙哉。
指环不肯贫家售，东邻女贫人道丑。
巧梳堕马长扫眉，五色纴针工组绣。
古人制器知为谁，今时岂乏春风手。
春葱银甲深藏袖，偕老赋诗须我友。

天工奇水墨，晴景照檀栾。
影动嵇阮爱，笋穿淇渭干。
禅翁三昧力，老手一挥间。
意匠先鹘落，心造忘笔端。
芥胸极蓊蔚，振袖疾飞翰。
道妙进乎伎，自得即之安。
刚耿在眉睫，岁寒出脾肝。
动色娱倾耳，可听非惟观。
飒遝掀翠羽，交戛敲琅玕。
雷惊碧霄耸，风倒悬崖攀。
雨霜斜重势，龙凤飞鸣竿。
劲挺加掩冉，英奇阅雕残。
缇缯钉墙仞，秀绝袭衣冠。
备悉湖州派，恨不彭城看。
不可无此君，宁可弗至膰。
买林自亏蔽，折槛萦丛攒。
房拢侍便嬖，园苑隔扃关。
要见一室中，幸容四壁宽。
此画会通灵，请公牢𫔎缄。
王侯傥奉借，定鏁空厨还。

太古衣冠绮季风，厖眉鹤骨似霜松。
一枰瓜葛为嬉笑，奕叶芝兰真睦雍。
珍具乞言端有属，搢绅歌咏庆惟锺。
归全五福殊无憾，密印行将一品封。

冷坐从嘲瓶井眉，俗流浅拙更忘遗。
道鸣庶矣多闻力，建武官僚旧汉仪。

臞儒花裓戒，畴昔井眉箴。
危绿擅丘壑，攒丛芗弁簪。
殷勤莳芳墢，浪莽纵疏森。
迥映晴空馥，乘凌阴霰任。
狂俦萦栩蝶，尤物富芳心。
玉蕊真人驭，铃斋水部吟。
烧灯助斜月，吹角伴横参。
树下幽禅观，琼蕤政糁襟。

君不见迥妙殊怜世绝尘，脱足褰帷韫玉人。
藕丝帖体沈香熨，清瘦纤柔伤九春。
勒芳戢翠妍无偶，啧啧拳拳徐叩叩。
洁馁何尝羡污饫，令淑专贞绝难有。
绿樽翠杓稽留举，林下闲情风韵度。
单羁抛掷几星霜，琐卑胁胁蓬茨伍。
里邻敩嚬诧又夸，伧翁讵堪眉斧加。
想当然尔霸勾践，岂俟再顾倾夫差。
云霞拢抹振琼珰，蒨秾蕙转婉清扬。
此翁南郭坐忘趣，道眼不玷慵来妆。

踪迹平生半九区，醉倒时得蛾眉扶。
连年兵火四方沸，一饱鸡豚半月无。
住世今非孔北海，分司自到宾头卢。
卷帘月色招人醉，三百青铜径自沽。

老松古柏争清劲，社稷元勋李文正。
风流千古照人寒，家有白眉声益振。
十年游宦落穷山，妾无衣帛日号寒。
只余净业磨不去，骎骎笔势江河宽。
阿戎作诗更难偶，银钩仍复规颜柳。
苍藤千尺练敲冰，万轴晶荧照窗牖。
明月夜光两相酬，束笋堆床曾不休。
公家自有呕心戒，岂容雕琢损天游。
嗟我无文出月胁，惟有蓬窗堆柿叶。
如何分我三百万，试扫危言助调燮。

我生不顾四壁空，千金买笑醉春风。
半夜酒红潮玉颊，亭亭秋水影芙蓉。
作文忽慕元和格，遂入贤关亲眉白。
遽闻皇甫语穿天，渊源盖是退之客。
琢句出人数等高，要令天下无英豪。
击节一观百忧失，不觉此身犹布袍。
平生自足牛蹄水，为公辟易数百里。
愿得佳句时飞来，此间幸有子期耳。
雨意朝来犹许重，安得相从恣嘲弄。
虀盐充腹灯一萤，兀坐亡聊真梦梦。
会鞭匹马城东陬，对床臭味两相投。
归来笔下饱奇怪，不须更事子长游。

我顷天上遭雷斥，万里南归弄泉石。
惭愧张侯着眼看，诗卷光芒射奎壁。
一朝逸气见眉间，浩歌依刘出闽山。
渠今得客君得主，宁复回首更悲酸。
阴雨初生腐草翼，破并行空夜的皪。
何时归伴栟榈狂，一吐长虹贯白日。

草木得新露，袭人吹冷香。
泉水夜相激，衾枕自清凉。
我携谪仙人，眉目秀而长。
高怀洗尘累，抵掌论老庄。
若人不世有，此景那可忘。
终当跨皓鹤，同作云间翔。

我昔少年日，气与风雷壮。
一言既不合，掉头归望望。
誓将老烟霞，叩角耕闲旷。
一日烦干旌，叩天舒孟浪。
自譬舟一叶，沙溪春荡漾。
百川傥已东，吾力那能障。
尚赖天地宽，未即崇山放。
栟榈付冷居，乃为世所长。
老妻画纸棋，赤脚沽村酿。
醉起舞彩衣，吾道颇休畅。
人杰又鼎来，不怕供诗帐。
酬唱激清风，洗空烟雨瘴。
故人化鹤仙，穹庐共凄怆。
生还义更高，裹饭远相饷。
演山见长庚，醉眼不敢仰。
便结骑鲸游，不知飞燕谤。
兰亭最后来，德齿均所尚。
伤时虽慷慨，论事尤倜傥。
杯酒七峰下，逸思九天上。
万事俱可人，祇欠蛾眉唱。

昌黎论佛骨，南行气亦壮。
献书请镂玉，却起北归望。
香山最风流，诗酒事夷旷。
那知闻琵琶，泪溅九江浪。
此身苦海中，风波随荡漾。
妄见分南北，无乃眼中障。
嗟我果何人，楚狂本天放。
外物不须论，有身今已长。
斥归水云乡，日醉莲花酿。
茗饮过陆羽，禅悦得文畅。
安此更何求，万里脱毡帐。
死生则置之，北邙岂俱瘴。
使君怜我愚，了无逐客怆。
谓我耕白云，不独齐眉饷。
诗来觅欢处，光芒不可仰。
欲醉桃李春，那忧贝锦谤。
赤脚敢云无，社舞非时尚。
侯门列蛾眉，一见吾其傥。
抛砖此当先，积薪君在上。
更为李与苏，两家按新唱。

昌黎论佛骨，南行气亦壮。
献书请镂玉，却起北归望。
香山最风流，诗酒事夷旷。
那知闻琵琶，泪溅九江浪。
此身苦海中，风波随荡漾。
妄见分南北，无乃眼中障。
嗟我果何人，楚狂本天放。
外物不须论，有身今已长。
斥归水云乡，日醉莲花酿。
茗饮过陆羽，禅悦得文畅。
安此更何求，万里脱毡帐。
死生则置之，北邙岂俱瘴。
使君怜我愚，了无逐客怆。
谓我耕白云，不独齐眉饷。
诗来觅欢处，光芒不可仰。
欲醉桃李春，那忧贝锦谤。
赤脚敢云无，社舞非时尚。
侯门列蛾眉，一见吾其傥。
抛砖此当先，积薪君在上。
更为李与苏，两家按新唱。

一雨一晴，底事分明。
六尘昏扰，世界峥嵘。
一心虚泊，万法齐平。
出得气是你鼻孔，觑得破是你眼睛。
有缘不是余朋友，无用双眉却弟兄。

云犀玩月璨含辉，木马游春骏不羁。
眉底一双寒碧眼，看经那到透牛皮。
明白心超旷劫，英雄力破重围。
妙圆枢口转灵机，寒山忘却来时路，拾得相将携手归。

觌面来时作者知，可中石火电光迟。
输机谋主有深意，欺敌兵家无远思。
发必中，更谩谁。
脑后见腮兮人难触犯，眉底着眼兮渠得便宜。

而今参饱似当时，脱尽廉纤到不知。
任短任长休剪缀，随高随下自平持。
家门丰俭临时用，田地优游信步移。
三十年前行脚事，分明辜负一双眉。

铁牛之机，印住印破。
透出毗卢顶{宁页}行，却来化佛舌头坐。
风穴当衡，卢陂负堕。
棒头喝下，电光石火。
历历分明珠在盘，眨起眉毛还蹉过。

岸眉横雪，河目含秋。
海口鼓浪，航舌驾流。
拨乱之手，太平之筹。
老赵州，老赵州，搅搅丛林卒未休。
徒费工夫也造车合辙，本无伎俩也塞壑填沟。

入手还将死马医，反魂香欲起君危。
一朝拶出通身汗，方信侬家不惜眉。

作贼心，过人胆，历历纵横对机感。
保福云门也垂鼻欺唇，翠岩长庆也修眉映眼。
杜禅和，有何限，刚道意句一齐刬。
埋没自己也饮气吞声，带累先宗也面墙檐版。

梦中拥衲参耆旧，列圣森森坐其右。
当仁不让犍穉鸣，说法无畏师子吼。
心安如海，胆量如斗。
鲛目泪流，蚌肠珠剖。
谵语谁知泄我机，厖眉应笑扬家丑。
离四句，绝百非，马师父子病休医。

开炉岁岁是今朝，暖气潜通称我曹。
可惜丹霞烧木佛，翻令院主堕眉毛。

不可得一，不可得异，我如是也彼如是。
两茎眉现焰光身，百草头扬祖师意。
归云谁使就青山，落华自得随流水。

几许欢心几许愁，好看野老两眉头。
家风平贴清如镜，水瘦山空一样秋。
手段通变，身心自由，不怕风涛雪拥舟。
海上三山颓一掣，六鳌连落上金钩。
华岳连天秀，黄河辊底流。

饮干巨海，推倒须弥，廓大灵通更是谁。
馨香秀林栴檀枝，哮吼出屈师子儿。
三千界现一弹指，八万门开双用眉。
知不知，为不为。
道满十处兮心超亿劫，影流万象兮气分二仪。

十月朔，风雨肇寒天意作。
丛席地炉今日开，免烧木佛无斟酌。
丹霞将错就错，院主眉须堕落。
如聋如盲大家翁，搅扰杀你不要恶。

春云堆絮，春雨散丝，华开笑口柳申眉。
翻紫燕，嚼黄鹂，声色丛中有路歧。
家风鼻孔相摩触，不独观音大士知。

我住汝亦住，我行汝亦行。
结制顺诸佛，禁足护众生。
金锁无须两头动，灵犀有晕中间明。
泥牛入海恰半夜，木鸡唤月看五更。
云倚山是父子，眼约眉为兄弟。
三世同参或一段合宗家之事，大千等量破微尘出自己之经。
琼林寸寸宝，旃檀片片馨。
物物头头有平出底多许，心心法法无外来底一星。
抹抹挞挞憨皮袋，跛跛挈挈常不轻。
无是无非长默默，非凡非圣独惺惺。
蒲团坐倚无他事，永日寥寥谢太平。

阿侬是谁，恰恰相随。
眉毛垂眼尾，鼻孔压唇皮。
默默机轮何处转，玉人踏破吠瑠璃。

床倚杖蔾，权名住持。
久默钳口，一笑伸眉。
云水谁相问，家风自不知。
明白宁居兮河空月转，寂寥无象兮雨霁天垂。

默默家风，云摩霁空。
露月夜爽，天水秋同。
人传眉目好，我道骨头穷。
华须凝粉蜂房蜜，桂毂流魂犀角通。

谁道物齐，俱亡品题。
欺唇一鼻直，盖眼两眉低。
大千同入印，三世未分畦。
斫额望之不及，拟心思也还迷。

面瘦颊凸，眉棱眼深。
默亡所住，妙在而今。
鳞潜寒水，鹤梦月林。
应声应色分身也，拍手家家观世音。

画手未相识，默心谁与知。
千峰敛云脚，一月濯风漪。
墙面袖双手，对缘横两眉。
惊龟之缩兮愧有其兆，逸鸟之翔兮情亡所羁。

画得几成，精神许清。
秋高月转，天淡河横。
出家如有以，处世似无情。
而今闹里相将去，拨动眉毛眼更明。

乔乔楚楚，丛林规矩。
萎萎羸羸，枯木风姿。
宗乘壁挂口，师友雪生眉。
住山事拙束三篾，对月机鸣度一丝。
颠毛间白发，眉睫裹青瞳。
食指一肩重，门风四壁空。
诸根亡偶宗家妙，万虑不摇心匠工。

乔乔楚楚，丛林规矩。
萎萎羸羸，枯木风姿。
宗乘壁挂口，师友雪生眉。
住山事拙束三篾，对月机鸣度一丝。
颠毛间白发，眉睫裹青瞳。
食指一肩重，门风四壁空。
诸根亡偶宗家妙，万虑不摇心匠工。

口方鼻直，眉棱眼深。
未填沟壑，还碍丛林。
万象无得剩法，三世不见闲心。
字雁没而寒烟淡淡，华鳞潜而秋水沈沈。

双眉低垂，两目清冷。
著于万象森罗，更没一丝欠剩。
秋霜鹤老梦寒，霁月夜摩松顶。

秋生木老，水退沙隆。
眉骨阴晴轻重，鼻筒子丑疏通。
身心霁月，踪迹流蓬。
默坐胡床兮不欲说黑道白，闲倚柱杖兮谁能画西指东。

风日面皮，秋山眉目。
闲情肖水云，野性从麋鹿。
憨憨少室九年，草草曹溪一宿。
穷根彻源，出髓敲骨。
明回老兔宫，冷下苍龙窟。
诸人名邈兮摇手未然，万象森罗兮点头具足。

眉低不愁，眼深非恶。
鼻孔累垂，口唇龌龊。
月明破夜兮野水怀秋，霁色摩霜兮闲云投壑。
能错落纵横十字兮，妙提一著。

谁能目眴眉扬，每笑手乱脚忙。
守鲁祖之简默，得南泉之平常。
明心秋月，活物春阳。
铸机器也模范大小，据丛林也规矩圆方。

怒眉嗔目，枯肠空腹。
面冷莫触，气清可掬。
乘仙槎而棹星河，握玉斧而修月毂。
真见法以唯心，妙契神于即物。

鼻孔修直，眉毛低垂。
闲来一默，净扫余思。
秋水连天摩霁色，春风著木见游丝，撒开捏聚兮只个些儿。

气韵能清，眉目似笑。
深深入大道之环，默默守群机之要。
闹里随缘，虚中分照。
用作家之钳锤，与本分之草料。
千毳相从兮，俱求参饱。

眉棱棱，眼烱烱。
自爱情闲，人嫌面冷。
片云出岫之心，孤月濯潭之影。
绝怜百亿分身，恰满三千化境。

说也说不破，画也画不成。
慷慨鼻气通快，清闲眉棱觉轻。
静不得像，动不流情。
十方三世无安处，历历诸缘头上行。

棱眉眼自深，阔口笑吟吟。
峥嵘一片胆，疏豁十方心。
默默春回万象，星星雪点孤岑。
恁么来也兮，不用相寻。

笑含口角，喜在眉棱。
一默照源底，三乘空葛藤。
清白濯秋之月，光明破夜之灯。
柱杖有时横膝上，个般面觜得人憎。
动而静，虚而应。
专气致柔，湛神如凝。
一住天童，十分没兴。

眼低眉棱，骨寒肩耸。
道情闲不羁，禅胆老能勇。
流水清而月随，青山瘦而云拥。
诸缘廓净兮拈却头皮，一句妙圜兮好看鼻孔。

灵灵而真，默默而神。
眉毛低盖眼，鼻孔直欺唇。
千华上何须问佛，百草头自然有春。
一微尘里也来说法，三千界内不碍分身。

唇口能缄，眉目如笑。
应外而冲，虚中而照。
全身放下是全身，一点独灵常了了。

衲僧拨转铁牛机，默耀灵通底是谁。
月兔影沉云母地，海禽梦卧珊瑚枝。
韶阳佛法嫌饶舌，鲁祖家风解惜眉。
端坐环中虚白处，纵经尘劫个难移。

痴根爱种力锄除，一段灵明是旧基。
插草天人深会意，拈华尊者笑开眉。
鱼行大士须珍重，布袋憨僧且伏惟。
处处鼻头相撞磕，唯心境界你谩谁。

虚明一念洗粉埃，眼在髑髅眉底开。
玉凤衔华春不老，金鸡唤月梦初回。
匣中古剑光干斗，壁上寒梭蛰破雷。
佛祖入廛成化事，那嫌榼{木|夭/韭}鼻头堆。

历历枢中转化机，出门气象履芳时。
溪光丽濯红锦段，风柳细撚黄金丝。
空空不碍浑亡我，处处相逢却是谁。
会得宾头卢见佛，向人卖弄有长眉。

觉海长鲸作蜕翔，青天端以背磨光。
胸中浩浩吞云梦，眉际津津秀太行。
静榻每来成友语，孤筇它往咽人肠。
后将访我先传雁，为薙别来三径荒。

里许由来懒荷担，百草头上何廉纤。
半夜对月笑拍手，不见喷霜三脚蟾。
劫空有句妙如许，公去谁余对眉语。
后见太平堂上师，敢烦为我分明举。

枯歇身心百不思，湛圆自照劫空时。
妙明智鉴那留垢，虚廓灵机未度丝。
的的髑髅看活眼，堂堂尘刹用闲眉。
是须恁么承当去，鼻孔累垂识祖师。

一苇江头老白眉，而今问讯慰相思。
风静夜，月明时，满眼寒光下钓丝。

默默中居底是庵，白槌上首乃同参。
深明铁磨莫颠倒，真见末山非女男。
坐里水天能湛湛，门前华雨任毵毵。
一言妙证超名相，不惜眉毛笑翠岩。

一昨书来约见过，迟留行李未成那。
梨黄枣赤秋如许，发白眉庞老奈何。
相伴采薇云腻袜，不嫌伐木雨濡蓑。
对床默默香摇篆，霁月夜窗悬女萝。

法喜为食，慈悲为舍。
信佛是归，视身如借。
住正念以唯勤，趣外尘而无暇。
机闲万象光中，眼活髑髅眉下。
彼亡也梦蝶露蝉，自得也云犀香麝。
神游真浄兮天水同秋，心印妙明兮风月破夜。

君家炊饭办蔬薇，日供畦衣三阿师。
海上浮杯登岸后，云间飞锡过门时。
伊蒲塞作新香气，宾度卢迎老白眉。
施受等心相称可，月随流水下春池。

夹山钩上得芳鳞，不作当年棒喝嗔。
直向劫前分手眼，端能化外拨机轮。
是须眉底有筋汉，方契寰中无舌人。
彻照自宗知细密，任从天下乐忻忻。

修结僧缘清浄因，青油白茗与乌薪。
庞眉五百圣尊者，行脚一千吾上人。
云屋芳姿开菡萏，地炉煖气卧麒麟。
睡魔不至蒲禅稳，自照光明默默神。

廓落无依合太虚，行行何处不逢渠。
功回冷眼双眉底，照尽横身旷劫初。
大仰默知东寺意，玄沙明上雪峰书。
将归束肚三条蔑，𨱄斧相随到处居。

平生心事结眉头，满面风埃鬓已秋。
大底出门无伎术，奈何今日路贫愁。

脱尽诸缘空不空，杳无边表喻难同。
须知月蚌肠中物，体取云犀角里通。
建化何妨行鸟道，回途复妙显家风。
太平游子归来也，云鬓霜眉内转功。

妙藏绝邻，毕竟无身也清虚之理真。
幽灵独神，须臾返色也自照之智亲。
云寒有雪意，天远连秋津。
缘起佛种，觉生幻尘。
语细音柔，丹山凤鶵之韵。
目深眉重，檀林师子之颦。
借位途中宾主，借功门里君臣。
洞水逆流，望云岩而半肯。
曹山颠酒，知清税未全贫。
曲木床头握麈尾，心传一句付其人。

眼睛活，髑髅干，妙在离微转处看。
鱼潜水而秋痕愈碧，鹤卧松而月梦犹寒。
应呼之神居谷，随色之珠走盘。
影响黏谁眉得用，斲泥余地鼻无漫。

行脚句亲，住山迹陈。
默有余味，言还失真。
金发响而出碍，玉雕文以丧纯。
胸中器宇，眉底精神。
虎生三日食牛气，海阔万里吞舟鳞。
性得全提鼻，心传不挂唇。
白雪家庭兮独立腰齐之士，红蕉棋局兮尝观柯烂之人。

霜颅雪髭，壑眼岩眉。
昆仑源我据，浑沌凿谁持。
雁行没处秋天阔，华气繁时春日迟。
诸尘出碍，妙触无疵。

岩壑之间，草木之阳春。
江湖之上，风烟之精神。
发须野雪，眉目秋津。
渊默入寒蟾之窟，圆明养老蚌之珍。
步步入尘，门门出身。
莫愁指端兮焦尾之曲，可意钩上兮赤稍之鳞。

身闲类莫收，心静情不流。
片月自炯炯，孤云长悠悠。
颠毛衰白高山雪，眉目寒清古涧秋。
把似春风些子妙，施于草木十方周。

太行盘纡，黄河泄舒。
肝胆明洁，胸膺廓虚。
清风未生齿颊，白雪已上眉须。
少林之默无他说，黄梅之舂不识书。
彻见本来人面目，名言安敢妄分疏。

气貌棱棱，眉目温温。
一脉之分派发昆仑之源，百川之吞潮落珊瑚之根。
风烟清远秋之痕，草木秀拔春之恩。
古壁之梭兮蛰龙之骨，寒潭之璧兮夜月之魂。

松石岁寒，云月高闲。
野雪发须上，秋波眉睫间。
用持智柄，静入道环。
觉心了了，幻事斑斑。
草木精神兮风流自得，丛林气像兮春信谁悭。

默有心传，休将相观。
烟巢鹤梦，月窟蟾寒。
静里万缘藏鼻孔，笑中百事见眉端。
而今须发点半白，向道丛林历百难。

看看，变态毫端。
春风不泮颠毛雪，秋色自摩眸子寒。
笑添面孔两眉展，参饱肚皮三篾宽。

风观痴甚，形骸老生。
眉棱阴觉重，鼻息静还清。
二仪未兆，一点圆明。
霜洗斗牛湿，秋晴河汉横。
莫将毫忽痕空性，向道环中长太平。

眉下眼深，额上骨隆。
说禅口窄，受道心空。
闲闲无伎俩，默默有家风。
片月濯磨秋更白，百华点染春能工。

静掩双皮，喜扬两眉。
秋容清水色，春信闹华枝。
跛跛挈挈，憨憨痴痴，摩触家风兮鼻孔累垂。

须发老如，眉目清亮。
秋生野水之中，雪照寒山之上。
湛海之心，吞川之量。
头头不爽机宜，处处相投稳当。

发作残雪之白，目带深秋之寒。
春山未暖，野水无澜。
家风摩鼻孔，好事上眉端。
三世因缘兮半身而应，十方刹海兮一吸而干。

眉垂而杨，口默而方。
了见源底，浄极发光。
月魂排夜色，斗气濯秋霜。
谁嫌眼上瞋生角，我道机前影不章。

白发颅上，青瞳眉底。
雪点疏林，秋明野水。
万像自相投，一灵还不倚。
默默一尘入正受，历历诸尘三昧起。

瀛涵崧镇，深兮高兮。
默默之得，类之不齐。
一鼻直，两眉低。
影像尔能半露，语言谁得全提。
少林九年兮，痴坐凄凄。

霜缣写病姿，寒木得春迟。
山居自肯束三篾，尘立每烦颦两眉。
牛头不懒，虎头不痴，个事十成还自知。
饭塞饥肠衣补破，不妨唧溜出家儿。

山林眉目，水月身心。
雪何早而古岩棱，秋似先而寒潭深。
机头锦绪，线尾金针。
谁云道大兮自有知音。

须发衰白，雪点寒林。
眉目冷青，秋生古涧。
应之有余，用之何限。
风浪不管兮闲似浮鸥，水天相连兮远随归雁。

是真是假，谁相描画。
似我似谁，莫入思惟。
地方成矩，天圆自规。
三界更无些法剩，一身还与十方宜。
眉目炯炯，须发苍苍。
疏林霑野雪，古涧湛秋光。
锦缝谁分梭路细，针关初透线芒长。
鹤梦未晓，鸟行无章。
平买平卖兮，还他当行。

智须转色，浄还发光。
活眼唯自照，喜眉为谁扬。
巍巍堂堂，炜炜煌煌，莫道侬家兮触事面墙。

眉目十分，精神一段。
岩高雪释迟，木老春来缓。
古涧明月宾，青山白云伴。
借光何处不分身，刹刹尘尘谁解唤。

八字眉低，四方口阔。
发色松雪寒，目光岩电烁。
橐籥之空，枢机之活。
其间勿你安排，里许是谁造作。
影草不彰兮妙触无瘢，没身不殆兮长生有药。

凄然而秋，眼冷心休。
温然而春，口笑眉伸。
了了无分别智，恢恢不思议仁。
亡机返朴，得用还淳。
图画之巧，那有其神。

清白传家，湛存授手。
木落风高，水明月昼。
双瞳冷用眉，片舌闲摇口。
宗通也洞水逆流，孝满也曹山颠酒。

江湖之秋，清入双眸。
草木之春，温生两唇。
髑髅眉底自照眼，赤肉团上无位人。
门门得用，薄艺随身。

眉目古涧秋，须发寒岩雪。
去就丛林出身，触动葛藤生舌。
扬拂握拳，破关击节。
雾变豹而草木光，雷趁蛟而山石裂。

眼深眉长，口阔面黄。
秋月破夜色，古涧含秋光。
念萌自得出没像，功转不落偏正方。
拈起能来应机用，者回触处露堂堂。

须发老白，眉目穷愁。
六窗寒照雪，一点冷摩秋。
干处著脚，闹里刺头。
枢静机活兮，全放全收。

眉目岩岩，身心静恬。
万机自息，一默谁参。
虚空兮霁云卷谷，清白兮夜月濯潭。
春入丛林兮谩道化工百亿，神游浩劫兮底意真超二三。

鼻直口阔，目深眉低。
灯连少室，派接曹溪。
恰恰混不得，堂堂类不齐。
把手共语，出力相携。
春风浩浩，秋风凄凄。

两眼深秀，双眉下垂。
面目严冷，身心古锥。
云水盘游，寻常梦于行脚。
丛林寂默，三十年之住持。
穷河汉于昆仑之椒，渊源亲到。
拈斗杓于混沌之外，佛祖犹疑。
变通不倦，施设随宜。
向道刹尘机用稳，却嫌石火电光迟。

须发衰残，空山雪寒。
眉目清淡，野水秋还。
一念万年了尘劫，十方三世同正观。
翡翠天晴而清虚廓彻，珊瑚海月而光焰波澜。
现形说法应机感，笑指俱胝百草端。

雪发霜髭，古岩阿师。
坐寒空劫眼，机活用时眉。
文殊靠倒维摩诘，帝释仰赞须菩提。
如今吃饭下堂去，谁敢等闲欺石梯。

秋生眉睫，雪积颠发。
见偏正之往来，得离微之出没。
闲闲霁雨之云，烂烂濯波之月。
相随来也入诸尘，妙触门门自超越。

松老有骨，竹癯无肉。
雪发覆颠，霜眉映目。
须菩提坐空而谈，维摩诘卷辨而默。
拈来何处不相逢，日面佛兮月面佛。

写出老僧，形容可憎。
秋生眼角，雪点眉棱。
胸次有丘壑，口头无葛藤。
功忘自据菩提座，照尽谁传般若灯。
借光施设，恰恰相应。

云水之身，丛林之人。
眉毛长盖眼，鼻孔直欺唇。
等闲西院两声错，急快云门一路亲。
不肯割城还夺璧，相如肝胆抑强秦。

非思量处，无住而住。
离名象时，不为而为。
香象定中渡，寒蟾照复移。
世间了了虚空相，人事丛丛混沌眉。
饱参底句如何举，饭罢摩挲篾肚皮。

寒淡相依，清白住持。
秋横两目，雪覆双眉。
老兔推月河汉阔，宾雁没烟星斗垂。
穷通有自，机用输谁。
消得而今一瞬，不须别唤沙弥。

眼冷眉长，鼻直气快。
彼彼常不轻，门门观自在。
寂光而无中，妙用而无外。
谁怕肉团碍世界。

眉眼分明，风柳柔青。
心胆纯一，野华吐赤。
了无物碍自由人，还得观音妙智力。
连城不割谁肯休，相如却夺秦王璧。

贫眉似促，饥眼觉大。
口噤禅游，鼻通气快。
心不萌个处转机，卦未兆阿谁来买。
应世随缘，龊家得彩。

皮苍老松，色暗焦桐。
微尘尘破，一印印空。
大千经卷钟出碍，三世佛口谷吞风。
六门了用，双眉有功。

棱眉苍厖，壑眼碧双。
未开蛰户，谁识漳江。
不须狡兔治三窟，自有孤猿应六窗。
运水般柴呈妙用，儿孙事业更𪭢𪭢。

涧月之孤，岩松之癯。
秋生眉目，霜侵发须。
诸法之相了空寂，妙存之性非有无。
一尘飞巨海，片雪点红炉。
应事头头俱出碍，自然妙触解回途。

颠毛衰薄，春山雪作。
胸襟疏豁，海门潮落。
眉棱高而眼深，鼻筒直而口阔。
幽灵绝待兮曾传祖祢之芳，谷神不死兮似得仙家之药。
相逢别峰，弹指开阁。
憨皮袋截巷拦街，臭骨头填沟塞壑。

说得一尺，行得一尺。
身非肉团，心如墙壁。
用光眉十方，照世眼双碧。
诸尘三昧兮在我自然，万像森罗兮与渠平出。

老境侵寻，衰残到今。
霜须雪发春犹浅，壑眼岩眉秋更深。

云水孤藤，丛林老僧。
澜翻口角，雪点眉棱。
长春时节相联蕊，破夜光明自照灯。
内无丝而系螘，外无糁而聚蝇。
不起灭定，能应繁兴。

曹洞宗乘，老难发兴。
秋波摇眼角，春雪点眉棱。
一步跨空劫，孤心相续灯。
西母之桃兮秀结三千年实，北冥之鲲兮蜕翔九万里鹏。
珊瑚枝枝撑著月，出格云门跛脚僧。

身老而衰，根钝且迟。
霁冷河阔，天空斗垂。
圆明三只目，受用两茎眉。
尘刹大千纵横而妙触，三尺丈六笑语而相随。

坐忘是非，默见离微。
佛祖之陶冶，天地之范围。
髑髅眉底眼，空劫句中机。
青原赭色麒麟步，药峤金毛师子威。
相逢捉手，大道同归。

影之神，物之春。
莺喉颊之滑滑，柳眉目之津津。
蜂股华须粉，蜡脾蜜酿醇。
等闲谛了游戏事，端的还如幻化人。

用得乎眉，体全乎鼻。
香象不群，金毛无畏。
明妙吉之初心，入普贤之幻智。
回途放旷知不知，般若光中熟游戏。

鼻直口四方，眉低眼三角。
默默句难传，深深谁转脚。
入挂树之壶，天地能阔。
得烂柯之棋，黑白未错。
如今更不囊藏，到处随宜着落。

眉目精神，画工装点。
功转玄微，了无丝糁。
秋天清而河气澄明，夜水白而月魂潋滟。
物物头头应化身，超出机前有刑典。

颦而嗔，伸而悦。
默传鼻孔家风，用付眉毛时节。
放下机投，展开漏泄。
十方三世兮同得同参，二仪万像兮同听同说。

石上足蟠，人间念干。
秋生眼角，喜入眉端。
丘壑之身心磈磊，丛林之肝胆衰残。
涧月依稀，夜霜濯磨而气韵清白。
岩松偃蹇，朔雪湔洗而精神翠寒。
行脚屦败，住山篾宽。
点着破灶堕，呼回倒刹竿。
光阴催促三眠茧，风雨扪摩百战瘢。
影像受鉴，音声度垣。
寂默髑髅眼，光明赤肉团。
云锦舒春兮华容光焰，潮雷卷雪兮海口波澜。
挂拂之喝，拄杖之窜。
胡饼馒头有变通而绍祖供职，莲华荷叶没科臼而说禅判宦。
相随学步，莫似邯郸。

骨寒气羸，顶雪颔丝。
牛首之懒，虎头之痴。
兀兀逃禅处，空空选佛时。
九万鹏风扶羊角，千年兔月卧蛾眉。
门门幻起，尘尘智随。
蝴蝶梦游兮庄生齐物，桃华眼冷兮灵云不疑。
初无棱缝，浑莫针锥。
巴陵曾对吹毛剑，珊瑚撑月夜枝枝。

觉海元澄，性天廓平。
耳眼空更远，息气细而清。
露寒斗湿，秋淡河横。
丛林底去就，百草头光明。
蛾眉之月兮三千刹海，羊角之风兮九万霄程。
肚皮参饱，肝胆老成。
挥斤容易甚，器受太难生。
为你一斲鼻垩，从教四望人惊。

北堂之尊，命妇称首。
逢是穀旦，酌以大斗。
公如老莱，衣衮裳绣。
式歌且舞，以介眉寿。

先生早贵当天升，文章尔雅传六经。
腹包万卷书纵横，玉堂草制群公惊。
绣鞯绿发趋承明，意气已向沙堤行。
出入四纪更宠荣，声华摩空郁峥嵘。
坐啸十郡历九卿，视公进退为重轻。
圣神天子开延英，丞辖政地思仪型。
中开香火祠殊庭，石林高卧忧苍生。
五载筦钥司陪京，貔貅百万环屯营。
大江千里依长城，控制勍敌坚其盟。
诏书移镇来旆旌，山川草木知威名。
潢池桴鼓令不鸣，尽归戏下息鬬争。
维师鹰扬宇宙清，指顾号令驱风霆。
小试擒纵孰敢撄，部曲爱戴如父兄。
太阿龙泉发新硎，逆顺之势如建瓴。
纶巾羽扇宽作程，韬略堂堂时俗评。
乞师未用牛酒迎，胸次自有堂上兵。
奸宄革面输忠诚，碧海不复鳄鲵腥。
细数前辈存典刑，烂烂伴月唯长庚。
岁时建巳岳降灵，三奇天运乙丙丁。
良辰乐事非难并，香凝燕寝合鼓笙。
舞翻流雪歌啭莺，儿孙遶膝奉兕觥。
安舆彩服寿且宁，五福共应南极星。
庞眉鹤骨超篯铿，清都绛阙吞蓬瀛。
明年正拜居阿衡，炉锤造化推至诚。
黼藻王度重丹青，云龙会遇真千龄。
羲和日驭无亏盈，永佐火德辉炎精。

坤维标厚载，任重出宗臣。
眉宇如虹气，仪形似玉人。
中兴真有相，命世必逢辰。
霖雨聊均逸，余波润七闽。

海边游子日思归，新句劳君更置规。
莫问人间多贝锦，正如天上有参旗。
寄书只欲凭黄耳，去路谁能畏赤眉。
定与故巢猿鹤老，此生无愧北山移。

玉帐生朝香雾飞，秋风欲到碧梧枝。
回思十载折冲地，还镇八州安静时。
淇澳会须歌绿竹，渭滨犹待猎非罴。
止戈堂上多珠履，争献庞眉春酒诗。

一别从京洛，相逢向海邦。
倦游怜舌在，多病觉眉庞。
佳处随山屐，余生付酒缸。
新诗眩老眼，细读傍寒窗。

君看袁居士，苍然松柏姿。
生涯一樽酒，事业五言诗。
去跨月边鹤，空余床下龟。
江村相送处，尚忆杖过眉。

杖藜谷口伫归云，生理萧条一葛巾。
未敢轩眉焚芰制，更期晚节伴霜筠。
江山约我盟犹在，风月于人意自新。
木落寒林水清浅，小桥共看雪梅春。

霜髯垂臆杖过眉，得得桐庐江上来。
对我休谈钓台好，姓名方挂北山移。

鳌头移得山三岛，月下传来灯万枝。
香陌马嘶红萼锦，翠楼人倚绿杨眉。

饥乌哑哑啼暮寒，回风急雪飘朱阑。
琐窗绣阁艳红兽，画幕金泥摇彩鸾。
吴妆秀色攒眉绿，能唱襄阳大堤曲。
酒酣横管咽孤吟，吹裂柯亭傲霜竹。
远空寒云浑不动，老狐应渡黄河冻。
暗回微煖入江梅，何处荒榛挂幺凤。
归来祇夸青连钱，貂茸拥鼻行翩翩。
笼纱蜜炬照飞霰，十二玉楼人未眠。

客有叩门者，冠剑何巍巍。
登堂各就坐，酬答好言词。
中席客轩眉，扬袂论是非。
纷纷乱我耳，扰扰败人思。
主人默无语，仰看孤鸿飞。
须臾进盘馔，劝客酒一卮。
谓言西山好，爽气入吾扉。
客思亦沈寂，炉熏自霏霏。

清源佛法意如何，米价酬来太老婆。
眨上眉毛行大道，莫于平地起风波。

陕府铁牛吞大像，生得河东鸑鷟儿。
海门深处宜归隐，只恐调高人不知。
知不知，拟欲抬眸一顾之，早是失却两茎眉。

一不得孤负自己，二不得停囚长智。
三不得生心比拟，拟不拟，眨起眉毛千万里。

池阳面壁许谁知，万古孤峰对落晖。
才见攒眉便回去，早知不是丈夫儿。

一不爱乖崖傲物，又不爱像楼打楼。
饱谙世事慵开口，暗展双眉自点头。

何必不必，方圆曲直。
眉目分明，若为辨的。
影草既随身，觌面当机疾。
一双孤雁忽高飞，两只鸳鸯还独立。

草户柴门谢子来，躬身下拜笑眉开。
深深密密亲分付，莫道宝山空手回。

甲子岁秋杪，负罪西南驰。
脚历山万重，身坠天一涯。
茅茨蔽聚落，培𪣻围孤埤。
何处有洞天，玄真之所栖。
维南颇挺拔，隐隐浮修眉。
采菊东篱下，悠然一见之。
欲往觉旌摇，兀坐嗟黏黐。
彼美二三子，知我多爱奇。
□□□□□，□□登翠微。
天公喜我来，阁雨云垂垂。
坤灵喜我来，林壑回春姿。
山禽喜我来，上下鸣嘤咿。
江梅喜我来，蓓蕾敷南枝。
高兴□幽寻，绝□□□□。
□□□如许，郁葱琐烟□。
谁遣衢聃徒，列此怪状为。
□冯贤主人，痛□弥年非。
我生逢百罹，不慕太庙犠。
况从夺袍简，欣若脱马羁。
投荒得胜践，□与□分宜。
清芬追六逸，余龄寄三危。
明时甘自誓，敢□□□词。
暂游已难得，短略仍易移。
山脚趣回驭，□□□□□。
□□意默契，欲下思惧迟。
准拟供冥搜，草木□□□。
□气知多少，凄入诗人脾。
暮途双迳松，归马四□□。
出没山光里，乌帽风披披。

忽忽已秋杪，言归欣有期。
节物想吾庐，青蕊繁东篱。
流匙白云子，蘸甲黄鹅儿。
对此忆羁旅，多应歌式微。
喜慰倚门心，愁消举案眉。
稚子闹檐隙，绕膝牵人衣。
归兴念如许，兼程犹苦迟。
明朝秋色里，乌帽风披披。

断云横碧暗平野，落照曳红明远村。
回首半天云破处，一眉新月报黄昏。

纷纷儿辈只轻肥，不爱笼烟小黛眉。
唯有幽人负高韵，为怜奇物直新诗。
尘埃不染溪山梦，冠盖政妨麋鹿姿。
何日茅檐列千嶂，倚藜细看碧参差。

新诗等𫄨绣，文采照座右。
尤怜继绝唱，峥嵘竞高秀。
词源眉山长，句法杜陵旧。
相从今老矣，岂独歌邂逅。
香林在何许，溢沸发岩窦。
其流渐清温，脉助草木茂。
岁旱添苗槁，一溉十倍收。
追游记畴昔，我仆苦痛疚。
别来隔兵火，荆榛挂猿狖。
温温自然汤，蠲疴古非谬。
我闻泉所发，江海远相透。
其温本硫黄，气味自同臭。
大哉无碍浴，天地不轻授。
严霜与烈日，冬夏特异候。
人生困凌薄，往往少中寿。
飘飘澡雪力，狴犴忽蒙宥。
春寒不喜出，块坐拨残槱。
晦阴又连朔，夜雨屡通昼。
谁能慰穷愁，邵州有贤守。
开箧出大轴，令我和其后。
此意重虚辱，勉彊忘固陋。
吕侯卿相家，博学靡不究。
会当似前人，嘉猷日告后。
君看华清宫，诲淫似招寇。
当年从千官，车马所奔辏。
渔阳一炬火，曾不半钱售。
争如寄僧房，泠泠灔苔甃。
常遂尘土濯，永免脂粉漱。

百里寄一令，于民为最亲。
休戚咳唾间，讵可非其人。
赵侯古循吏，当世无等伦。
朅来宰濡须，旧政俱更新。
虽无赫赫名，吏戢民称仁。
善良仰若父，奸欺畏如神。
幸哉百里地，两载销颦呻。
果膺君相知，赞书下枫宸。
不终三年淹，径作帅幕宾。
秋风散炎酷，夜雨清埃尘。
宁容卧辙留，高樯舣江濵。
君看眉间黄，华近兹其因。

我闻无量寿，世作天人师。
有祷必应感，如形影随之。
吾见盛德士，吏隠江之湄。
岩岩栋梁材，为桷岂所宜。
守道心自适，怡然见双眉。
何当日千里，整顿黄金羁。
嗟予拙无用，正坐千林姿。
荷兄独青眼，少雪群儿欺。
兰菊虽异芳，春秋莫予遗。
相逢一尊酒，驻马聊共持。
偶观香雾郁，仿佛初生时。
愿兄寿无量，登庸侍彤墀。
年年遇今日，酌酒共瑶卮。

人生无百年，半被忧患苦。
其间开口笑，一月仅四五。
谁能盻庭柯，怡然见眉宇。
积财不得用，真是守钱虏。

秋阳泛泛流清晖，帆腹不张旗脚垂。
灵祠轮奂湖之麋，水天一色成玻瓈。
西轩爽垲高不危，凭栏下瞰群山卑。
鬼神亮我心无欺，风涛纵险夫何疑。
区区奔走劳驱驰，和光未免世俗随。
相逢一笑聊伸眉，明朝掺袂还东之。
萧曹有节未见奇，往往樵牧相鄙夷。
吾生倾否会有时，穷愁过眼无足悲。

尚记宣和末，贤科擢阿戎。
义方传辇下，士誉走江东。
贺厦心虽切，披云意自忡。
思君想眉目，悲咽对西风。

善邻虽幸借余光，终愧陈臻问发棠。
官柳又惊眉拂翠，宫梅应喜额涂黄。
江湖得计还相造，道义论交付两忘。
多谢乾坤容长物，许乘春意到文昌。

支公兼有董狐才，史传修成乙夜开。
天子远酬丹诏去，高僧不出白云来。
眉毫久别应垂雪，心印休传本似灰。
若念重瞳欲相见，未妨西上一浮杯。

临淮终日鉴修眉，水外遥山尺五低。
我欲骑云叫阊阖，请将捕寇付平西。

更穷诗债应难欠，纵懒书淫亦自添。
水外修眉横翠𪩘，试凭张敞画浓纤。

御手指婵娟，春风昼日眠。
粉匀香汗湿，髻压鬓云偏。
柳妒眉间绿，桃惊脸上鲜。
梦魂何处是，应绕帝王边。

若谓平常心是道，枝蔓向上更生枝。
贴肉汗衫如脱了，唤来眼上与安眉。

稽首两足尊，瞻仰不暂舍。
眉间白毫光，照耀大千界。

月里姮娥不画眉，只将云雾作罗衣。
不知梦逐青鸾去，犹把花枝盖面归。

心如墙壁眼如眉，月饵烟蓑下钓矶。
湛湛寒光凝一片，波澜不犯取鱼归。

戎马绝黄流，飞尘暗京畿。
竟成王室祸，痛定不忍思。
衣冠半陷没，逃难皆散之。
有如水衡君，将命弗顾危。
跃马赤手出，扼隘河之湄。
中途被冲突，星夜西南驰。
回头望城阙，敻隔母与妻。
半年无家书，欲言涕先挥。
微身亦曷爱，所忧国步隳。
仓黄偶不死，定省陈苦辞。
汴水六七月，横泛被两堤。
河渠忽中干，漕挽功莫施。
不劾辄加罪，散秩总厥司。
相次下维扬，庀职从六飞。
众人之所畏，远害夫何疑。
春来仪真火，鼠辈轻王师。
伟哉马氏妹，贞节不可欺。
终焉兵在颈，视死端如归。
何惭古烈妇，事与日月埀。
君性根孝友，而不求人知。
方其闻孽初，对客神若痴。
茹悲不敢哭，上念亲老悲。
岂惟识者悼，行路犹歔欷。
兹畴魏楼功，叙君官甚卑。
几年始见录，孰为公是非。
君怀有直气，不为宠辱移。
朝来又骇闻，白简停官资。
索马亟往唁，我心有不怡。
君乃笑迎我，喜色见睫眉。
曰此造物意，巧以从其私。
舟楫密已办，生具亦甚微。
税驾不可必，苟全其庶几。
我贫君不厌，交契管鲍期。
去意尚勇决，升斗不足縻。
春风鼓河水，立岸看解维。
四郊鼙鼓声，问君此何时。

外门推望郎，天启眉干白。
掲掲廊庙器，仕道无枉尺。
仁义允蹈之，言行可法则。
优为君子儒，彬彬见文质。
伊川有夫子，四海尊学术。
燕申乡里化，语默世不识。
公时列高弟，见独蚤入室。
从容为邦问，领略济时策。
海涵而地负，光辉日充实。
向来坐省中，能事已籍籍。
出入群公间，持论颇正色。
皦皦活国心，周召可辈伯。
朝廷公议丧，牛李计方得。
道大固不容，青蝇工点璧。
知难幞被去，回首帝阍隔。
嗟嗟已衰俗，弗俾蒙其泽。
出把使者节，顾未远亲侧。
荣耀老莱衣，孝心惟惕惕。
温寻故时学，委蛇山水国。
澄清足暇裕，荐延颇推择。
宛彼南阳族，食指居数百。
衣冠日零替，贫有未葬骨。
慨然斥余赀，黄壤即安宅。
于公已高门，叔敖有阴德。
敌马祸中原，南迁例奔迫。
故林无巢归，瓦砾漫阡陌。
艰难更道路，扶病亲药石。
肩舆岂久堪，命数奄兹厄。
铭旌瘴烟里，过者为凄恻。
无儿但有孙，尚可付窀穸。
坟墓五千里，河洛兵未息。
招魂动楚些，路远迷南北。
鲰生愧无似，忘年樽俎客。
提携在斯文，恨不借羽翮。
去春失所恃，钜痛摧肝膈。
衔哀赴丧所，寸步且如棘。
犹期见渭阳，慰我孤苦极。
伤心舍我去，涙落满裀席。
遥知凛生气，千古犹不没。
夜中梦见之，话言及畴昔。
谓公犹在世，眼明失心疾。
山风忽惊起，月朗清露滴。

家山凿龙似修眉，中有伊川寒更绿。
吾庐亦复远城市，舍下清流环几曲。
四时幽人共吟醉，饮若长鲸杯要覆。
三年芳草怨王孙，定有金钱无处卜。
南征际会竹林阮，兵厨况有酒百斛。
夫君笔力抵万钧，所当穿彻如强镞。
义形抗论及朝政，正容凛若冰霜肃。
因君远忆邹与张，畴昔之言皆可复。
二士揭揭庙堂器，用之艰难一夔足。
空令两行壮夫泪，回首尽向燕云哭。
我心之忧正谓是，夜中兴叹仰看屋。
相思歳尽书不来，念我衣单体生粟。

父母之邦岂复雠，人情至此乃可忧。
刺史县令方坐视，久矣肉食无远谋。
崇墉可当天设险，烟火惊奔无一点。
可怜缩手俱就毙，不见一夫来袭掩。
清晨诸家好音至，说贼回戈马回辔。
玉帛子女既充牣，捆载而归乃真退。
妻孥向来便伸眉，将军凯旋亦班师。
身长八尺剑三尺，缓带轻裘有设施。

已著莲花酿，仍兼竹叶醅。
橙和致上味，蚋聚见良材。
政想攅眉漉，须烦掩鼻开。
先生元自立，不是乞邻来。

博洽人为史，循良吏得师。
谋谟当启沃，出处系安危。
鹗立通丹地，龙章近赤墀。
咨询唐典故，笔削汉官仪。
结客多青眼，承家最白眉。
浩然无害气，汪若有容陂。
慎独仍三省，操危任百罹。
谁嘲玄尚白，自信涅非缁。
俯仰俱无怍，幽明两不欺。
爱君心匪石，忧国鬓成丝。
劵外真毫末，樊中足坦夷。
闭门因拂袖，展卷代支颐。
远览迷千古，高怀自一时。
海非蠡可测，豹岂管能窥。
能事推天禄，威名到月支。
孔融徴已晚，安石起何迟。
不待南飞雁，贪悬左顾龟。
向来鹦鹉赋，此去鳯凰池。
揭揭英灵气，巍巍柱石姿。
衮衣须我补，霖雨更谁为。
贱子端何者，先生颇识之。
几年当顾盼，今日倒𬬻锤。
解榻徐生入，弹冠贡子知。
青蝇休点污，白璧漫瑕疵。
炼句终乖律，看书正阙疑。
地偏如有避，交淡欲无私。
瘦马终千里，寒灰待一吹。
西江如可激，毕命守轩帷。

北客何来此，浮生直偶然。
风飚从禹穴，日脚近虞渊。
渔唱谁能问，鸥盟我不捐。
燃犀怪可睹，击树讯空传。
钓石温徐坐，樯竿穏近联。
波明疑练妥，山净学眉连。
客上三千履，军呼十万鋋。
可思江柳下，只欠舞衣前。
鼓柂知无及，乘查怅未缘。
远中微隠树，阔外莽横天。
缥缈湘灵瑟，夷犹范蠡船。
健帆风作驭，骇浪雪盈颠。
行鹭纷群起，孤鸿杳独鶱。
断崖方怒吸，浅瀬或劳牵。
夜泊星辰逼，晴占日月偏。
幽姿閟蛟室，神物护龙泉。
世乱甘沦隠，涂穷枉乞怜。
渚花迎日笑，岸草信人沿。
颇欲追双桨，无因共两舷。
时来如谢朓，三复有余妍。

紫凤天吴在短衣，乱来无日不鸣鼙。
情随野鹤云间舞，梦绕城乌月下啼。
但得交情如水淡，何须妇馔与眉齐。
抱琴载酒眀朝去，相送无劳过虎溪。

元祐文章绝代无，为盟主者眉山苏。
旧闻宗匠为诗匠，今见东湖说后湖。
寂寞香山老居士，浩荡烟波古钓徒。
澜翻翰墨惊人眼，一段清冰在玉壶。

积雪天欲晴，山深雾犹拥。
大包谁缔结，架壑一何耸。
崕倾石路仄，峡束惊波涌。
垂堂尚何言，颠坠虞接踵。
经过固已殆，却顾神屡悚。
前山净如洗，浩浩云根动。
崕花作蜜香，山童似猴拱。
旧乡迷远近，所历但如梦。
穷通久已忘，况此髪种种。
犹欣故人近，寛我惧将恐。
语乱眉定颦，道旧腹应捧。
灯前侍儿出，花外寒烟重。
羁怀醉里寛，离念风前恫。
游宦愧吹竽，剧谈犹贾勇。
观君富声华，顾我成阘茸。
行台定匪赊，失喜欲距踊。

君不见绵州官府诚磊落，越王楼观翔寥廓。
又不见昔日荆州分上游，举世独传王粲楼。
蕞然土木何足数，托名胜士真难休。
何年此地有新构，杨公巧智人谁侔。
芟夷荒秽走狐鼠，一朝翼瓦飞城头。
轩窗四面瞰木杪，下顾众宇如敦丘。
卓然独立世尘外，高视物表心夷犹。
西山列翠拥云峤，汉水拽练萦寒流。
江枫染绛照林莽，芦花吐雪连沧洲。
秋高尽放远山出，点缀天宇浓眉修。
人间何处有此景，未识黄楼如此否。
杨公举世称贤侯，好客不减韩荆州。
仁风惠政已及物，退公余事归觥筹。
我来正值秋节晚，胜概一得从公游。
敢辞山路困行役，小舸舣岸聊淹留。
剧谈抵掌去苛礼，宾幕主人交献酬。
固知如此兴不浅，大白岂惜为公浮。
却思宾散城乌集，回首新亭风景愁。
聊摅累句写清赏，作赋能事迟曹刘。

东西几山隔，石径不容车。
那知厚地底，自然成井渠。
甘余留齿頬，清足鉴眉须。
不用瓶罍贮，累累似酒酤。

山秀江清号浙西，气锺贤哲诞生时。
商朝月正垂三统，尧殿蓂荄见七枝。
此景聚冰藏北陆，有人眉寿等南箕。
教条宰邑郊驯雉，导引支床室有龟。
五百间闻乔岳降，八千遐历大椿期。
书生愿效封人祝，为捧黄金一屈卮。

遗爱在斯土，谅如泉山滋。
居人不敢唾，时复照须眉。

两山列影作眉愁，尽付襄江一鉴收。
问讯风光应更好，赋诗谁与共清流。

双頬朱丹雪染眉，终朝一饭便无为。
庭前柏是初年种，今见森森合抱时。

白水环村漫漫流，天边浮绿远眉修。
春晴一试登山屐，愧乏新诗与惠休。

苍生从此得伸眉。

已将夙昔志，抵掌为君陈。
笳鼓悲吴地，须眉忆汉臣。
梅花凭夜发，柳色司年新。
此夕关河客，应输夜卧人。

古人悟处今人眼，善巧休为眼画眉。
不见马头人厮扑，一拳打倒只临时。

跨海铁牛真有力，依山土豹敢言威。
春风二月江南路，相别相逢眼似眉。

一庵卧病死无异，放髪齐眉老更颠。
相送无信茶一椀，江山岸下浙东船。

左握峨眉右五台，新罗吃粥七闽斋。
朝来不省何方去，背却三门著草鞋。

素公初住峨眉寺，遣化人间要话行。
借问话头何自得，大都来处要分明。

谷堂去我如许久，病起诸峰瘦入天。
放髪齐眉寒又至，几时归叫老风颠。

一千五百人善知识，大坐当轩取意描。
眼上安眉犹不荐，面前球之更相饶。

虀盐兴浅知无策，谢绝归来事清白。
乱丝心绪尚纷如，时对风檐独扪虱。
会虽稽古补前愆，赤水遗珠不难索。
仰公学问又日新，磨砻幸偶谪仙人。
遥知议论到佳处，眉间喜气常津津。
我惭踪迹浪萍梗，欲亲棐几嗟因循。
飞奴寥落绝问幅，渇心依约生埃尘。
以胶投漆贵耐久，囘光借烛期知贫。
情均骨肉非有素，白玉琢成心始固。
莫学纷纷轻薄儿，世情翻覆成云雨。
登云依旧高嵯峨，指掌江山胜概多。
佳眠风物未入梦，疑泛灵槎游绛河。
朅来乘兴须一往，飞觞烂醉横秋波。
膺门况有金闺彦，笔驱丽景森吟哦。
悠悠此志遂何日，款段相期踏雪过。

秋光淡薄磨青铜，舞风霜叶鱼腮红。
鸡窗岑寂兴不浅，结客搘笻扣梵宫。
聨翻步蹑孤烟际，陇上凄凉一笛风。
穿云裂石声满谷，惊飞雁阵横晴空。
高僧拥衲卧云久，诸方勘破心玲珑。
我来奓户据禅榻，堂堂标格对总公。
旋烹冰液破我闷，浇肠七椀追卢仝。
水沈烟断香透顶，津津喜气生眉峰。
傅岩真隠已先去，谁与壮浪吟争雄。
朱弦纵事奏流水，俚耳知音亦罕逢。
不禁风物撩诗眼，强作险语惭非工。
安得汤休占此景，碧云之句当奇锋。
会沽村酒行莲社，忘归一任夕阳舂。

寥阳洞口风烟好，枯木槎牙撑云岛。
重重金锁遶婵娟，满地落花常不扫。
萧郎闻说已乘鸾，空余九转烧丹灶。
烟霞截断绝非尘，凡夫踪迹无由到。
高阳有客携佳侣，访异寻幽豁襟抱。
琼楼饮散恣欢游，误入蓬壶如梦觉。
云关初叩闲无人，松梢鹤唳如惊报。
须臾奓户迎者谁，吴宫女儿面凝脂。
指点兰堂篆烟袅，珠箔玲珑窣地埀。
高擎翠袖轻轻卷，半露妖娆素莲脸。
嫣然一笑启檀唇，唤我跻堂语声软。
相随环坐一轩秋，旋列杯盘供雅宴。
倚风仙蘂似有情，竞吐芳苞喷香远。
朝云一段下阳台，绰约标容尘世鲜。
黛眉轻拂远山青，明眸斜盼秋波剪。
兰柔柳弱不禁风，睡起芙蓉香体颤。
樱桃缓启歌贯珠，夕阳花外流莺啭。
曲终低语愈含情，自诉芳心犹未展。
苞藏惟恐泄真香，寻常娇怯羞莺燕。
为怜坐客俱多才，拼羞试许求相见。
嫣然若有惜花情，愿丐锦章镌琬琰。
温柔惠性已无双，更听斯言真绝艳。
放怀卷白不暂停，酷嫌鹦鹉杯中浅。
醉玉颓山卧绮窗，秋水一床凝角簟。
悠飏好梦入巫峰，泄泄融融兴正浓。
蘧然惊觉一何有，点缀余霞散眼封。
依约余香虽满袂，行云缥缈已无踪。
壶中天地古来有，默想风物遥应同。
我闻刘阮曾迷路，武陵邂逅如花女。
灵丹咀嚼顿轻身，脱洗红尘已仙去。
又闻仙去有萧防，曾耦双成饮玉浆。
一朝误入华阳洞，于飞终许学鸾凰。
仙凡异境无凭据，毎笑前闻但虚语。
岂意亲逢事偶符，始信人间有奇遇。
归来灯火欲黄昏，隠几无聊暗追慕。
濡毫试作梦仙谣，端欲梦魂重默愬。

风剪梧圭欲晚秋，溪光山色称懽游。
聨翩云水宜搜异，俛首阎闾耻溷流。
相视悉皆谋按剑，无心谁复似虚舟。
紫芝眉宇人中瑞，一日常思一聚头。

为忆莲娃夜叩门，恐缘芳草怨王孙。
眉弯海峤初生月，鬓軃巫峰欲坠云。
金粟花残将委烬，香丝篆破不成文。
朦胧月映人如玉，尔汝忘形共一樽。

层楼夜午转西风，眉际新愁刬地浓。
怪得当时潘与宋，凄凉尤怯此时逢。

文会何时聚德星，紫芝眉宇照人清。
锦韀并控寻春马，持酒冯花为解酲。

空中世界纷河沙，不知底处为天涯。
乾坤百亿在指掌，触处与子同一家。
云何犹作去来想，千里一跌毫厘差。
坐令契阔费星纪，岭云欲寄山川遐。
拨眉相对此何日，丈室净扫余天花。
诗豪辨舌久投阁，万窍寂历风无哗。
为君游戏出三昧，妙处那复相聱牙。
往将妙响应空谷，一任飞锡凌苍霞。

清眠有味日方永，褦襶妨人推不省。
疾草尺书招故人，一水未济岂非命。
此身何啻千金直，天下未可两臂等。
垂堂之戒其敢忘，晚识风波失前猛。
天怜我辈少如意，晓起屋梁飞倒景。
侧身鸟行溪上路，遥知倚筇唤烟艇。
信眉相对真梦寐，岂不惜此一笑倾。
莫谈世事令舌强，快读新诗频首肯。
与君好恶真磁铁，失足尘途若为骋。
北窗风月夜吞吐，持此邀君共幽屏。
浄洗多生内热尘，更有僧庐千尺井。

空山欲雪云冥冥，玉梅半开吾眼青。
此身垂欲走尘土，聊复举酒看峥嵘。
折腰向人不知耻，故园可锄在千里。
金昆石友一开眉，珍重道人相料理。
楚江东岸先人庐，竹君安否久无书。
归欤何时应白首，我食吾言如此酒。

屋头烟云屯，屋下波涛喧。
团栾坐已久，起扣丹霞门。
客至苦舌强，目击翻无言。
元龙湖海士，怀哉夙契敦。
清坐鼎足峙，妙语流潺湲。
君游华严海，贝叶手自翻。
此心于身世，鸟度空无痕。
笑我流浪中，久被业识吞。
读书谈古今，绮语生祸根。
望道渺未见，况廼躐其藩。
职卑困掣肘，见溺不得援。
未知造物心，颇复哀黎元。
近窥颜稷意，未敢遽掩关。
躬耕亦细事，会要五亩园。
释羁牛在牧，驾鼓马伏辕。
居然见优劣，不比鱼熊蹯。
持问跏趺人，一笑霜眉掀。
相携妙峰顶，暝色窥远村。
解衣略辈行，班坐搴芳荪。
欲归意未已，幽径相与扪。
苍崖出玉醴，不受瘴毒温。
愿言同酌此，我语庶不谖。

水菽怡慈颜，万锺亦土苴。
时从班衣儿，蓺萱北堂下。
秾华夫岂少，爱此入风雅。
纷敷翠羽丛，绛英烂如赭。
诸孙遶银鹿，采摘动盈把。
谁言壶中春，在此眉寿斝。

东山在眉宇，未到心郁纡。
流泉撞哀玉，清洌生菖蒲。
闻有婵娟子，弃家来结庐。
窈窕云雾窗，参差冰玉肤。
绝粒屏香节，仙姿清且腴。
迩来隠身去，冷落愁臞儒。
灵方无由乞，石斗移根须。
相看意已消，何必见子都。

相逢一笑两忘怀，梦遶亲庭首重回。
世事难磨三尺喙，离愁都付一分杯。
秋生林薄岁时晚，水落江湖鸿雁来。
賸作新诗频寄我，天涯时对两眉开。

积雨山城久卧疴，起看横港涨晴波。
空余九尺须眉好，奈此一樽风月何。
怀抱故人长在念，经行佳境想重过。
东谿回首醉眠处，为问红蕖何许多。

来往风流记两翁，天涯今作九秋蓬。
坐惊秀色悬眉宇，便觉仙峰入手中。
傲世真成漆园吏，输君不负北窗风。
书生浪发新亭叹，自笑尊前气吐虹。

两牛鸣地隔寒流，病起相望客鬓秋。
闻道唤船归别浦，坐怀联策倚沧洲。
骚人空复惊摇落，胡贾何须叹滞留。
会拥蒙冲入河渭，看君黄色上眉头。

馀庆锺兰秀，初占合凤飞。
那知风不止，遽作露先晞。
鬻髢筵方彻，齐眉事已非。
魂车春陌上，空背夕阳归。

强蹋府尘从傅子，立谈江阁识钊郎。
一尊此地见眉宇，十载相思成鬓霜。
秋灯煜煜照情话，夜浪翻翻吹客床。
投名径入农圃社，老矣不梦天门翔。

浮尘不到客眉开，乞食幽人晚未回。
相对西山全体现，逢人莫道只空来。

九渊亭上二三子，见说年来事事新。
隔水不容招手唤，曲窗已有画眉人。
酴醾香好急携酒，𫛸鴂声繁催送春。
笑我江南未归客，飘然天地一闲身。

客路那知岁月长，掀眉一笑苾𫇴房。
且倾徐邈圣贤酒，不问陈登上下床。
云影翻空迷海峤，秋声随梦到江乡。
明朝各听船窗雨，犹忆枯棋战四郎。

梦好山晴晓不知，船边今日见须眉。
向来快写昆崘地，元有薰风绿尽时。

灵山用处许谁知，迦叶偷颜笑展眉。
动便最初先漏泄，儿孙扶取上玄机。

我柳已飘絮，我笋亦上竹。
雪毡密盖地，犊角横入屋。
兹辰略行园，喜色动眉绿。
炎荒异中原，气候少清淑。
一日具四时，旦暮变寒燠。
而我于此间，兀若蚕上簇。
但爱草木长，遂使杖屦熟。
喜甚得小诗，意断语不续。
尚可羊何和，不用唐衢哭。
诸公幸无事，来不待休沐。
床敷三百棋，胜负任反复。

东皋有佳致，中夜雨一犁。
喜笑作春声，麦块青欲齐。
浅濑发清响，陈根出新夷。
红情颜未破，翠颦眉上低。
练巾已堪岸，藜杖始一携。
殷勤遗好音，胡卢来劝提。

自断身将隠，无嫌论少卑。
江湖双桂楫，天地一茅茨。
溪篆行蝌蚪，林妆啭画眉。
悠悠昏复昼，聊尔给其私。

积阴解尽可信眉，梵宇仍容款扣扉。
山净且无尘一点，湖平惟有鹭双飞。
杯行客恶思传令，劫急棋争看解围。
招隠不知谁好事，为寻幽处著渔矶。

嘉瑞真成一旦逢，寄笺天下托鹏风。
分无侑坐歌眉绿，但有挑蔬冻指红。
画史莫传飞舞势，诗人俱尽琢磨工。
此间不见乾坤妙，妙在竹扉山崦中。

乡里黄梅接，家居祖刹邻。
常闻肉身佛，甘作硙坊人。
坚有悬腰石，空无拂镜尘。
已舂诸米熟，自识本心真。
拄杖敲顽质，袈裟绕净身。
衣传千古信，法待五年伸。
拨棹烦师送，投林避众嗔。
风幡俱不动，金瓦定非伦。
汝听宜皆谛，吾言决可遵。
由兹开顿教，为世作良因。
叶坠虽归本，烟斜不向新。
铃声鸣白塔，雾气走黄巾。
塑手藏衣袭，闺姝败钵唇。
全提诸佛印，开尽一花春。
代代灯灯续，尘尘刹刹均。
性天南北合，道德帝王亲。
歌鼓昭陵日，梯航外国珍。
庄严及山谷，赐予出金银。
龙翥开飞帛，春温布縯纶。
镇安清净境，奔走护持神。
楼阁三千界，香灯十二辰。
苏铭模妙墨，柳记刻丰珉。
自昔炎荒地，常容放逐臣。
流人悲去越，从者病居陈。
庚子何忧𫛳，春秋谩感麟。
足生行路茧，眉结念亲颦。
卜吐千瓶水，官分十束薪。
九韶先幸舜，五岭后通秦。
气候今无瘴，人情古亦惇。
何尝疏北客，賸喜预嘉宾。
鼓角催归梦，江湖动钓缗。
时花开有信，山果种生仁。
武水长怀古，曹溪每问津。
端居七里郭，相望一由旬。
抱被来投宿，闻钟起及晨。
自怜终北向，天遣试南询。
竟日云垂地，通宵雨溅茵。
桥横一滴上，雀见五方驯。
飞锡泉香发，连山宝气振。
杖寻桃竹把，佩采楚兰纫。
大礼行郊次，洪恩浃海滨。
稍宽三面网，归作再生民。
甫里将收栗，松江细煮莼。
橘怀工戏彩，萱背更栽椿。
风急团云絮，霜清洗月轮。
治行今数日，问信不嫌频。
三宿真成恋，诸寮且遍巡。
鬭茶夸顾渚，羹芋说西岷。
寺有坛经旧，谁知祖意谆。
持归化岭北，大地免沉沦。

水篆行科斗，林妆啭画眉。

蘼芜敷绿叶，系出蛾眉阴。

阳月今朝初夜间，霜风吹地过金关。
今宵分晓开炉火，仁者眉毛烧却寒。

读书已觉眉棱重，就枕方欣骨节和。
睡起不知天早晚，西窗残日已无多。

君不见齐王筑宫夸孟子，瑶殿珠阶千柱启。
只知歌舞暖娥眉，君未能贤宁乐此。
又不见玉局文章万丈光，七年忍冻吟黄冈。
忽骑白凤凌天去，江上空余一草堂。
不如衡山乐谷藏春风，明窗小阁地炉红。
物自涅缁分净秽，我方瀌𪾢阅穷通。
夜惊山竹珊瑚折，起爱溪松蒙晓月。
蹇馿乌帽去相寻，可但子猷清兴发。

久矣心灰形槁木，有烂锦衾谁与独。
殷勤调护得繁枝，抹黛施朱尽凡俗。
池上靓妆开晓镜，露晞娇润离汤谷。
佳人得意矜绝代，陋彼牵萝补茅屋。
真赏幸逢尊有酒，清玩可使食无肉。
十眉仿佛画难亲，百匝徘徊看未足。
两旬绿秀承红嫩，一日篱槿何能淑。
朝来但觉花照眼，夜去不梦松生腹。
休夸艳杏荫白鷼，漫说夭桃夹疏竹。
固知尤物人共爱，也使先生动心目。
老坡有咏记江城，少陵无句惭巴蜀。
顾我荒词陪绝唱，何异斥鷃追黄鹄。
夜来风雨太豪横，惆怅遥峰萦度曲。
不如却赋黑牡丹，寄语孔翠防抵触。

青天露坐月敛昏，忽见山烧明溪村。
转移胡床饱寓目，猎猎变态真难论。
清湖之山峨帝阍，盘陀四隤如云屯。
千章大材翳山黑，忽作秋树繁鲜缊。
得非祝融张南军，周𫘪汉帜杂邀巡。
萆山夺壁秣且猎，陈皮较获群毛骍。
又疑栖岩穷道人，鏖砂灶破宝魄沦。
丹光飞飞弄明灭，怪气闪闪腾轮囷。
随风廓爆声何喧，遇涧缘绝势复分。
金虬赭虺怒郁律，紫凤朱鸟惊翔鶱。
欲寻仙家访桃源，武陵太守驰双轓。
纷敷绛雪土不湿，近远蒸霞山正燃。
离离点点罗星垣，灿灿烂烂披缬纹。
巫阳研朱尽屈曲，盘印缭烬香氤氲。
山清宛然大裘尊，藻粉之间绣光焞。
侍官服章画彤韎，佩玉环玦皆琼𫞩。
谁移太华玉井根，开此翠𪩘芙蓉园。
徒劳禅宫咏火伞，岂愧花岛歌红云。
连冈槎牙宣空龈，缺壑侈哆呀殷唇。
眉峰胡为变贼赤，顶髻何事从僧髠。
翻思元宵游端门，巨鳌岌载蓬莱蹲。
蜿蜒双衔照天炬，十万油蜡争晨暾。
只今留滞磎河盘，青荧一灯读书残。
野人亦解相暖热，坐使寒谷惊龙鸾。
吁嗟此山美崇峦，若动若植方涵春。
闽氓力耕地无草，岁岁𦶟薙供犂犉。
火行于寒反行暄，忍使秀绿余焦痕。
为翻银河一洗濯，回禄虽炽应逃奔。
每钦韩公观陆浑，雄词险句咻而炖。
我犹皇甫爝不息，看君续焰辉无垠。

美禄无过酒，星泉奠两仪。
端由皆作圣，意趣少人知。
肇命惟元祀，迎春祝寿祺。
功深资药石，力厚起疲羸。
若羡千锺美，休嫌九酝迟。
忘情惟大禹，无量乃宣尼。
抔饮觞初滥，留连祸始基。
先王防以礼，后世利其资。
默识人情异，参稽俗习移。
放怀无事矣，问口纵言之。
惑溺终长夜，奢残竟作池。
包茅齐服楚，奏鼓胤征羲。
大泽斩蛇后，当炉折券时。
彭城正高会，睢水已填尸。
谪去忧占𫛳，归来喜受厘。
缾盆感田父，𫗦餟念湘累。
壑谷中宵问，糟丘一篑亏。
怒排樊哙盾，吐卧允之颐。
击帻笼钱凤，争权杀魏其。
脱靴惭力士，飞燕忤杨妃。
司隶要殊切，虞人猎已驰。
魏文敦信义，王猛用钤锤。
有客言虽吃，何人字识奇。
裸身荒已甚，涤器事还卑。
软饱深形颂，醒狂屈受讥。
虽将齐物我，亦合悼功缌。
渭水歌初阕，高阳伴蚤稀。
湖船回太白，水殿燕西施。
薤露停杯唱，鲸鱼入海骑。
缅怀七子会，怅望八仙期。
潇洒斜川影，风流曲水湄。
日斜休百拜，罍耻便三辞。
头上巾频漉，腰间锸自随。
谅难操北斗，且复坐东篱。
西海桃垂实，南山豆落萁。
无违商士诰，宜葺杜康祠。
李脱朱温阱，刘为石勒縻。
死生当有在，王伯岂由斯。
五斗酲方解，三人影对嬉。
高谈倾坐听，痛饮亦吾师。
责味曾围鲁，提筒更忆郫。
安能洗晏粉，聊复涨黄陂。
章子以孝显，酆舒因俊危。
夫妻不成属，父母或贻罹。
讵比华茵污，宁虞窟室隳。
壁悬疑角影，车载号鸱夷。
口不挂臧否，酰犹和薄醨。
立苗讽锄恶，种秫待充饥。
雨落香檀注，春融绿髓脂。
云轻浮蚁子，金嫩写鹅儿。
滴滴葡萄颗，涵涵鹦鹉卮。
胸吞九云梦，笔走万蛟螭。
风月江山好，宾朋笑语宜。
绣帘初静卷，银烛已高垂。
俨雅神仙坐，纷罗水陆奇。
色深迷琥珀，光溢艳琉璃。
绿笛翻罗袖，红潮上玉肌。
献酬俱缱绻，沾洽尽融怡。
不问檐花落，惟愁画角吹。
初筵何抑抑，屡舞忽僛僛。
寒食梨花发，重阳菊蕊披。
龙山犹可想，洛浦尚能追。
月满倚琼树，雨余攀柳枝。
高飞鸿鹄远，左手蟹螯持。
贤圣分清浊，青齐辨等衰。
市沽难共食，家酿恐成私。
算爵商壶矢，忘杯泥夹棋。
资深酣道韵，端的露天倪。
翠竹沉云色，酴醿浸玉蕤。
过咽输浩渺，赴吻重涟漪。
卷尽青荷叶，颠飘白接篱。
野畦供鼓吹，幽鸟奏埙箎。
但看朱成碧，那知玉作瓷。
长瓶卧荒草，山郭飐青旗。
目井欣投辖，窥门怅絷骊。
提壶留客住，杜宇劝人归。
碧嶂下红日，飞霜点黑髭。
邴原良自苦，毕卓未为痴。
处士林泉适，骚人景物悲。
放臣离国恨，迁客去乡思。
须藉杯中物，聊舒镜里眉。
𫏐时浇磊磈，到处吐虹霓。
但戒零霜露，无劳洒涕洟。
从教禁网密，莫遣醉乡迷。
为沃尘生肺，应防水克脾。
破除闲病恼，断送老头皮。
埋玉空烦酹，挥金莫计赀。
三行何法制，五齐孰官司。
喜怒或交作，阴阳因并毗。
达人眇天地，曲士谨毫厘。
夜汲文园井，朝餐大谷梨。
渴心便渌醑，大户怕甘酏。
滋味将何比，经纶倘在兹。
一尊常准拟，三顷要耘治。
吾道久榛莽，世途多虎貔。
黄封忆内酝，𫄨绣念宗彝。
傅说膺新命，曹参守旧规。
群生思覆护，寰海厌浇漓。
倘负膏肓疾，须凭国手医。
欲传方法者，把盏咏吾诗。

从来共惜隔年期，刬却东山尚恐迟。
欲向尘中先得眼，故应云表屡扬眉。
停杯专待寒光举，起舞还愁素影移。
常与此亭相照耀，更须佳什焕梁榱。

当年梦赉见清伊，劲气全归目与眉。
髫齓已能庄语笑，嬉游元只在书诗。
青松不及明堂用，黄壤空余白玉悲。
精爽有无何处去，岂能知我痛心时。

相如素贫贱，羽翼依文君。
一朝富贵擅名价，文君见弃如束薪。
五羖自佣赁，释褐归强秦。
鸣钟列华屋，膳羞罗八珍。
厌此糟糠妻，悦彼新美人。
二子既失意，瑶瑟流埃尘。
促轸不成曲，未唱先眉颦。
一发动三叹，泪下霑罗巾。
通宵坐披衣，夙昔谁与陈。
愁叹不复道，平明白发新。

桐花叶密春风老，长门路暗迷芳草。
萤烛流辉露湿光，蟾蜍景落莎鸡晓。
金乌出谷上蟠桃，别院笙箫歌未了。
九华烟满醉杨妃，樊姬静听鸡声悄。
旧人直莫妒新人，别有蛾眉更妍巧。

花落春犹在，人存事已非。
草侵迎仗路，尘满旧熏衣。
独立空怜影，当歌但敛眉。
羞见长门月，曾同步辇归。

忆昔君王初选时，侍儿邀宠学蛾眉。
而今弃置同衰草，不及章台杨柳枝。

人生无定端，万事固难料。
美好招世患，谗謟过忠告。
正淑不自媚，私谒事妍笑。
入宫逾十年，嫉妒掩称道。
疏贱难为容，况复昧倾巧。
一朝见排弃，众笑蛾眉好。
驱车临出门，盛饰舒怀抱。
不怨君王远，不怨父兄老。
唯怨蛾眉悮一生，荣枯不得同百草。

人生无定端，万事固难料。
美好招世患，谗謟过忠告。
正淑不自媚，私谒事妍笑。
入宫逾十年，嫉妒掩称道。
疏贱难为容，况复昧倾巧。
一朝见排弃，众笑蛾眉好。
驱车临出门，盛饰舒怀抱。
不怨君王远，不怨父兄老。
唯怨蛾眉悮一生，荣枯不得同百草。

前有一樽酒，高张发清弹。
娥眉扬玉泽，雅舞凌七盘。
春容媚桃李，艳色夭且妍。
向我如笑粲，举酒相为欢。
对此如不饮，人生良可叹。
君不见当年项王之力能拔山，驱除天下犹转圜。
又不见仪秦挟策骋雄辩，指挥七国随纵横。
一朝智力有所困，诛灭不得同编氓。
成败苟如此，贫贱固所安。
劝君酩酊寄樽酒，人间万事无足观。

用意十分巧画眉，妆成独自惜容仪。
非缘郑袖能歌舞，自是人心着处迷。

族类皆有偶，所偶各有方。
我本汉家女，远嫁乌孙王。
言语既不通，嗜欲宁相当。
生肉以为食，膻酪以为浆。
毛卉袭衣服，蒜薤为馨香。
呜呜当歌舞，跳跃纷低昂。
风沙障白日，四野皆苍黄。
逐猎射禽兽，藉草毡为墙。
喜怒不可测，贪戾过豺狼。
自为治宫室，仅能庇风霜。
岁时一相见，但见眉目光。
东南望汉日，独觉霜天长。
飞鸟恋故林，游子思故乡。
而我被遐弃，失身投穷荒。
明明汉天子，一女奚足伤。
武威与文德，岂不在周行。
吾王居下国，奉上固所当。
结亲徒自辱，掩泣羞汉皇。

春光谁占得，杨花独自知。
未到传消息，将归送别离。
随风飞更急，入户舞还低。
大有撩人处，妆台恼画眉。

昨日暴热加蕴隆，今日寒色如穷冬。
居然寒暑变春事，大钧造化谁始终。
我欲直前扣天阙，万神森卫不可谒。
上玄岂纵勾芒神，朝驱赫日夜沉月。
吹香湿玉失长养，发陈璺启若徒设。
愿天勿令移指麾，却收正令还春曦。
暄风布暖活贫窭，免咏眉山御腊衣。

上人早出岷峩山，颇游五岭崎岖还。
妙定休咎指诸掌，会心不出眉宇间。
顾予从来多得丧，归老林泉喜无量。
它年见我岩壑中，应笑如如得非相。

我生饱艰苦，初年心已衰。
况今七十化，形惫聊支持。
头童渐不束，齿败余墙围。
发落尚尔尔，齿豁良依依。
鱼蟹强剥啄，梨栗亦空施。
岂惟意倦怠，咀啮徒攒眉。
老妻谙其苦，饭颗必若糜。
佐以推饭物，批抹烦刀挥。
不知更十年，此身何可支。
昔闻张苍老，相国力乃疲。
金盘厌羔腻，玉乳环蛾眉。
至真瀹元精，芳润充丰肌。
闲出天下论，用为汉室奇。
我今何有哉，丰悴理所宜。
不然举此志，中有浩气怡。
外形以为得，彼美当虚辞。

我生饱艰苦，初年心已衰。
况今七十化，形惫聊支持。
头童渐不束，齿败余墙围。
发落尚尔尔，齿豁良依依。
鱼蟹强剥啄，梨栗亦空施。
岂惟意倦怠，咀啮徒攒眉。
老妻谙其苦，饭颗必若糜。
佐以推饭物，批抹烦刀挥。
不知更十年，此身何可支。
昔闻张苍老，相国力乃疲。
金盘厌羔腻，玉乳环蛾眉。
至真瀹元精，芳润充丰肌。
闲出天下论，用为汉室奇。
我今何有哉，丰悴理所宜。
不然举此志，中有浩气怡。
外形以为得，彼美当虚辞。

郎官出宰镇方隅，聊试牛刀意未摅。
不特持平争结友，要知博物有成书。
不惊雉羽桑阴静，一洗蛮烟霁景初。
恨识羽山眉宇晚，徒闻嘉惠及耕锄。

方惭虚薄预时流，仍见娉婷恰上头。
檀口细能哦赤壁，羊醅喜为沃清愁。
当轩妙有眉宇秀，列屋尚谁庭院幽。
颇恨夜深人已醉，翔然翠袂挽无由。

子真高韵屡裁诗，不得同行暂语离。
春色正如重酝酒，好花尚有最繁枝。
老翁只喜先安穴，寿数何能更问眉。
冒热归来便如梦，何堪尘土混幽思。

蜜勺琼浆荐羽卮，修门工祝俨相依。
蛾眉杂遝无穷乐，泽上迷魂底不归。

忝中二千石，罢去辄图真。
揆予本完士，蚤蒙善养仁。
执笏班华位，飞绥侍邃宸。
如何金紫服，乃裹丘壑身。
西南一面重，朅来驾朱轮。
牵拙岁再期，初无德在民。
形象安足纪，崖略聊自陈。
质陋眸子了，志泰眉宇伸。
谁谓彼其子，而传阿堵神。
爵里三十八，赫赫多名臣。
瞻前谢前哲，垂后惭后人。

吏上重门钥，楼喧叠鼓挝。
翠沈遥岭树，红敛暝丛花。
杼促虫声急，眉拖月魄斜。
烦心销热尽，不待镇嘉瓜。

握臂苦愔愔，苍华倦昼簪。
悟非蘧瑗早，达想净名深。
齐鹿闲三{木适}，仙图戏一禽。
独应吴客问，眉宇识侵淫。

彼美云章子，翛然天外情。
凝眉逐层翥，俯手散余清。
霄迥心逾远，徽迁曲暗成。
千秋想萧散，方觉绘毫精。

汉东烟树露蝉嘶，回首周南涕易危。
梁苑谩传居右赋，扶风谁识最良眉。
仙巾雨垫愁怀路，素壁尘凝忆问诗。
他夜梦魂知不远，蘧蘧长绕越禽枝。

柳已如眉拂上林，细风吹动绿烟深。
东君巧欲装春色，更引黄鹂啭好音。

冥冥细雨绿阴齐，湛湛长江客去时。
剔起眉毛欣应供，横担楖栗看来期。

斜风吹雪冷征衣，来见长眉老阿师。
为我晓开银色界，笑谈宁复问归期。

北风忽卷热，山顶云已驰。
日影未容敛，雨脚俄骤垂。
一向得凉吹，四山横修眉。
暄寒本两陆，莫能测密移。

乾坤万事上眉端，寂历东风独倚栏。
白发余春能几醉，绿阴细雨不多寒。
香飘苔迳花谁惜，影落沙鹤泉自看。
碧眼野僧知我意，素琴携就竹西弹。

三月春如年少时，了知造化最儿嬉。
智行无事柳飞絮，道发自然花满枝。
锦绣园林添富贵，神仙院落鬭清奇。
老夫长似春三月，游戏人间不皱眉。

雅致园林景特奇，彩亭斜跨水沦漪。
影摇碎日浮霜簟，声触危栏倚钓丝。
岸帻不妨横醉榻，萦眉时复度新词。
溪山风月年年好，长与高人啸咏期。

立庙本来皆可纪，凛然英烈殆天启。
年垂八十官太师，平生所欠惟死尔。
分甘一死鸿毛轻，举世俗子何用嗔。
谁知我公本不死，眉间生气犹峥嵘。
堂堂十老皆人杰，逢辰遇合稷与契。
俨然玉立配我公，忠义文章两奇绝。
我来摩挲读丰碑，扛鼎笔力犹精奇。
定应神物常护持，劲直千载垂良规。

投老庵居百事宜，早眠晏起不论时。
更长睡足披衣坐，倾耳林间竹画眉。

百花零落悲春晚，不复林园门可款。
待花结实春已归，到头只有东家管。
楚宫女子春华敷，为云为雨皆有余。
亲逢一顾倾国色，不解迎人专城居。
目成未到投梭处，后会难凭人已去。
可怜天壤擅诗声，不如崔护桃花句。
坐令永抱埋玉悲，游手那知京兆眉。
难堪别鹤分飞后，犹是惊鸿初见时。
新懽密爱应长久，暂向华筵赏宾友。
舞尽春风力不禁，困里腰肢一涡柳。
座上何人赠翠翘，蜀中风调尤情饶。
懽浓酒晕上玉颊，香暖红酥疑欲销。
佳人薄命古相似，先后乃逢天下士。
但惜盈盈一水时，当年不寄相思字。
宜州遗恨君能详，瘴云万里空悲凉。
无限风流等闲别，几人赏鉴得黄香。

急晷驰轮岁将歇，我更荒村转冰辙。
凝岩万物冻无姿，水墨陂塘葭苇折。
是谁向背此间来，破萼梅花伴幽绝。
遥山谁恨天作愁，澹尽眉峰半明灭。
清香自满不因风，玉色素高非鬭雪。
竹篱凝睇一凄凉，沙水澄鲜两明洁。
天仙谪自广寒宫，定与桂娥新作别。
尚怜孀独各相望，多情与照黄昏月。
从来耐冷月中人，一任北风吹石裂。
漫劳粉镜学妆迟，欲写冰肤画工拙。
千古无人识岁寒，独有广平心似铁。
我因花意拂埃尘，尚恐人传向城阙。
诗成火煖夜堂深，地炉细与山僧说。

昔游临浦春正浓，小江萦委如无穷。
花浮千林锦绣幄，舟扬万顷玻瓈风。
西施故乡擅佳丽，会稽秀气藏华秾。
是时山晴见真色，落日西南千万峰。
今情不尽古情在，恨叠晚妆眉晕重。
恨应但知倾国貌，无人能说亡吴功。
倘非绝态动君意，姑苏台上犹歌钟。
成功未甘归范蠡，素衣故国宁相从。
文公之孙重端世，衮衣门户推八龙。
官闲援毫来吊古，溪山顿为开愁容。
谪仙亦赋浣纱石，至今翠绢不停织。
浴池邀伴下瑶池，霑丐越女天下白。
风流昭洗待名流，有德于人当血食。
红心草葬旧金钗，黄陵庙成新石刻。
霞裙琼佩无消息，怨魄凄魂招不得。
一杯流水奠江蓠，苎萝山前已秋色。

山如出茧眉，溪似萦风带。
雅意乐溪山，安用携粉黛。
烟云无定姿，姝丽有真态。
谢公经世心，遇物何显晦。
钟鼎与山林，生处初一槩。
均令四海间，如我常安泰。
临难无喜惧，与人共忧爱。
百年但影殂，千载犹心在。
风流不可追，超然八荒外。

春浓已伴客愁浓，门掩雨余江上峰。
莫道夕阳无一事，远颦眉黛更千重。

遥山天际敛眉峰，清浅溪边淡粉容。
薄暮寺桥人独立，一灯明灭数声钟。

方广即真华藏界，自他不隔一毫端。
庞眉大士常相见，猛雨豪风漫作难。

君不见长安公侯家，六月不知暑。
扇车起长风，冰槛沥寒雨。
重櫩邃屋昼生阴，反易天时在谈吐。
又不见五陵富豪儿，炎天多快意。
雪縠曳轻明，珍槃嚼甘脆。
蛾眉皓齿发清歌，洒酒筠枝集蝇蚋。
何如野客歌沧浪，万事不理心清凉。
流金铄石未为苦，势利如火焚中肠。

常嫌门外车，驱驰但扬尘。
今朝故人来，喜听声辚辚。
昔别自梁苑，分飞湘吴闽。
痛心鸣镝祸，事往勿复陈。
共载谐寥閴，分筇上嶙峋。
山川旧赏识，挟友意弥新。
徘徊小精庐，剧谈口翻津。
为言漂荡余，投迹荒寒滨。
夕火斧僧林，朝餐籴邻囷。
官闲非所恨，有禄不济贫。
牢愁写万斛，语壮眉不颦。
定知撑肠书，为君发精神。
调钟尚变哑，画龙孰窥真。
吾闻倜傥才，韬默贵自珍。
量海浚宜广，豪山磨欲磷。
十科世所重，群公谓当仁。
向来荐牍飞，璧光动高旻。
陈编论糟粕，中有王道谆。
谋国必张国，疗民须活民。
但得君名扬，何异我志伸。

大儿行文学苏黄，暗潮无声走茫茫。
小儿分题拟甫白，手抉蟆颐取冰魄。
自成机杼谁如君，悲歌乃有可怜色。
晓来春归荠叶新，青女摧之良不仁。
那知妙龄气如许，一睨辟易惊千人。
我亦归为村衰翁，接花成条欹屋红。
跣行肯追蹀躞步，杯饮不羡琉璃锺。
相逢他事不发语，醉面彻日承谿风。
君不见丰碑模糊立岘首，又不见穗帷虚斟百眉侑。
何如吾侪见在身，有口犹堪著醇酎。
陶陶兀兀未全非，赫赫炎炎岂长有。
砚峰绝顶抚孤松，伊谁及此苍髯寿。

破雪梅初动，南枝更北枝。
傍墙应折尽，背日较开迟。
晓角惊残梦，春愁占两眉。
狂风将落蕊，故入画楼吹。

故人浮家檇李傍，为爱修竹分僧房。
霏霏玉尘梦千里，剡剡银钩书数行。
极知神潜鼻端白，祇恐喜动眉间黄。
烟波莫久费吟笔，好绘日月增天光。

使君尊老致聃彭，跻彼公堂醉兕觥。
祝饐俾观新礼节，纵谈犹说旧升平。
厖眉昔日商山皓，尚齿当年洛社英。
盛事欢传旴水上，赓歌归羡属儒生。

庞眉困郎署，白首命不遭。
猿臂无侯封，徒负射虎豪。
两者厄天运，材智俱莫逃。
向来邓氏子，志行劣可褒。
藉非逢际会，未免掾功曹。

昔人骄豪自髫鬌，万里浪欲乘风破。
暮年志计转难量，眼看一州如斗大。
今君容膝能自安，高馆不与身相关。
作斋似斗意阔达，宇量宁妨广百间。
足明居世惟知足，宽窄在心非在屋。
莫言斋小碍人眉，清绝坐销愁万斛。
奉身那用有余为，身稳心安君自知。
软褥傍炉时枕肘，不须小帐更低垂。
也知丈室含无际，自有壶公容客地。
斗斋我已戏题诗，斗酒还当就君醉。

君不闻汉时遗荣两大夫，群公祖道倾京都。
去尘寂寞绝继踵，但见画手空传图。
君今心事能超古，早束衣冠挂神武。
掉头不待迫悬车，广受视君知孰愈。
世人分著金笼头，或贪微名鱼中钩。
宁如君脱宦海去，饱看遥碧临清流。
似闻远目增明处，宛如画出城南句。
款门何日赴幽期，坐挹云岑为君赋。
想当遐瞩穷天垠，吟怜修眉浓绿新。
应嗤争利推车客，不惜青山碾作尘。

天暄地媚春融融，化工点染分花容。
东风夜半入香陌，杂树晓繁争白红。
兰丛蕙根芳翠滴，柳艳明眉轻羃{罒/历}。
红颜绿鬓青春客，壶中新醅鸭头色。
残丝冉惹愁如织，日暮低迷草萋碧。

一春痴癖门长扃，两耳不闻𫛸鴂声。
不知东南风，扫尽红紫英。
行行点检桃李径，但见树子青冥冥。
门前水流渠，照灼须眉清。
科斗游其间，脚股各已生。
渠旁草郁郁，草底蚯蚓鸣。
韵如抽茧丝，幽咽得我听。
念此琐细物，随时变音形。
黄河赤鲤或点额，老骥塞默长羁缨，嗟嗟世路真难行。

老不晓事杨子云，缀文讥诃坚逐贫。
班生曲笔甚假借，谓不戚戚元非真。
草玄欲作后人计，投阁自迷身不利。
王涯筮中好其书，宁复逆知甘露事。
蛙声紫色欺昏童，义士远引如冥鸿。
胡为颠眩尚执戟，美新屈首称臣雄。
岷山沃野蹲鸱大，拓落不归良已过。
近危竟似井眉瓶，虚作反骚嗤楚些。
诡情怀禄遭嘲评，但用笔墨垂声名。
文章要亦千古事，久矣法言今正行。

焚鱼共酌田家醴，欢酣递啸凉风起。
子谙懒叔故相携，指点村南聊纵履。
行行林影摇参差，拄杖扶我长过眉。
幽寻极眺不知倦，路转石角时钩衣。
泉声入耳淙琤玉，何许泠泠砧杵续。
悠然发兴见南山，林壑盘纡如岳麓。
喧卑迥隔区中缘，况复华月升东边。
明凝苔露正皎皎，浄映石濑弥娟娟。
方欣清景多幽事，扬𪸩莫遣浮云蔽。
绝怜萤影巧自持，却厌蛙讙苦无谓。
归来阿朗傍隅趋，示我长吟意有余。
明宵有月更相就，还看玉轮游舞云。

雨中烂熳睡，门径横林扉。
朝晖入瓮牖，起我聊伸眉。
良游眺江郊，揽袂风披披。
平瀛涨新绿，滟漾摇晴陂。
云峦霭空翠，烟树森华滋。
潭渔下罜{罒鹿}，陇种行楼犁。
贪穿康乐屐，更杖原思藜。
阿宜倦游还，心事嗟多违。
新功在琢句，非复吴下时。
渊明赋归来，今是知昨非。
君看古贤达，茹草甘长饥。
悠悠身外事，凛凛胸中奇。
因赓喜霁作，用代城南诗。

李侯半天霞，绝俗几千丈。
平生有劲气，傲岸力高尚。
波涛驱笔底，万里一奔放。
清风凛须眉，挺拔舍人样。
蚤以鸳鹭姿，簉羽迩天仗。
拖绶奉朝请，论列专靡让。
言辞剧酸灼，贬窜辱伤谤。
官资如马足，曾不兴怊怅。
宴游长笑傲，忠鲠期自谅。
江山穷赏目，搜抉归吟唱。
于今富篇章，态度难悉况。
精清极孤高，丽雅略谈浪。
乘豪骋雄怪，句法时跌宕。
端如抚良琴，杳默变清亮。
连篇时讽咏，飧寝每辄忘。
我惭语俗下，有类牛鸣盎。
遽耳咸池音，吟魂惊沮丧。
闻之良匠氏，侏儒非冗长。
医师兼百药，马勃用或当。
微言出堂下，挈手烦叔向。
倘许揖戈鋋，愿奉诗坛将。

华颠老学似秉烛，及壮贵在勤书诗。
男儿不解事文笔，何异妇女留须眉。
予生早已度弱冠，畋渔籍素常嗟迟。
尔今年才十八九，着力钻砺诚当时。
胡为讲道率粗灭，浪自闲散多盘嬉。
或时使酒昧检束，怒骂臧获惊纷披。
我旁闻尔作气势，怜尔放骜如痴儿。
人生禀受性不恶，鞚驭要使知高低。
常时见尔亦逊顺，顿以狂药生尤违。
便当惩艾悼往失，痛戒濡首疏尊卮。
专心蓄力玩经笥，调护气术循绳规。
吾言一日可三复，勿谓浪语无资裨。

川勤直下生马驹，早追奔电越国都。
至今不肯著槽厩，蹴蹋万里浮江湖。
我来古寺长松下，邂逅解包逢藞{艹磋}。
尚看秀色带峨眉，墨玉贯珠常在把。
问今客路迷风沙，得无劳苦行天涯。
笑言烦恼真佛事，去家千里犹吾家。
休公昔生我乡曲，一瓶得得游西蜀。
鉴今却自蜀中来，好住兰阴结茅屋。

黄梅雨歇春归后，抟黍哺雏鸠唤妇。
红残小颊蹊上花，翠刷浓眉陌头柳。
箨痕半脱烟篁瘦，露裛幽香逗书牖。
云容漠漠晓阴愁，麦信风前一搔首。

褒功传紫诏，锡服下丹墀。
朱绂荣书记，银章付拾遗。
舄凫随步趾，象笏映须眉。
更卜垂三组，它年佩陆离。

故人欣面款，令我得眉伸。
意有千金重，诗无一字陈。
清规看后裔，贤业想前人。
会续安边策，何当谒紫宸。

春风杨柳眉，春禽弄百舌。
一片祖师心，两处俱漏泄。
不动步还家，习漏顿消灭。
暗投玉线芒，晓贯金针穴。
深固实幽远，无人孰辨别。
惭愧可怜生，头头皆合辙。
不念阿弥陀，南无干屎橛。
无智痴人前，第一不得说。

乌顶雪眉，云踪鹤态。
貌出正偏，见非向背。
芙蓉月照兮太白峰高，丹凤翔空兮琼林玉碎。
觌面分明，两彩一赛。

明月高悬未照前，雪眉人凭玉栏干。
夜深雨过风雷息，客散云楼酒碗干。

昔年两岸柳，逢春正依依。
扁舟转河曲，风光随处宜。
弹指岁云何，秋风橘柚垂。
折腰得斗粟，未救臣朔饥。
儒宫一何有，惜哉壮观隳。
采采池中芹，乱葑迷涟漪。
萧条住槐市，庭空蔓草滋。
丹雘堕煨烬，草木含疮痍。
永怀千古人，杂佩思报之。
我乃但便腹，未免儿辈嗤。
斯辰况多艰，每怀废晨炊。
畴昔请长缨，唾手平龟兹。
西略收咸京，北伐空鲜卑。
坐令王室尊，国风无黍离。
力微不办此，千愁锁修眉。
承惠谢微官，一室投荒陂。
吴山险可攀，吴水清可窥。
胜概苦邀予，投绂今去迟。
王孙定伟器，尺璧无纤疵。
枯棋屡贾勇，佳篇仍致师。
一日不会面，悠悠勤我思。
大轴插牙签，细字攻毛锥。
朝廷罗群公，如君沧海遗。
勿学贫贱交，自比山林姿。
誓将友麋鹿，终焉寄锄犁。
况君秀眉宇，异世元紫芝。
新诗落我前，醉眼眩珠玑。
言多意无他，恋恋新相知。
男儿各行役，盍簪宁无时。
期君在岁寒，素心无自违。
君看千年柏，岂惮霜雪欺。
慎勿倚市门，美货当自怡。
怀璧忌暗投，按剑古所悲。
吴门三年淹，冲天在一飞。
征涂加餐饭，秋晚多寒晖。
求仙岂浪语，渺茫那可期。
行行快着鞭，献纳黄金扉。
勿作儿女别，泪下如绠縻。
我方戒多语，念念知昨非。
恨无锦绣段，酬君黄绢辞。

昔年两岸柳，逢春正依依。
扁舟转河曲，风光随处宜。
弹指岁云何，秋风橘柚垂。
折腰得斗粟，未救臣朔饥。
儒宫一何有，惜哉壮观隳。
采采池中芹，乱葑迷涟漪。
萧条住槐市，庭空蔓草滋。
丹雘堕煨烬，草木含疮痍。
永怀千古人，杂佩思报之。
我乃但便腹，未免儿辈嗤。
斯辰况多艰，每怀废晨炊。
畴昔请长缨，唾手平龟兹。
西略收咸京，北伐空鲜卑。
坐令王室尊，国风无黍离。
力微不办此，千愁锁修眉。
承惠谢微官，一室投荒陂。
吴山险可攀，吴水清可窥。
胜概苦邀予，投绂今去迟。
王孙定伟器，尺璧无纤疵。
枯棋屡贾勇，佳篇仍致师。
一日不会面，悠悠勤我思。
大轴插牙签，细字攻毛锥。
朝廷罗群公，如君沧海遗。
勿学贫贱交，自比山林姿。
誓将友麋鹿，终焉寄锄犁。
况君秀眉宇，异世元紫芝。
新诗落我前，醉眼眩珠玑。
言多意无他，恋恋新相知。
男儿各行役，盍簪宁无时。
期君在岁寒，素心无自违。
君看千年柏，岂惮霜雪欺。
慎勿倚市门，美货当自怡。
怀璧忌暗投，按剑古所悲。
吴门三年淹，冲天在一飞。
征涂加餐饭，秋晚多寒晖。
求仙岂浪语，渺茫那可期。
行行快着鞭，献纳黄金扉。
勿作儿女别，泪下如绠縻。
我方戒多语，念念知昨非。
恨无锦绣段，酬君黄绢辞。

山林与钟鼎，各了一世缘。
千年眉山翁，生气犹凛然。
菟裘视阳羡，卖剑将老焉。
此志空泉扃，禾黍荒故园。
尚余种橘帖，会有异世贤。
西清广川公，文翰郁双全。
新篇来西枢，句句清可弦。
廊庙须公归，宁容一壑专。
九重最深眷，每转从谏圜。
绝唱今寡和，惜哉坡已仙。
回视楚臣些，并驰争孰先。
况复黄绢碑，光耀荆溪边。
此亭会不磨，名与两公传。
几株罗潇湘，便觉饶风烟。
不比濯锦江，桤木须三年。
行矣凉飚起，霜满千崖巅。
香雾喷四坐，满引杯垂莲。

杨枝巧作腰支弱，不分小桃红入萼。
风光向人但妩媚，客子那知行路恶。
短篷荡漾晴波里，取次茶深酒薄薄。
所思故人殊未来，悲风为我生绝壑。
尘沙隔年不相见，结邻空记他时约。
相看一字不寄将，剩有新知岂云乐。
眼前俗士败意耳，忆君岁岁空牢落。
炯炯眉目端可思，月照西廊暮云廓。

坐客一时人物换，此山海内旧知名。
华筵为我歌金缕，深院有人来石城。
酒浪满浮春浪碧，眉峰浅画晚峰平。
日斜柁转各回首，松竹绕溪知此情。

玉树郎君两白眉，照人英爽自儿时。
乃翁可笑太多事，绕舍春风千万枝。

峨眉古名山，长雄坤之维。
月峡为表里，雪岭相蔽亏。

匹马吴江谁着鞭，惟公攘臂独争先。
张皇貔虎三千士，支持乾坤十六年。
堪恨临淄功未就，不知锺室事何缘。
石头城下听舆议，万姓颦眉亦可怜。

悲哉为儒者，力学不知疲。
观书眼欲暗，秉笔手生胝。
无衣儿号寒，绝粮妻啼饥。
文思苦冥搜，形容长枯羸。
俯仰多迍邅，屡受胯下欺。
十举方一第，双鬓已如丝。
丈夫老且病，焉用富贵为。
可怜少壮日，适在贫贱时。
沉沉朱门宅，中有乳臭儿。
状貌如妇人，光莹膏粱肌。
襁褓袭世爵，门承勋戚资。
前庭列嬖仆，出入相追随。
千金办月廪，万钱供赏支。
后堂拥姝姬，早夜同笑嬉。
错落开珠翠，艳辉沃膏脂。
妆饰及鹰犬，绘彩至蔷薇。
青春付杯酒，白日消枰棋。
守俸还酒债，堆金选娥眉。
朝从博徒饮，暮赴娼楼期。
逢人说门阀，乐性惟珍奇。
弦歌恣娱燕，缯绮饰容仪。
田园日脧削，户门日倾隳。
声色游戏外，无余亦无知。
帝王是何物，孔孟果为谁。
咄哉骄矜子，于世奚所裨。
不思厥祖父，亦曾寒士悲。
辛苦擢官仕，锱铢积家基。
期汝长富贵，岂意遽相衰。
儒生反坚耐，贵游多流离。
兴亡等一瞬，焉须嗟而悲。
吾宗二百年，相承惟礼诗。
吾早仕天京，声闻已四驰。
枢庭皂囊封，琅玕肝胆披。
但知尊天王，焉能臣戎夷。
新州席未煖，珠崖早穷羁。
辄作贾生哭，谩兴梁士噫。
仗节拟苏武，赓骚师楚累。
龙飞睹大人，忽诏衡阳移。
帝曰尔胡铨，无事久栖迟。
生还天所相，直谅时所推。
更当勉初志，用为朕倚毗。
一月便十迁，取官如摘髭。
记言立螭坳，讲幄坐龙帷。
草麻赐莲炬，陟爵衔金卮。
巡边辄开府，御笔亲标旗。
精兵三十万，指顾劳呵麾。
闻名已宵遁，奏功靖方陲。
归来笳鼓竞，虎拜登龙墀。
诏加端明职，赐第江之湄。
自喜可佚老，主上复勤思。
专礼逮白屋，悲非吾之宜。
四子还上殿，拥笏腰带垂。
父子拜前后，兄弟融愉怡。
诚由积善致，玉音重奖咨。
资殿尊职隆，授官非由私。
吾位等公相，吾年将期颐。
立身忠孝门，传家清白规。
但愿后世贤，努力勤撑持。
把盏吸明月，披襟招凉飔。
醉墨虽欹斜，是为子孙贻。

天宇修眉浮太华，晚晴浓绿新如画。
何似文君蹙远山，秀色可餐清更雅。
人知泼黛青孱颜，共喜眉宇修弯环。
不知是中石蕴玉，遂能发彩惊尘寰。
美人美人隔秋水，娟娟静淑金闺里。
其人如玉德满身，笑杀西湖比西子。
杜陵破帽随金鞍，心醉归来空掩关。
不须更问许玉斧，二十四山如髻鬟。

天宇修眉浮太华，晚晴浓绿新如画。
何似文君蹙远山，秀色可餐清更雅。
人知泼黛青孱颜，共喜眉宇修弯环。
不知是中石蕴玉，遂能发彩惊尘寰。
美人美人隔秋水，娟娟静淑金闺里。
其人如玉德满身，笑杀西湖比西子。
杜陵破帽随金鞍，心醉归来空掩关。
不须更问许玉斧，二十四山如髻鬟。

林樾失洗沐，丛灌老偃蹇。
坐令轩豁地，雍穆成奥阃。
千年李峨眉，孤调绝攀挽。
径欲刬君山，笑看湘水远。
我来此亭上，造化阅舒卷。
何堪浩荡意，郁郁仰若俛。
兰蕙生当门，尚尔付锸畚。
大材廊庙具，顾此何衮衮。
石角砺霜斧，一斩三百本。
图事欲大快，不复计小损。
天地英气归，川原胜魂返。
镜开水滟滟，龙转山蜿蜿。
卧虹踏归市，融云护春垦。
晴光荡芳酌，中筵舞蹲蹲。
黄花压客帽，胡床秋风稳。
万象竞参揖，相见一何晚。
通塞有时运，明晦理相反。
干戈天地闭，抚事切深悃。
痛浇磈磊胸，不复效老阮。

一日如三秋，属君情所专。
晨风吹初春，绕屋鹊声干。
得非造物意，怜我徒侣单。
放晴速君归，一笑不作难。
起携化龙竹，消散枯体酸。
矫首东山云，行人为我言。
言君骑紫马，近在十里间。
溪边古松堤，柳波梅飞残。
疾走落巾履，欢迎许平安。
津津眉间黄，顾我一粲然。
颇云万貔虎，枕戈卧西关。
元戎坐帷幄，花幕清昼闲。
井络天一涯，可以加饭餐。
复出群公诗，字字冰雪寒。
穷探到冥窈，老语角险艰。
一读重惊叹，再读醒昏顽。
嗟我平生心，文阵亡左旃。
遽拭涓滴眼，窥此瀛海寰。
并驱吾岂敢，愧负百且千。
尚能督租赋，用博酤酒钱。
日日与君醉，高歌易长叹。

西北有高楼，氛氲临大路。
飞檐转春风，绮窗琐云雾。
姣服者谁子，倾城此容与。
娟娟长眉青，不受脂泽污。
娉婷惜不嫁，恐为荡子悮。
写心泛清瑟，独不怨迟暮。

绿阴满门春已还，黄鹂门外犹绵蛮。
萧萧冷官无一事，高斋搔首兀痴顽。
睡魔袭我意萧散，直来眉睫扬神奸。
须臾爽气溷尘俗，双眸瞑眩那能覸。
弥明未断口头句，鼻息如寄雷车间。
梦魂恍恍何所适，飘飘寥廓辞跻攀。
松风拂足云生腋，深穷月窟超人寰。
更寻织女支机石，天河西户声潺湲。
无何有客乘晚兴，剥剥啄啄敲柴关。
惊回清风枕簟冷，赤霞夹日崆峒山。
一日废书强舌本，萌生鄙吝劳清删。
谩学昌黎送穷术，挥毫加点文烂斑。
睡魔凭物对我语，劝我停手开愤颜。
自言宇宙若非我，人生俄顷无休闲。

大丈夫，须猛烈。
打破从前伎俩，直下斩钉截铁。
拈却佛祖机，拔却系馿橛。
岂不见睦州为人太亲切，拶得云门脚折。
后来儿孙不辨端倪，却向推门处辨别。
若也恁么参禅，馿年未得休歇。
妙严不惜眉毛，与你当头拈出。
南赡部洲人，常在北郁单越。

西天四七，唐土二三。
尽向者里钉桩摇橹，新东林为你诸人解缆放船。
未说超宗异目，若得齐眉共瞩。
亦可明窗下安排，未免栏腮掴出。

茅屋紫霄下，良田石镜边。
此生随分过，不用买山钱。
这般恶比丘，何人敢近傍。
恣焚三毒火，力起无根谤。
破除少室窠巢，并荡衲僧见障。
闻者见者攒眉，应是无人瞻仰。

处世从教眼似眉，自然心地绝支离。
翻身更透龙门浪，头角峥嵘宇宙低。

蓬室有姝女，颜色耀朝晖。
幽独人未识，婵娟心自知。
高堂悬宝鉴，美丑良不欺。
借君一寸光，为妾照蛾眉。
念当有所适，辞亲结罗衣。
常恐妾命薄，失身轻薄儿。
安得嬿婉人，白头同所归。

余初食橄榄，眉蹙口欲吐。
稍稍滋味之，久乃见媚妩。
曲终喜奏雅，先病得后愈。
功成老大时，亦足酬嘬咀。
余生足忧患，备已尝险阻。
犹如蓼中虫，自习蓼中苦。
不知苦尽处，回味有几许。
古人倒啖蔗，佳境贵渐取。
但问有与无，迟暮不犹愈。
君看道傍李，弃置终泥土。

范子廊庙器，至宝非凡璞。
胸怀吞云梦，豪气低华岳。
昔在童稚时，树立已卓卓。
曳裾桥门内，崭然见头角。
岁行在辛丑，帝策询民瘼。
造庭百千人，衣带矜褒博。
平居议执政，至此舌为括。
独余子范子，雅志不可夺。
吐辞如涌泉，一发孰能遏。
挥毫不停缀，盈卷无点抹。
汉廷执戟郎，环顾皆错莫。
纵横五千字，字字医国药。
期于必伐病，非徒事迂阔。
怪言一惊众，士论叹且愕。
皆云布衣流，志在縻好爵。
乃尔张危言，身谋胡太错。
当时群宗匠，其间多龌龊。
指言为沽直，欲使趋鼎镬。
堂堂春官臣，主张独何确。
谠议既冰释，众口不能铄。
乙科忽大阐，秋天一雕鹗。
传诵争取先，纸价为翔跃。
声华顿辉赫，蔼然暨南朔。
忆昔客东都，猥厕英游数。
每于谈笑间，论议闻謇谔。
诵语非沽名，生平真所乐。
乖离三四载，遣我情怀恶。
间者见眉宇，飒然意气豁。
亟使罗酒浆，沈沈动清酌。
秉烛夜相对，谈词恣嘲谑。
公卿颇历诋，治乱亦商略。
间出新诗篇，清制皆洒落。
祇怀苍生忧，肯为穷愁作。
少陵不忘主，气味若相若。
倘使任言责，必有裨帷幄。
奈何谏诤姿，久矣滞丘壑。
似闻庙堂上，知己被新渥。
一公丞乌台，一公相黄阁。
吾君皆太平，二公繄深托。
荐贤乃报国，看子翔寥廓。

我登峨嵋山，伟观天下少。
观公惊俗句，更觉眉山小。
短章锋斩绝，大篇气深杳。
纸敝墨色渝，读诵不能了。

艺祖开基登九五，驾驭群雄走龙虎。
五十余年到章圣，将帅名臣犹接武。
王家再世蒙休光，父子继踵仍腾骧。
我从诸孙见画像，绝世风骨何堂堂。
隋国令公温如玉，方口丰颐秀眉目。
典刑犹在想可知，骨肉都匀肥不俗。
小令公为隋国儿，比之乃父加瓌奇。
凛然满面英豪气，犹有酣战骁雄姿。
百年神隽今已矣，貌向丹青尚如此。
虎头不用着三毫，燕颔须教飞万里。
屹然立向庙堂间，可使边人毛骨寒。
千载长存麒麟阁，当年肯著鵔鸃冠。
人物于今宁复有，奇庞谁是功名手。
麞头鼠目休求官，归作山中耦耕叟。

峨眉峻极西南著，万景庄严诸佛住。
高标天柱八纮张，雄镇坤维百灵赴。
我来雨霁群峰出，正值春暄三月暮。
上方解冻僧入岩，远俗来游客填路。
篮舆牵挽六十里，梯栈高低三万步。
鱼贯攀缘筋力疲，鸟腾陡绝神魂惧。
行经崖坂几萦曲，望极堪舆莽回互。
锦里遥看井底迷，雪山忽认屏间误。
幽岩得照石发彩，阴洞有声雷蓄怒。
楞伽仙音好鸟语，兜罗绵界神龙护。
沧海潮回波浪平，蓝田日暖烟霏布。
长虹欻放白毫光，淡墨俄瞻紫金聚。
应真飞锡众共睹，圆相摄身人自顾。
六牙白象恍当空，三足赤乌潜隠雾。
琉璃瓶莹秋月白，优昙花浄含晓露。
瑞境旁连瓦屋起，合成一界如相附。
神灯夜从九顶朝，散作千山无尽炷。
肉眼亲观佛会开，凡躯恐逐仙风骛。
欲寻傅说箕尾间，休访君平斗牛度。
便排阊阖陟高圆，扰扰人寰何足寓。

大方广佛三身具，境号华严普贤住。
三千浄土毛孔吞，百亿化身尘刹赴。
底事眉山迹偏显，端由象法时将暮。
三乘不起正信心，一线顿开方便路。
将欲神变惊凡目，故敛光芒归窘步。
示现虽同人异见，开遮未判谁无惧。
臂力遥擎妙喜来，顶光近摄清凉互。
我来亲睹未曾有，方审传闻元不误。
阳春正值风日好，阴雨不逢雷雹怒。
入梦惟忧神鬼知，乘危暗有龙天护。
招提问路方上征，世界当空已先布。
千林寂历鸟声少，万岭奔腾云气聚。
高峰初到甫休歇，圆相俄惊成指顾。
一壶恍入物外天，五里知非世间雾。
感通咫尺捷影响，变灭须臾嗟电露。
公居福地宝岩对，身享耆年仙籍附。
两禁高辞法从班，一灯久续禅宗炷。
正始余风独后凋，建安逸驾争先骛。
忽聆酬唱便随喜，要与见闻俱得度。
愿公且见宰官身，一宅常与轩冕寓。

元正启祚旧时事，万物咸新今日春。
自是天机超妙化，何须更捋鬼头巾。
攀北斗，倚南辰，唱拍相随特地新。
引得水轮风轮火轮金轮相磨俱不动，执持世界等空手。
面皮厚三寸，眉毛重八斤。
有时无事倚门立，十字街头等个人。

年年正月一，鼻孔长三尺。
个个贺新春，眉毛重八斤。
但□平正事，天道自分明。

一心不生，万法无咎。
木匠带枷，自作自受。
有心无法，受报好丑。
有法无心，天长地久。
心生法生，乌飞兔走。
心灭法灭，倒翻筋斗。
口似鼓椎，眉如扫帚。

我闻禅师，荣领天竺。
山色湖光，争辉夺日。
佛法禅道，日月灯烛。
眼放电光，机逾臂竹。
说云门禅，如珠走盘。
唱无生曲，铿金戛玉。
千眼洞明，万机攒簇。
佛祖并驱，水云叠足。
掣颠掣狂，可记可录。
诳吓闾阎，鼓荡流俗。
眉毛厮结，形影相逐。
把手共行，孤峰独宿。
彼上人者，难继高躅。
因甚如此，为佗牵犁入市，骑牛上屋。
七九从来八十三，六六何曾三十六。

锦江巨浪连三峡，九陇峰高接五天。
中有导师口生角，眉毛落尽脚跟穿。
击得嘉州石佛眼中火出，惊回陕府铁牛鼻孔生烟。
阿呵呵，莫怨天。
有利无利，不离行市。
伸手缩手，无党无偏。
酽茶三五碗，意在镢头边。

两阵交锋笑似嗔，双眉倒卓眼生筋。
谿山云月谁为侣，南北东西绝近邻。

门外春将半，岩花带雨开。
信从天外至，人自日边来。
虎啸风生谷，龙吟雾满腮。
相逢眉盖眼，平地舞三台。

言无展事，语不投机。
顶门着眼，颔下安眉。
圣凡路绝，事理俱非。
刀截春风，锯解称锤。
刀锯俱妙，明暗可追。
刀锯不尔，二破一亏。
阿呵呵，也大奇。
风卷怒涛天际阔，莫教断送老头皮。

三世诸佛转法轮，一大藏教说不尽。
象骨当机正令行，玄沙见机行正令。
或说或听闻不闻，电卷星飞谁与论。
拨转那边关捩子，眉毛留得数茎有。

咄咄瞎馿趁大队，眨上眉毛佛不会。
白云断处是青山，行人更在青山外。

两阵交锋笑似瞋，双眉倒卓眼生筋。
谿山云月谁为侣，南北东西绝近邻。

塞破太虚空，关津更不通。
文殊与网明，自西还自东。
眉间拔剑频相顾，女子瞿昙立下风。

札杨岐，独脚寨。
吓临济，小厮儿。
栗棘金圈输货价，土旷人稀卖与谁。
只将破草鞋泥弹子，向十字街头换得眼睛三百担。
人亦不觉，鬼也不知，噫嘻嚱，半夜归来日卓午，虚空依旧画娥眉。

濯锦之源，怒涛汹涌吞三峡。
合浦之渊，巨浪腾空接五湖。
夺双标随手便掷，考丹霞复得贤无。
颅顶方衣，踞死心席面而饱饮鸩毒。
雕眉象准，造湛堂虎穴而断命丧躯。
彻黄龙三关巴鼻，脱临济十世规模。
牛头马头出没，佛病祖病痛除。
稽首瞎馿，非横灭族。
水无鳞介，岩有涂毒。
义断情忘，亲承付嘱。

凤凰山下方求隠，摩竭城中又转身。
星电交驰何处是，旋机倒用若为陈。
居士门高无异说，山僧行处脱根尘。
风作伴，月为邻，三眼摩酰笑似瞋。
佗年策杖重倾盖，抵掌掀眉一笑新。

即心即佛眉拕地，非佛非心双眼横。
蝴蝶梦中家万里，子规枝上月三更。

一击当机，千圣莫窥。
佩无文印，著粪扫衣。
踞魔王殿，开邪见扉。
说禅说道，恶口臊齿。
论心论性，撒屎撒尿。
牵犁上树，拗折称锤。
抗戾佛祖，倒行逆施。
不是{亻幼}堂，更是阿谁。
曲罢酒阑人不会，断肠依旧画娥眉。

开荆棘林，塞人天路。
把断纲宗，阔行大步。
风高云静月眉横，直向金轮水际行。
到家无剩地，日出事还生。

把定放开全在你，和泥合水更由谁。
大地簇成三事衲，虚空迸出两条眉。
绝忌讳，猛提撕。
惊回春梦破，倒跨铁牛归。

冷笑德山，热谩临济。
头重尾轻，碗鸣{尸豕}沸。
明侍者，透天机，八十翁翁巧画眉。
掀翻师子窟，倒跨瞎馿儿。

匝地普天，银山铁壁。
正令全提，虚空削迹。
月眉横，照用分，星流电掣透龙门。
向道瞎馿无忌讳，脚尖趯出旧乾坤。

虽有两条眉，不识一个字。
露柱未怀胎，面目却相似。
说心说性，来与三斤麻。
撒屎撒尿，演出一大事。
阿呵呵，见也么？江南生皂树，江北出天萝。

列列挈挈，硗硗聱聱。
廓然无圣，平地吃交。
鼻孔生三窍，眉毛只一般。
奇哉王道士，头戴桦皮冠。

滴水冰生分外寒，冻云环合锁峰峦。
根尘不昧心珠露，眨上眉毛子细看。

尽力当胸一拳，几个眉须堕落。
更欲如何若何，普化空中木铎。

月近中秋好，风因小雨清。
山眉烟外远，江练夜深横。
我病自不饮，君诗俱有声。
放歌能取醉，不必唤嘉荣。

从今九夏即期颐，小楷犹搜贺雨诗。
未得雨时曾过我，见君忧色上庞眉。

纸窗蒲团竹几方，清晓聊翻经卷黄。
禅心无累须眉长，坐回热恼生清凉。
月六腥膻口不尝，眼静不觑登伽娘。
名利从渠朝市忙，象口轻飘柏子香。
菰莼大嚼蜻蛙乡，不教黎苋徒集肠。

平生航浙河，不知几往返。
岂不或滞留，有时容幸免。
未若此番来，所向辄相反。
顺水即值风，便风还阻浅。
夜来至奔牛，一雨成瓴建。
妻孥笑相看，陡觉双眉展。
谓可便及城，假馆少休偃。
平明风横生，吹我船头转。
咫尺不可前，安能达京辇。
客路固多艰，我行亦太蹇。
何当归去来，高卧青山远。
一任雨兼风，杜门都不管。

大暑苦河鱼，久乃变成痢。
辗转枕席间，百药几尽试。
神气顿索然，不止形容悴。
自谓与鬼邻，偶然有生意。
方欲少开眉，赤目又为祟。
余年能几何，十日不知味。
今虽强支持，下箸犹畏忌。
去岁夏到官，今年又秋至。
默数一年中，安好无一二。
顾此衰病躯，岂堪长代匮。
回首望故山，幸有宽闲地。
不如归去来，笑歌聊自慰。

吾子一布衣，抱道仍怀德。
人虽仰其高，耐寒如松柏。
亦复诮其介，忍穷如铁石。
欲耕且无田，欲住且无宅。
借人茅舍居，破漏无遮幂。
兀坐懒扫除，凝尘常满席。
文章老更成，初不事雕刻。
间为场屋游，往往遭弃掷。
进取既不谐，资身又无策。
敩学三十年，尝作离乡客。
亦岂无六亲，为亲成间隔。
亦欲求知音，无奈俗眼白。
不知何所负，半生罹此厄。
空读万卷书，不得稽古力。
昨朝起开门，雪深平地尺。
极目望四郊，万里如一色。
穷人尽皱眉，共畏寒威逼。
亦大不能堪，君独无戚戚。
危然书窗下，哦诗度朝夕。
我送一壶酒，酒面蛆浮碧。
但可浇愁肠，岂足资欢适。
君乃走长篇，再三叙感激。
笔下有如君，足为人楷式。
勿谓道难行，自古有通塞。
时来会见上通津，莫忧计拙无衣食。

我久欲作三老诗，苦无佳句能解颐。
抽轧鄙思成无期，有语欲吐还茹之。
忽得新篇向此诗，恍如春草生谢池。
明珠万斛光陆离，璀璨不减珊瑚枝。
压倒元白头欲垂，直与李杜肩相差，使我手把不停披。
忆昨梅花吐琼蕤，枝头爱日仍舒迟。
虽恨捧觞无翠眉，吾人臭味自相宜，花下清欢聊共追。
嗟我老来意气衰，归心已决不复疑。
虽来江右把一麾，但知痛饮真吾师。
尊前况逢冰雪姿，岂容不醉负屈卮。
二老揽辔方并驰，一气相和如埙箎。
百城感化熏兰芝，不事威怒轰雷椎。
后园探春容我随，开怀笑语何熙熙。
丹青写此一段奇，未羡九老洛水湄。
何日归去山之崖，时命柴车载鸱夷。
相逢径醉莫问谁，饮尽不妨寻酒旗。

我方退老湖山上，混迹渔樵甘放浪。
亲旧凋零会面稀，与君亦复成疏旷。
何期拥节到乡邦，得得驱车肯迂访。
开门倒屣笑相迎，尽室欢忻无此况。
湖光山色似争辉，两眼韶华更骀荡。
伸眉抵掌话中肠，正好花前倒春酿。
胡为欲去挽不留，忍把阳关容易唱。
嗟乎来日苦无多，况是频年婴拙恙。
兴来亦欲强登临，龙钟未免扶藜杖。
目前衰飒已如斯，宁保明年见花放。
而今花下幸逢君，岂容不尽长鲸量。
如君志尚迥不群，治行既高心且壮。
方当圣主急搜扬，为斲岂应遗巧匠。
会看唾手取功名，尽展才猷结旒纩。
出处从今不复齐，尊酒何由更相向。
临期一醉尚何辞，后夜月明空怅望。

苍生未苏息，谁与任安危。
腾蹋思千里，栖迟尚一枝。
谩劳男子志，空忆太平时。
读罢君诗句，愁端愈上眉。

不才当退缩，何况国阽危。
犹事毛锥子，欲攀丹桂枝。
人怜无好命，自笑不知时。
且尽一樽酒，高歌展两眉。

日伫高轩过，从容慰别离。
已乖桂子约，还失菊花期。
正尔思一面，忽然掀两眉。
闻君有召节，平步上丹墀。

抱疴三月未能瘳，乐事都无祇有愁。
忽觉天香参鼻观，顿令病客展眉头。
拟招宾佐同欢赏，奈怯壶觞且罢休。
却忆向来无事日，年年花下醉千秋。

平生相见即眉开，几遣车停马首回。
窗外每怜随月到，竹边还喜过墙来。
寒香入坐如相觅，幽艳迎人欲自媒。
不负此花惟有醉，殷勤且覆掌中杯。

临别殷勤赠我诗，一披何喜得如之。
怪来笔下能高妙，元是胸中自崛奇。
长恨顷时才一面，方欣今岁展双眉。
明年莫负论文约，要向新元副所期。

我爱青山欲细看，如何不在户庭间。
聊移野外玲珑石，来作窗前重叠山。
拄笏已堪供啸咏，杖藜还更得跻攀。
莫言道院过从少，亦有修眉相伴闲。

几多去棹与来帆，竞利奔名一水间。
应怪行人浑不悟，临流长是蹙眉山。

此邦是处见蛾眉，独有斯亭见处奇。
对此已添离别恨，可堪更值夕阳时。

倒著山公白接{罒/离}，尚怀前日醉蛾眉。
江山风物还如旧，祇欠波间玉笛吹。

二年两度到蛾眉，今日还来话别离。
所恨行人难久住，酒阑不见月明时。

柯山插空天为邻，飞仙窟宅无纤尘。
降灵孕秀神所相，岂但崧高生甫申。
笑别方壶离紫府，道骨清标映华组。
二十八宿罗心胸，霁月光风映眉宇。
书带家声旧着闻，相国邸第南北分。
人间未省见三绝，天上曾观瑞五云。
笺诗传礼穷家学，岂止谈经能折角。
鼓箧来为碧水游，贤关英俊推先觉。
雄文大手古无伦，安知韩柳非前身。
方期江夏无双誉，只许樊川第五人。
厌直承明祈外补，暂拥屏星左铜虎。
万口争歌王海沂，悬榻已题陈仲举。
籍甚声闻咫尺颜，𥩟听锋车趣赐环。
归持清禁紫荷橐，却踏彤墀玉笋班。
我今幸遇悬弧旦，敢采民谣书弱翰。
一言何以祝我公，愿辅升平到不穷。

春风兮飔飔，春日兮迟迟。
草木秀兮原野，兰茝芳兮水湄。
美人去兮何所，白云深兮莫窥。
望极浦兮掩泪，倚危槛兮怀思。
嗫嚅兮鳦语，连娟兮蝶飞。
感微物兮灵偶，私自怜兮芳时。
玲珑兮琼珮，沉寂兮蕙帏。
对芳时兮太息，岂独凛秋兮足悲。
香消悴兮□鸾镜，愁委积兮堆蛾眉。
登山临水兮有兰梦，断雁沉鱼兮无锦诗。
𫛸鴂鸣兮众芳衰，春冉冉兮不可羁。
人生行乐兮将何之，王孙王孙兮胡不归。

凶年老弱难相保，归与妇谋谋不早。
啼饥满耳不忍闻，待得麦秋人已槁。
有辞欲说重酸辛，欲说未说眉再颦。
就令相视饥饿死，何当持汝归富人。
朝归富人夕得粟，数口尚堪同食粥。
愁容敛袂哽不言，稚子牵衣惊且哭。
答云至此奈若何，离别孰与性命多。
他年丰稔五谷熟，勿吝百金来相赎。

鸭绿前溪涨，鹅黄远柳垂。
微波卷罗带，细叶展颦眉。
爱酒常歌颂，伤春更赋诗。
东君无限思，全在野桃枝。

经春衣带賸，过午食箪垂。
嫩绿方迷眼，轻黄未上眉。
世情无足语，节物总堪诗。
未展抟风翼，鹪鹩且一枝。

去去松茔路，愁闻薤露诗。
齐眉乖妇约，华发重亲悲。
被酒清狂后，论文慷慨时。
伤心栖止地，无复见形仪。

春归满目尽桑麻，岸柳敷阴荻有芽。
急景岂容留石火，余香何处认空花。
曲眉持酒真成梦，纤手分茶亦浪夸。
欲醉流霞烹瑞雪，直须同谒五侯家。

着物薰然一气和，温温眉宇得春多。
腰黄眼赤浑闲事，柳绿花红奈乐何。
旧事几经铜狄话，佳词惯听雪儿歌。
一杯何以为公寿，愿借长江万里波。

湖漾晴波万叠秋，山攒远翠两眉愁。
一川暝色烟欹柳，千里寒光月满洲。
直恐断堤横北固，定知绝景冠东州。
尘缨欲濯沧浪水，愧见沙头双白鸥。

山远谁怜眉黛愁，水明遥忆眼波秋。
久抛大白犹闲事，却对短檠真拙谋。
楚佩纫香尘未暗，巫云赋梦语多浮。
扊扅政恐闺人怨，曾效当年拥髻不。

寒菊已枯分正色，春兰未秀借幽香。
凭君折取簪霜鬓，解与眉间一样黄。

元祐升平超治古，诞布人文化寰宇。
道山翰苑郡仙处，一代文章继周鲁。
斯道盟寒谁是主，眉山二老文章虎。
眉山鉴裁高难与，网罗九万抟风羽。
晁张超然鸿鹄举，秦郎继作翘翘楚。
余子纷纷谩旁午，韩门籍湜何须数。
豫章诗律加严苦，洗空万古尘凡语。
后来鲜俪前无伍，真是江西第一祖。
锦绣陆离缠肺腑，宝唾珠玑终日吐。
兔颖烟煤骤如雨，混然天成绝斤斧。
骚经抑怨知何补，白雪阳春空媚妩。
囊括鲍谢包徐庾，下视谪仙平揖甫。
近时作者宗燕许，入社投名仰成矩。
残膏賸馥争探取，派别枝分已难御。
专党同门伐异户，陈言糟粕弃如土。
宗门不绝仅如缕，究竟畴能踵前武。
遗编璀璨琼瑶谱，八珍间列罗樽俎。
诵之琅琅中宫吕，心清何止头风愈。
古人纯全嗟莫睹，徒味篇章想簪组。
铺张盛美夸才谞，自笑雷门持布鼓。

元祐升平超治古，诞布人文化寰宇。
道山翰苑郡仙处，一代文章继周鲁。
斯道盟寒谁是主，眉山二老文章虎。
眉山鉴裁高难与，网罗九万抟风羽。
晁张超然鸿鹄举，秦郎继作翘翘楚。
余子纷纷谩旁午，韩门籍湜何须数。
豫章诗律加严苦，洗空万古尘凡语。
后来鲜俪前无伍，真是江西第一祖。
锦绣陆离缠肺腑，宝唾珠玑终日吐。
兔颖烟煤骤如雨，混然天成绝斤斧。
骚经抑怨知何补，白雪阳春空媚妩。
囊括鲍谢包徐庾，下视谪仙平揖甫。
近时作者宗燕许，入社投名仰成矩。
残膏賸馥争探取，派别枝分已难御。
专党同门伐异户，陈言糟粕弃如土。
宗门不绝仅如缕，究竟畴能踵前武。
遗编璀璨琼瑶谱，八珍间列罗樽俎。
诵之琅琅中宫吕，心清何止头风愈。
古人纯全嗟莫睹，徒味篇章想簪组。
铺张盛美夸才谞，自笑雷门持布鼓。

丹霞烧木佛，院主眉须落。
官里有明条，许人私结约。
傝{冘辱}杜禅和，识情争卜度。
休卜度，万里辽天飞一鹗。

汉宫深锁千蛾眉，妒宠争妍君不知。
昭君自恃色殊众，画师忍为黄金欺。
当时望幸君不顾，泪湿花枝怨无主。
一朝按图聘绝域，慷慨尊前为君去。
萧萧车骑如流水，惨淡风沙千万里。
昔年公主嫁乌孙，妾身况是良家子。
自嗟薄命无归路，弱质安能事强主。
可怜宫锦换毡裘，忍变故音作新语。
马上琵琶送将远，行路闻之亦凄断。
寄书空忆雁南飞，只有怨歌传入汉。
汉家失计何所获，羽林射士空头白。
白璧骏马无时无，倾国倾城难再得。

何年凿源开混茫，桃香两岸吹红香。
烟消远浦生微阳，鱼舟误行溪水长。
溪回岸转山隙光，疑有绛阙仙人房。
居民争出罗酒浆，花间笑语音琅琅。
抱琴释子眉发苍，响泉韵磬鸣长廊。
能弹往事悲孟尝，昔时台沼今耕桑。
又如勇士赴敌场，坐令游子思故乡。
清猿抱木号鸿荒，孤吟划见丹凤翔。
曲终待月西南厢，重调十指初不忙。
如见古画秦衣裳，春天百鸟争颉颃。
桃源归来今已忘，弹到落月空断肠。

云梦青丘蟠楚薮，萍实江边大如斗。
故垒摧颓百战余，旧事流传千载后。
青崖半裂玄猿吼，空坡突过黄狐走。
山深落日少人行，寂寞鸣蜩在高柳。
湖江入梦倏三年，慰我漂零一杯酒。
群盗虽降汉赤眉，故侯惯作秦黔首。

湘中应中古道场，复有峩眉道人住。
昔日三生藏里来，今朝十二峰前去。
杖锡飘然别故人，笑望梅花理征路。
我曾问公五宗派，电扫群生小见解。
直指万法无尽身，坐觉灵光满沙界。
辨舌横放倾天河，峥嵘整顿禅宗坏。
吁嗟我生在儒门，儒门大业无人论。
滔滔姑想天之下，衣冠满目如云屯。
焚香再拜愿圣主，一统三教清乾坤。

此心妙无方，比道大无配。
妙处果在我，不用袭前辈。
得之眉睫间，直与天地对。
混然员且成，万古不破碎。

徂徕不可倚，衡茅迹已陈。
凛凛盖代气，千载日日新。
拭眼登高堂，佳名信可人。
向来子石子，无乃公前身。
作颂拟清庙，未免世俗嗔。
偃蹇百僚底，见有双眉颦。
公今文章伯，笔力重万钧。
庙堂有夔卨，此道公当伸。

吴山高兮江水长，江山郁郁蟠光芒。
上帝靳固锺俊良，数千百岁谁可当。
西徐老人鬓眉苍，身着秋碧云锦裳。
驭风骑气下大荒，帝命锦绣裹肺肠。
天门赐之龙虎章，下为人间除不祥。
主盟吾道承素王，向来斯文病膏肓。
公于此时气堂堂，道配欧苏力相望。
朝游蓬壶暮扶桑，黼黻河汉回辉光。
临流拯溺为舟航，人生废置不可量。
万里放逐蛇虺乡，翦翎笼中看雕翔。
小儒愿公如子房，不愿公贵如六郎。
玉烈石髓请饱尝，不须更待龙宫方。

中使晓飞鞚，下拜金屈卮。
门既却贺宾，宴不侈曲眉。
玉炉浄棐几，但诵天保诗。
在我有古制，在彼俱弗为。

一泓湛无滓，遶砌如天成。
须眉彻底见，风浪何曾生。

圣主披英俊，公才是擢犀。
班扬俱气慑，屈宋亦眉低。
健鹘摩天翼，真媒历块蹄。
回眸看贱子，下驷与鹍鸡。

扶舆光气拥清苕，竦记真儒载诞朝。
天令聿新青帝律，王正初御紫宸朝。
已开师幕居东陕，行握台符侍九霄。
春醑如渑介眉寿，亦应兼喜颂陈椒。

试向黄堂寿我公，庞眉𫠜齿气冲融。
乌飞会看三松老，鲸饮何辞百榼空。
的皪方瞳曜迟日，扶踈绿鬓受春风。
摩挲铜狄长安道，肉眼它年记此翁。

仙庐深倚翠微间，酬答风烟肯暂闲。
不遣长须干美政，却驰双榼破愁颜。
句高饭颗人应瘦，醉著河阳鬓未班。
楚客秋情正无赖，并须乞取展眉山。

春风着意舞长杨，中有珍禽口尚黄。
曾闻章台看眉妩，故应学得汉家妆。

始惊妩媚作眉颦，又见青葱锁暮春。
几度夕阳穿小院，密藏多少卖花人。

汾阳遗泽渺千春，来配名家德有邻。
蟾窟初看攀桂子，萱堂忽失断机人。
秀眉影属霜缣浄，斜日风开丹旐新。
锦轴已闻生命诰，赠黄从此踵松筠。

持橐甘泉日，英声耸缙绅。
循良六郡守，蹇谔一台臣。
德亚耕萃叟，年同钓渭人。
设施浑未尽，识者为眉颦。

朝来太史上宸廷，为说东鄞集寿星。
已把湖山供笑乐，更催歌舞看娉婷。
蓝田有玉应千岁，韦室专门祇六经。
接武定应成福禄，介眉何惜醉修龄。

鄮城郁郁蔼祥烟，何幸分符得大贤。
散利士知廉律己，救荒民仰食为天。
仁风行见周千里，雅俗俱欣受一廛。
正恐最闻须召入，介眉今日且樽前。

东皇旌旆到人寰，漏泄春工露一斑。
已向江村访梅萼，却来灯市赏鳌山。
主宾冰玉欢无尽，伯季埙箎兴不悭。
欲识鲁公须拜后，微黄一点见眉间。

郁葱佳气拥丛霄，又见端门遣使轺。
觞豆兼全真璀璨，茗香剩馥更飘飖。
双旌容与留千骑，三族耆庞聚一朝。
正是瑶池八仙会，介眉何必羡松乔。

御手指婵娟，青春白昼眠。
罗衣香汗透，宝髻翠云偏。
柳叶眉间秀，桃花脸上鲜。
梦魂何处去，身在帝王边。

皇甫高士，眉字列仙。
以道兴世，孰计其年。
闲云在空，孤鹤行天。
掀髯一笑，同乎自然。

岩头婆子铁肝心，击碎乾坤觅赏音。
眨上眉毛如不荐，岳阳恶浪转增深。

文皇光明大式围，招来群策常低眉。
恩流动植到肌骨，民心与作邦家基。
岁月日逝阅天宝，桩撞家居恣纤儿。
妇后一日投三子，内间更纳寿王妃。
三纲俱紊今若此，渔阳叛将来犹迟。
骑骡入蜀事惨恻，灵武即位尤堪悲。
五郎父子较名义，直与安史分毫厘。
若非贞观基局牢，分披已作周东西。
临淮电击亦漫尔，汾阳韬略将何为。
后来更出颜元辈，深词大刻中兴碑。
艰难不少念厥祖，坐蒙前福仍夸毗。
鉴观陈迹动叹息，愿上文王圣德诗。

仓惶环柱祖龙子，失箸惊雷刘使君。
肯信绿眉蝉鬓客，当熊意气压三军。

涪川胜处城之西，万松直上王家池。
池心有亭无四壁，五月菡萏生沦漪。
向来城中望山上，但见一抹深黛眉。
却从山中望诸处，云雾平野光参差。
飞鸿群往山数点，阵马万匹江东驰。
眼前景物费酬答，中有隠几无言师。
题诗他日要人识，君家有叔良不痴。

凤台却望桑麻川，残僧孤客同一年。
我穷自取君更苦，只有布袜青行缠。
松楠阴阴水边寺，一饷款寻香火缘。
笔端落尽蔬笋气，胸次不留荆棘田。
穷冬衣褐露黑肘，半夜风雪寒诗肩。
时于连床乞被卧，睡到日午钟鱼传。
今朝别我眉色好，得得西谒骑鲸仙。
自云老矣世涂熟，独有此老无人怜。
更须南去共舟楫，竹火江茶谭夜禅。

管城无别派，毛族竞分支。
公子兔三穴，大夫羊五皮。
端能开句眼，未肯画愁眉。
若问结绳祖，先从六画推。

新挑锦字书，倒指岁月远。
愁眉要深黛，灯花已堪剪。

风雨楼上笛，烧春宽作程。
眉峰须小蹙，梅子弹九青。

十日五日愁良工，白团扇子月面同。
一螺黛墨洞房手，为君小笔开眉峰。

袅袅腰肢翠拂眉，河东柳家娇女儿。
江南烟雨楼百尺，楼上何人题好诗。

天际云翻墨，江头浪辊花。
胡僧无鉴识，特地渡流沙。
赤骨历穷担片板，颠痴{孛攵}癞竖双眉。
蓦生做处难名状，佛祖当头听指挥。

我思见诸姑，正复如父存。
诸姑不可见，岂无若子孙。
天涯忽尔逢，悲定喜且语。
惟我之老姑，尔之外王母。
真能似我家，炯然眉宇清。
闲暇幸数来，慰此衰老情。
今朝携妇至，儿女亦成行。
富贵各勉旃，他时勿相忘。

尔居泰定山，岂减独乐园。
但恨山中翁，奄忽归九原。
我来不及识，风流被后昆。
见尔眉骨似，惊嗟翁尚存。
借问昔手植，今应茂墙藩。
高松垂雨鬣，大竹引霜根。
种木在闾里，种德在子孙。
家有三绝编，德乃一代尊。
闭门勤读此，勿使绝微言。

君家老阿舒，抗论王公前。
盍不托清静，著书如子玄。
爱君识此意，坐脱世纠缠。
不复眉炙狂，惟应口谈天。
近假刺史节，名高黄颍川。
无为渠自化，多事岂所便。
只今鸣玉溪，百尺来飞泉。
秋风木叶下，想见清潺湲。
凉波纳华月，洗此白璧圆。
借问掾曹内，得无从事贤。
赏音不易逢，胜景那可捐。
愿因东辕使，寄我南楼篇。

乡人填然来，亦有双眉厖。
讙言我东堤，夏潦所桩撞。
旧时水流处，沙砾可手扛。
请开百步洪，障以千石矼。
不令近城郭，庶即回涛泷。
坐闻南堰民，籍籍口语咙。
深忧堰或坏，他日病此邦。
二论坚相持，谁者肯屈降。
老夫莫能决，君其问语江。

千林春入花梢红，空庭无树来东风。
手栽杨柳三尺许，芳意已在萌芽中。
官居难期十年木，聊尔移根伴幽独。
雨催细叶相续生，眉峰为谁出修绿。
君不见美人梦中春日长，翠帘风开卷春光。
饥寒病叟宁有此，苍苔破封对作行。
游丝飞空日停午，乳燕巢成寂无语。
柔条作阴未覆庭，影立东风不能舞。
明年我亦未成归，会见袅袅生新枝。
清阴渐满摇落日，度曲无力弓蛮垂。
人生于世无定着，身与杨花共飘泊。
他年莫忘桓将军，汉南重来看摇落。

岁尽余一候，年侵怀百忧。
人生汉南树，节物劔西州。
风榭梅花委，春杯柏叶浮。
峨眉有佳色，领览为登楼。

白水诸山翠作堆，岂令飞舄著尘埃。
勿嫌屈子峨眉县，正得同吾婪尾杯。
淑日升堂迎昼永，和风排闼送春来。
还家尚可为亲寿，柏叶清尊手自开。

泸南道穷复劔西，桃花浪生行苦迟。
百丈牵舟上春水，三尺为邦逢圣时。
平芜细麦绿相映，老树杂花红已衰。
峨眉山月今始见，令人绝叹谪仙词。

平生有志欲归休，老向殊方尚转流。
五亩桑今如卜宅，千章荻可比封侯。
几经峡口江水夜，往看峨眉山月秋。
终恐官曹败人意，不如一笠钓沧洲。

鸾鉴无尘月影圆，不须朱粉污红颜。
待传京兆眉膴样，剩写春容入远山。

脸上桃花春自开，眉边柳色日全回。
遥知弄粉妆成晚，应待温郎玉镜台。

生犀百万环帐立，漏声未残楚声急。
拔山男子心转柔，夜倚芙蓉秋露泣。
帐中别酒苦如荼，不是婵娟害霸图。
剿人愤死愁云气，吕氏田头见老夫。
汉宫三万六千日，得意蛾眉亦陈迹。
至今一曲唱虞姬，恨草摇摇向春碧。

策蹇冲泥到野扉，故人相对破愁眉。
话因别久卒难尽，情逐杯深那更辞。
十里云山乖素约，一番桃李负幽期。
萧萧半夜空阶雨，乱滴枯肠百斛诗。

一代衣冠霸业休，半山金碧梵宫留。
伤心废宅松榆老，满目寒塘菡萏秋。
马鬣未平余葬地，蛾眉不见但妆楼。
凭高欲问豪华事，耆旧无人僧白头。

凉风惬人如故旧，客燕残蝉度清昼。
摇落三秋楚泽悲，相思一夜东阳瘦。
愁连黛入眉山重，犹忆去年和泪送。
鱼沉雁断消息稀，频来惟有清宵梦。

丈夫贵成名，人子重养志。
志养非鼎食，名成要身致。
世上万男儿，二者少称遂。
乐哉张公子，此事有余地。
昔我游武林，始与张君值。
津津紫芝眉，落落青云器。
骅骝步康衢，雕鹗腾秋翅。
一官天南州，艰难已尝试。
悠然望白云，归来为隠吏。
轩裳非吾心，菽水重亲意。
筑堂九畹边，远取南陔义。
膳羞务馨洁，晨夕必躬视。
老人嗜国香，幽怀时一寄。
春风敷柔丝，色与恩袍类。
不效荆楚俗，纫之为佩璲。
不学会稽亭，徒然修褉事。
愿言倚玉树，同作庭阶瑞。
他年粉署握，永伴莱衣戏。

碧湘幽梦秋帷冷，玉滴宵壶声耿耿。
平生不作等闲愁，风月故人长引领。
青楼花开欢正新，当时握手欲留春。
楼空花落春竟去，惟有纱窗锁暗尘。
风流回首年华晚，愁与宫眉添宛转。
不堪翠袖裛残香，六曲屏山为谁展。

万顷膏腴欲圻龟，祷祠曾不补毫厘。
朝廷无事政刑简，天地何心岭海饥。
绝徼难逢霖雨手，隠忧先到老农眉。
谁能鞭策卧龙起，乞与滂沱一解颐。

三见春归人未归，天涯依旧赋春诗。
一官得失不相补，万事乘除只自知。
年去年来供屈指，岭南岭北入支颐。
柳眉桃脸竞时节，难遣东风染鬓丝。

说法不劳三寸舌，参禅惜取两茎眉。
玉栏干畔青青柳，最好人间二月时。

青青十二楼，万瓦浮云棱。
居者谁氏子，酒肉堆丘陵。
一一闲峨眉，舍此不为登。
清梦几时回，何曾舍虚凝。
本欲了万境，竟为景所绳。
我友子真子，士以古谊征。
载书来上都，结朿车不胜。
插架备小筑，且以觞宾朋。
或人指之笑，谓此不能宏。
有如短尾航，又如朿翅鹰。
团疑恋壳龟，局类遭寒蝇。
卑卑形覆缶，短短射依堋。
行行频壁碍，倚倚难轩凭。
风立苦打头，月坐伤横肱。
寒足笼拥掩，炎躯甑炊蒸。
俯首忽见地，闭目可数层。
何当揽星辰，惟堪挂用缯。
君子促改办，不尔陋可憎。
我兴听是说，诸友无乃称。
交从二十年，我能识其膺。
彼腹椰子大，千卷贮亦曾。
体作黄冠朴，言乃水云僧。
岂其八尺高，而能碍晨兴。
瞻想西南北，众万皆环緪。
奈此归思何，犹然间骞腾。
世好巍粉饰，是态恶可惩。
元规尘可谢，肝胆醒春冰。
但使居者乐，勿使疑者升。
诸公敛戏语，俄然迭嗟矜。
携酒共过之，窗虚纳清澄。
员子眼力到，数来数归鹏。
拟乎天上人，天门杳不应。
为君出登赋，归来伴龛灯。
三年京国梦，一柱立不能。
我数无何乡，神尻以为乘。

海上三神绝地维，巨鳌移著剑峰西。
山高自昔翔鸾凤，人杰于今拔象犀。
梦说已知箕尾近，生申还与岳嵩齐。
他年要作封留地，便觉峨眉气象低。

旅愁不放上双眉，倚杖长吟李杜诗。
虎胆狼心须畏伏，凤肌鹤骨恣诙奇。
章非索海无成日，句想穿天有得时。
珍重公孙才力健，着鞭努力看追随。

墙外遥峰列黛眉，堂开尚友好栖迟。
且栽筠筿成千个，与管烟霞当一司。

造化小儿斲山骨，几年流落蛟龙窟。
太湖一碧浸玻璃，澜吞浪吐穷奔突。
瑰奇未许困泥沙，漂出江皋空{山突}屼。
清寒偃蹇如高人，肯向蓬蒿念埋没。
曩闻上苑饶奇珍，千形万状高嶙峋。
当年搜索困山海，毡包席裹车辚辚。
规模岂但肖五岳，气象直欲凌三神。
一朝胡马窥城下，例随矢石荒荆榛。
怜君分落幽人手，不逐尔辈污尘垢。
首阳寂寞伯夷清，潇湘冷落三闾瘦。
李侯胸中饱云梦，得君不用斯琼玖。
馆之旧隠与周旋，竹士松宾三益友。
相看一洗名利心，眉宇更清元德秀。
君今几世德未衰，霜寒玉立癯而寿。
咄嗟世眼多嗜好，玩形忘理十八九。
奇章所蓄森琅玕，名标甲乙空纷然。
到溉奇礓高崒嵂，一掷徒为负进钱。
石君于汝非不厚，较其所得无何有，愿公世济此君为不朽。

彩衣堂上别慈颜，匹马扬鞭指帝关。
千里清风生腋下，十分黄气满眉间。
手探春信寻梅去，袖带天香折桂还。
定向蓬莱燕仙侣，为言子晋在江山。

东君于此最钟情，妆点村村入画屏。
向我无言眉自展，与人非故眼犹青。
萦牵别恨丝千尺，断送春光絮一亭。
叶底黄鹂音更好，隔溪烟雨醉时听。

三日离家客，悠然觉路长。
梅花十里眼，竹叶一杯肠。
诗思贪佳境，眉头忆故乡。
江山看未足，回首隔沧浪。

杖屦登关岭，山行无住时。
客情浑在眼，乡思苦关眉。
石现金仙像，谿蟠阮肇祠。
越山都几点，收拾上新诗。

楚台风骚客，遥遥有奇孙。
去岁始识面，未遑叩渊源。
但见眉宇间，一点阳春温。
琴书忽来游，文字获细论。
经术有根蒂，词章富波澜。
时时戏翰墨，动辄千万言。
子固予所畏，语蒙子推尊。
予尝语所学，文当气为先。
气治古可到，何止科第间。
子贤且乐善，服膺每拳拳。
临行出新诗，殷勤记诸篇。
好学见雅志，予言未应然。
惜哉有离别，后会何夤缘。
男儿各自勉，事业无穷年。

君不见徐卿二子生绝奇，熊罴入梦非同时。
徒烦孔子与释氏，两回抱送麒麟儿。
又不见昔日梁嬴亦双乳，生止一男仍一女。
过期毕竟非其人，未免终身亦妾圉。
郁葱佳气充门闾，龙穴盛事从来无。
蓂阶良月吐三荚，蚌腹甲夜生双珠。
相对抱持翁妪喜，眉目分明巧相似。
慈颜戏语彩衣郎，汝子他年胜我子。
郎君拜舞笑答翁，翁生六儿年岂同。
何如今日一卮酒，手抱两孙头未童。
二雏庆诞相先后，未省如何分长幼。
商家尚质周尚文，唤取何休细推究。
庆门兰玉行满庭，伯仲叔季双命名。
他时四乳类周士，森森八桂同敷荣。
我忝通家同笔砚，闻君得子欢无间。
殷勤为作洗儿歌，觅取金钱三百万。

绍兴建元二十二，良月壬午时丁未。
王家辞弟游帝都，出门满眼思亲泪。
鹡鸰送我过原隰，朋友携尊宿萧寺。
朝离黄塘惜分别，莫宿青山嗟独自。
初心满拟游雁山，行止非人辄乖异。
黄岩留连越三宿，故旧过从日沈醉。
郑生伴我千里行，近世人无此风义。
皇华亭上一回首，陡觉眉头起乡思。
西江十里浮桥边，把酒登楼吟拥鼻。
山行初逢建子月，入眼梅花已春意。
前观三渡觉非旧，下视两滩真可畏。
渡头仙人还笑我，髭须如棘犹名利。
欲入天台观石桥，行来匆匆未能遂。
途中邂逅张老丞，十五年前乐清尉。
自嗟吾非沈谢辈，面目从来苦难记。
飞泉枕上梦成魔，达旦思家何曾睡。
细雨蒙蒙入关岭，旅邸重寻旧题字。
雨脚微收过天姥，洗出峰峦叠苍翠。
刘阮祠荒土犹赤，溪山真是神仙地。
道旁石现小金仙，传舍荒凉谁废置。
柘溪竹染儿女痕，石岭松含栋梁器。
路入南明观石佛，楼阁岧嶤更深邃。
八年行役两来游，岩上题诗记前事。
乘兴剡溪寻故人，久别相逢杂悲喜。
义风吹水送行舟，越国江山满瞻视。
十四岁娥孝且烈，三百里湖明更媚。
千岩竞秀壑争流，终日贪看趣遥寄。
西兴渡口声如雷，银浪崔嵬魄惊悸。
江神为我风色平，天阙煌煌瞻象魏。
贤关访旧话酸辛，更食虀盐旧滋味。
学官欲以职事留，自愧非才力辞避。
观台云物端可书，宫线初长日南至。
龙山僦舍观大礼，仪仗森然典文备。
人臣贵盛古今无，秦公父子俱为使。
景灵告谢乐声回，鹓鹭花枝侈君赐。
西游连日睹天颜，和气氤氲散憔悴。
岁云莫矣却归来，捉笔书为于役志。

世人多好钱，今汝独好古。
书中阅平准，壁上按图谱。
广拾汉五铢，远及周九府。
惜哉生我家，此物罕曾睹。
百中时得一，喜笑见眉宇。
所蓄虽不多，其志颇可取。
闾阎富家子，绕床堆阿堵。
一字不识丁，碌碌何足数。
更宜移此力，典坟读三五。
纵未到圣贤，定可过乃父。

小园小合无奇新，但喜有酒堪娱宾。
西畴种秫可自酿，不用勤买抛青春。
月明星稀乌择木，吾爱吾庐堪寓目。
须知主父五鼎珍，不似王猷数竿竹。
丈夫未遇当安贫，带经且作锄园人。
诗酒过从老兄弟，一笑可破双眉颦。
见说西园相继辟，好将因果同栽植。
子孙清白世相传，莫同阮氏分南北。

忆昨少年气锐心未灰，平明出门薄暮回。
解衣换酒期必醉，乱花压面欹条枚。
年华荏苒今半世，触事往往生悲哀。
欢娱无复少年味，勉强谈笑陪尊罍。
饮才过量辄成疾，秋霜入鬓刚肠摧。
子年少我气鼎盛，琅玕夜诵声如雷。
匈中平时足蕴藉，颐神养素成婴孩。
松姿柏质异蒲柳，坚刚不怕霜霰漼。
凌云变化未可料，岂比嵲屼风中桅。
胡为郁郁乃如许，与我老者同虺隤。
岂缘心事未如愿，一念遂觉忧愁来。
还惊世态多险阻，忤意未兑生嫌猜。
壮怀千里力未致，龃龉翻类三足能。
伤和伐性致坎轲，两眉蹙恨凭谁开。
吾闻君子贵知命，数者于我何有哉。
又闻古人亦迍蹇，在易固有无妄灾。
闭门静坐养时晦，拂拭心镜捐尘埃。
他年定作仁者寿，齿背会见同鲵鲐。
圣贤遗训载子腹，此事宁不知所裁。
否往泰来固有日，坦涂利毂宁须推。

不为怕寒贪睡迟，东君妙意端可知。
雪英零落眼界寂，放此孤瘦红南枝。
蓬莱更向逸远地，草木宁有夭饶姿。
冰容戏作桃杏色，醉脸雅与神仙宜。
江兄蜡友已前辈，黄生后出非同时。
丹心独与劲节侣，疏影共浸清涟漪。
骚人相顾最不恶，何用车马纷蚩蚩。
典衣莫惜共携酒，对华一展思乡眉。

竹亭不到几经时，来往逢梅似退之。
遥想吾庐溪上好，十分乡思又关眉。

长夏蚊蝇倦驱拍，忽得缄封手亲拆。
新诗首及民疾苦，更闵鄱阳境无雨。
鄱阳假守仁不熟，作郡端如种焦谷。
匈中賸有愁千斛，阖门百指颜公粥。
紫微好善嗤弘汤，眉间和气如时旸。
行归廊庙赞化育，善人宜赏淫人殃。

眉宇胸襟两不尘，唾成珠玉更清新。
惜哉不使苏仙见，题品宁先赵德麟。

晚日寒天过秭归，江山点点上愁眉。
况经宋玉悲秋处，不独秋悲冬亦悲。

叱驭西来愧子阳，旧交重见白眉常。
伤心鬼录人何短，回首蓬山话更长。
夔府并游容倚玉，计台高选辍含香。
我非逸少君如谢，聊继兰亭曲水觞。

万丈光芒笔有神，两眉犹带旧酸辛。
残杯不复随肥马，賸馥端能丐后人。
夔子江头吟处景，杜鹃声里拜时身。
敬瞻遗像观诗史，一酹云安麹米春。

老遇悬弧旦，天涯把一麾。
误蒙崧岳句，忍诵蓼莪诗。
节物梅经眼，年华雪上眉。
儿曾觞寿酒，尽是祝归期。

似我岂真我，相看还自疑。
陋非台阁像，高失布韦时。
吟苦眉常皱，忧多鬓早衰。
惓惓畎亩志，无复画师知。

君住眉山我永嘉，老来邂逅楚天涯。
无诗不和已成杜，有酒相呼如在家。
官职未高名满蜀，人才如许邑为巴。
且将异日作霖手，润泽河阳一县花。

水晶宫中刺史宅，月□□堂游六客。
中有一客为主人，万卷诗书李公择。
元□□挥玉堂手，令举声蜚制科策。
五劝使君古遗直，三□郎官老词伯。
眉山有客何等人，退之少陵李太白。
直道高才时不容，天遣数子为游从。
吴兴清绝山水国，五百年过人中龙。
健峭银钩逼颜鲁，点化湖山出奇语。
高压白蘋洲上诗，更肯区区谈小杜。
端如竹溪逢谪仙，并游逸士名俱传。
飘飘乘风鼓长翮，两两照坐成台躔。
苕霅交流卞山碧，一代名贤已陈迹。
我后百年登此堂，咀嚼姓名牙颊香。
坐上何曾欠佳客，苏仙一去难再得。

同年四百二十六，尊酒相逢得我师。
方喜书来自天目，忽惊人去向峨眉。
囊开蜀锦留佳句，棹拂汀蘋索恶诗。
莫道冷官无一物，扁舟遥载义风归。

父老自何处，同来送使君。
手中一炉香，敬为使君焚。
使君无善政，父老何殷勤。
同辞答使君，去秋稼如云。
淫雨害垂成，一年计徒勤。
使君体上意，租苗放三分。
父子免流离，欢然事耕耘。
年凶米不贵，夜静犬不闻。
颦眉答父老，正缘此纷纷。
黄堂非坐处，归欤老桑枌。

天工未放二阳生，留得尧阶一荚蓂。
庆诞仙源贵公子，祥开南极老人星。
日垂宫线添无尽，貌比庄椿看更清。
岁岁华堂祝眉寿，笙歌声里雪梅馨。

薛侯真不俗，十日两东湖。
俊逸诗篇有，仓皇雨具无。
袍虽湿毅父，眉不皱尧夫。
异夕月离毕，游宜备不虞。

倅乘淹荣序，封轺促觐期。
文章二台妙，昆弟五常眉。
树隠征邮密，花留祖盖迟。
秋毫供握处，春草见归时。
书笏人思对，垂櫜客怆离。
羡君如彩凤，先集翠梧枝。

栈道回忠驭，牢盆干计赀。
文书三署草，兄弟五常眉。
遽尔分符竹，欣然捧诏芝。
疾驱关外传，奉引汉东旗。
夕月同离恨，春膏遍我私。
他年五君咏，应记阮咸麾。

仙馆三峰下，年华百岁中。
梦休孤蝶往，蜕在一蝉空。
蕊笈微言秘，霄晨浩气通。
丹遗舐后鼎，林遣御余风。
市雾沈荒白，餐霞委暗红。
峨眉有归约，飞步与谁同。

心悸真摧橹，年衰逼异粮。
西征何日赋，东走向来狂。
遂隔承明谒，虚称建礼郎。
去都魂黯黯，思幄泪浪浪。
见{艹戾}惭纡绶，逢荷误索囊。
醒无次公酒，老畏侍中香。
前席初延问，烦言已中伤。
翕眉争恃笑，绕指讵容钢。
事隠或投杼，根危因拔杨。
阴收主父草，几落党人章。
雾露淮天恶，亭皋楚塞长。
平时犹有感，尔日固回肠。
溪涨淹蒲牒，洲风挫药房。
芿区晴外远，山叠暝前苍。
毒虺寒犹蠚，饥豺昼不藏。
若为贪坐阁，自此戒垂堂。
沦骨深恩在，雕虫绪业荒。
身孤惟夕梦，时到黼帷傍。

为爱当年濯濯姿，动春摇雾不胜垂。
条供越绝千丝网，叶鬭章台半额眉。
肯共桑榆悲日晚，宁同枳橘过江移。
待君合抱相看岁，定是金城洒涕时。

散漫飞绵阿娜枝，家家眺赏霁霜威。
尽将烟叶偷眉妩，不为章街走马归。

天之有常度，躔次绝乖离。
地之有常理，沈潜无变亏。
人之有常道，高下遵轨仪。
三才各定位，万古永不移。
二仪设有变，修德可以祈。
人道或反常，其乱何由支。
昔在典午朝，国祚向陵夷。
日向中夜出，赫赫来东陲。
地向太极裂，中有苍鹅飞。
高厚灾且异，人妖亦繁滋。
始有竹林民，怪诞名不羁。
次有夷甫辈，高谈慕无为。
沈湎多越礼，阮籍兼辅之。
虚名能饰诈，光逸与王尼。
何曾有先见，不能救其衰。
张华徒竭力，无以扶其危。
至今西晋书，读之堪涕洟。
尔来历千年，炎宋运重熙。
东州有逸党，尊大自相推。
号曰方外交，荡然绝四维。
六籍被诋诃，三皇遭毁訾。
坑儒愚黔首，快哉秦李斯。
与世立宪度，迂哉鲁先师。
流宕终忘反，恶闻有民彝。
或为童牧饮，垂髽以相嬉。
或作概量歌，无非市井辞。
或作薤露唱，发声令人悲。
或称重气义，金帛不为赀。
或曰外形骸，顶踵了无丝。
麀聚复优杂，何者为尊卑。
遥闻风波民，未见如调饥。
偶逢绅带士，相对如拘縻。
不知二纪来，此风肇自谁。
都缘极显地，多用宁馨儿。
斯人之一唱，翕然天下随。
斯人之一趋，靡然天下驰。
乡老为品状，不以逸为嗤。
宗伯主计偕，不以逸为非。
私庭训子弟，多以逸为宜。
公朝论人物，翻以逸为奇。
家国尽为逸，礼法从何施。
我常病其事，中夜起思惟。
平地三尺限，空车登无歧。
重载历百仞，所来因陵迟。
万一染成俗，虽悔何由追。
众人皆若梦，焉能分其糜。
众人皆若醉，不知啜其醨。
天下皆病痿，俾谁就鲁医。
天下皆病狂，何暇灸其眉。
幸有名教党，可与决雄雌。
所嗟九品贱，不得立文墀。
贾谊惟恸哭，梁鸿空五噫。
终削南山竹，冒死指其疵。
愿乘九庙灵，感悟宸心知。
赫尔奋独断，去邪在勿疑。
分捕复大索，𪫺人无孑遗。
大者肆朝市，其徒窜海湄。
杀一以戒万，是曰政之基。
千奴共一胆，胆破众自隳。
无使永嘉风，败乱升平时。

幽房寂寞时，香散轻袿衣。
可怜夜永不成寐，苦恨春残犹未归。
归来一见伸修眉，宝柱新声逐调移。
多少相思说不尽，泪满玉壶著自知。

辣皱人眉性最良，药中功效不寻常。
吾侪自是生无智，夫子何曾食彻姜。

斯文韩欧苏，千载三大老。
苏门六君子，如籍湜郊岛。
大匠具明眼，一一经选考。
岂曰文乎哉，盖深于斯道。
诸公既九原，气象日衰槁。
山不见泰华，水但识行潦。
词人巧骈俪，义理失探讨。
书生蔽时文，习义未易澡。
著述岂无人，纷纷谩华藻。
有如分裂时，僭伪各城堡。
同年广文君，所作非小好。
高吟薄风雅，古学穷浑灏。
读史正豕亥，观诗辨形夭。
千篇冰玉清，万字波澜浩。
心慕大手笔，所恨生不早。
乡令门及韩，不类端可保。
赏识遇欧坡，当为箧中宝。
声名终不掩，光艳姑自葆。
嗟我最不才，兀兀首空皓。
半生槐踏黄，晚景盖张早。
出守屡及瓜，还家仅尝稻。
田园荒渊明，江梅客张镐。
尘埃未能脱，忧患苦相恼。
愁儹卧如蚕眉，痛彻伏犀脑。
何当归故山，已书下下考。
锺笔况久阁，卢经徒独抱。
古文如金城，偏师讵容𢭏。
小诗时自遣，句法未知造。
广文贤关旧，声气同湿燥。
食共朝韲辛，案对夜萤薨。
策杖游西湖，寻梅插晴昊。
鄱有九十日，呼酒罗脯枣。
浔阳三年别，心若风中纛。
书来问安温，仍效世俗祷。
手写十新诗，价重百磲碯。
情意何勤勤，许与太草草。
那能把旌旄，但可供洒扫。
胡为以西子，国色沉嫫媪。
前言盖戏耳，细读笑绝倒。
却将寄来诗，录附雅戏藁。

韩公学孔子，不陋九夷居。
诋佛讥君王，道大忠有余。
南迁八千里，文墨以自娱。
至今潮阳人，比屋皆诗书。
蓬茨得赵子，如获沧海珠。
临行赠以言，恨不与之俱。
德如昌黎公，圣人之徒与。
比周孔孟轲，不道迁相如。
韩公不可见，赵子今亦无。
潮人敬爱公，百世祀不渝。
英姿入山骨，凛凛苍眉须。
彼哉逢吉鏄，金章裹猿狙。
使君艺且贤，所至政绩殊。
下车首风教，庙修庭草除。
又闻新棘闱，轮奂归画图。
继坡当有作，大笔文辞驱。
恶诗愿勿刻，人方笑其愚。

卖刀买犊慕龚遂，重谷务农思鲁僖。
僚友共怀忧国愿，守臣非皱职田眉。

清源古名郡，守土宜择人。
胡为不才者，两载乘朱轮。
政拙岁多旱，民愁眉日颦。
赖兹淳厚俗，容我老病身。
乞祠竟不允，易郡俄得邻。
雅怀上冢愿，偶有还乡因。
宾僚共呼酒，肴蔌嘉且新。
展饯选士场，语离庚伏辰。
清风屡吹衣，暑雨微洒尘。
骊驹沸盈门，鹦鹉飞入唇。
我亦重惜别，不辞劝酬频。
诸君如神鱼，行奋六六鳞。
学士倍登瀛，郡符同治秦。
我如倦蜚鸟，野性难笼驯。
旧巢寻故山，一枝老荆榛。
官居类邮传，谁能久相亲。
但愿各勉力，相期作纯臣。

雪顶庞眉八十余，五峰深处结精庐。
阅人老眼能青白，赠我严公一轴书。

谷中有月露蛾眉，水织珠帘更绝奇。
满目峰峦观未尽，有僧携纸觅题诗。

亭亭独立望天津，四畔无家石作邻。
螺髻不梳千载晓，蛾眉空扫万年春。
雪为铅粉凭风传，霞作胭脂仗日匀。
莫道岩前无宝鉴，一轮明月照夫人。

眼碧眉厖，足趺肩亸。
此庵样子，元来恁么。
当年唱个无生曲，火冷云深从寡和。
如今口作挂壁闲，独说宗乘闹浩浩。

漫有游随意，何曾语展眉。
琴台悲犬子，江路忆熊儿。
修竹萧萧寺，平芜浅浅陂。
年来底事业，访古但饶诗。

宦游非所安，举足常徊徨。
官事似马曹，自谓真漫郎。
犹惭上官前，簪裳久低昂。
归辄痛扫溉，草木有幽香。
但令眼中青，不问眉间黄。
何期逢故侯，一见心清凉。
扬袂指乡国，矫翼西南翔。
危言气峥嵘，高怀涕淋浪。
更怜凡草木，欲置桃李场。
作诗借光辉，此意宁可忘。

一气散万有，飞潜异形姿。
乌鹄自昔然，羽翼不可移。
颖也衣褐徒，斓斑廼其宜。
今兹独何事，皓皓涅不淄。
毳毛玉雪如，整整机上丝。
无乃真得仙，传载非诡辞。
骑蟾入广寒，成此一段奇。
长生侣素娥，不受尘土羁。
祇应得得来，隐见必其时。
往牒纪创见，奕奕登瑞旗。
退之号崛强，雄夸见文词。
君侯过人行，精神动皇祇。
屡供平反笑，长咏南陔诗。
异物自来驯，不起山林思。
霜月照庭户，晴云点阶墀。
致此非好玩，于焉卜期颐。
上堂问起居，秀色增两眉。

天道有消息，物理兼屈伸。
鸟匿定将击，龙蛰以存身。
卷舒虽不同，为用常相因。
老聃晞发时，恝然似非人。
肢体尚可堕，外物真埃尘。
信知犹龙姿，涵养知几春。
寂寥千载下，裔孙岂其伦。
磊落感意气，峥嵘富精神。
廼以晦自居，悠然返天真。
渔樵欲争席，鸥鸟行相亲。
形谍不可掩，眉端已津津。
风云一朝便，垂天起潜鳞。

江南雨无时，桃李迹已陈。
有客念江湖，别乘陪朱轮。
明德先九族，恩殊在廷臣。
惟公真龙种，眉宇犹津津。
不受膏粱昏，辞章动枫宸。
合著玉笋班，冠冕朝大昕。
去丞股肱郡，要此骨肉亲。
萧萧霅水乡，溪山绕城闉。
空光缬纹乱，倒影图画新。
金石富文墨，烟波多隐沦。
坐想贤使君，迎笑均凭茵。
席间荀陈俱，会此主与宾。
陈榻对清夜，潘舆行莫春。
拄颊爱爽气，挥毫咏风蘋。
远近入题品，苍翠生精神。
我忘鸥鸟盟，低徊践香尘。
因子动归兴，诘旦车当巾。

君侯昂然百夫雄，近之和气如春风。
扬眉高论多折衷，众人敛衽称名通。
发为诗章灿璧琮，气豪笔健敏且工。
口占欲使十手供，春云容与朝霞烘。
肯如空阶号秋虫，槁项岩穴甘老穷。
是将织文裨衮龙，润色造化分天功。
奏之清庙流笙镛，宜使正笏趋槐枫。
发舒平生学古胸，时吐奇论惊群公。
久矣高门映衰宗，金兰投分自诸翁。
我尝联曹愧凡庸，竭蹶道上昔所同。
朔雪扑面花蒙茸，六龙先路如云从。
重来苕溪奉从容，好若胶漆始且终。
先后唱和如歌钟，君还清班朝九重。
我将毂下居治中，他时涉笔朱墨丛。
已见矫翼凌长空，一笑道旧双颊红。

兴来蹑履便追随，共约乘风汗漫期。
述作正须陶令手，利名不上紫芝眉。
名高似斗谁能挹，量大如渊不可窥。
老去故交今绝少，高情倾盖乐新知。

锦囊惠我句增奇，赏会应须得子期。
万顷渊深连渤澥，千寻巉刻对峨眉。
心游旧简几忘食，家有名园不暇窥。
谁报诗人春到了，屋山应有候禽知。

偶结茅茨一水湄，便从佳士得心期。
可堪大老留青眼，更向诸郎识白眉。
骥足方求千里附，豹文先许一斑窥。
鹤鸣子和君家事，此乐外人那得知。

泠泠清涨濯秋芳，采撷堪供九日觞。
为乞晓瓶真沆瀣，不应眉寿独南阳。

拥麾仗节往来频，抚字澄清处处新。
想见兹辰介眉寿，遥应驩动几州人。

云山偶尔遭攧，臂痛不可胜言。
府教挥金办供，殷勤咨请谈禅。
禅禅，不在拈槌竖拂，亦非作用周旋。
不在扬眉瞬目，亦非文字语言。
祇据现成公案，自然七方八圆。
在云门得之，则曰一句三句。
在法眼得之，则曰惟心法门。
在沩仰得之，则曰父慈子孝。
在临济得之，则曰三要三玄。
在曹洞得之，则有偏正回互。
在天下老和尚得之，则有问答机缘。
在云山得之，则全提正令于人天之上。
在府教学士得之，则致吾君于尧舜之前。
在现前大众得之，则随宜应用。
在太孺人黄氏得之，则生于忉利诸天。
禅禅，绵绵密密，密密绵绵。
渡水胡僧无膝裤，东村王老屋头穿。
拈来一一中的，不妨似箭离弦。
脱或踌躇拟议，迢迢十万八千。

见成底事没商量，剔起眉毛未厮当。
日暮碧天鸿雁断，海门斜去两三行。

正气来嵩岱，祥光集斗牛。
青葱开玉宇，髣髴见铜楼。
盘错归三辅，沉潜在九畴。
有光文字馆，仍系帝王州。
钟鼓于胥乐，笙鸾独上浮。
清台天似水，甲观月如钩。
屡拜椒花夕，长逢桂叶秋。
孝思维继舜，家法要从周。
赋为游麟作，官因洗马留。
愿同眉寿祝，使者敢停辀。

落日西风照楚关，断魂残魄吊衰颜。
自从鸿鹄分飞后，无复鸳鸯并枕间。
腕玉瘦宽金缕袖，鬓蝉慵掠翠云鬟。
秋天冬暮风雪寒，对镜懒把金蝉簇。
梦魂夜夜到君边，觉来寂寞鸳衾独。
此时行坐闲纱窗，忍泪含情眉黛蹙。
古人惜别日三秋，不知君去几多宿。
山高水阔三千里，名利使人复尔耳。
昔年曾拨伯牙弦，未遇知音莫怨天。
去年又奏相如赋，汉殿依前还不遇。
时人不知双字讹，平川倏忽风波起。
当时南宫报罢音，教妾沉吟杵中心。
为君滴下红粉泪，红罗帐里湿鸳衾。
愤愤调琴蝉鹊噪，默默吟诗怨桂林。
千调万拨不成曲，争奈胸中气相掬。
千思万想不成诗，心如死灰谁得知。
料得君心当此际，事国繁华闲田地。
朝朝暮暮望君归，日在东隅月在西。
碧落翩翩飞雁过，青山切切子规啼。
望尽一月复一月，不见音容寸肠结。
又闻君自河东来，夜夜不教红烛灭。
鸡鸣犬唳侧耳听，寂寂不闻车马音。
自此知君无定止，一片情怀冷如水。
既无黄耳寄家书，也合随时寄雁鱼。
日月逡巡又一年，何事归期竟杳然。
鲛绡裛遍相思泪，眉黛无心画远山。

落日西风照楚关，断魂残魄吊衰颜。
自从鸿鹄分飞后，无复鸳鸯并枕间。
腕玉瘦宽金缕袖，鬓蝉慵掠翠云鬟。
秋天冬暮风雪寒，对镜懒把金蝉簇。
梦魂夜夜到君边，觉来寂寞鸳衾独。
此时行坐闲纱窗，忍泪含情眉黛蹙。
古人惜别日三秋，不知君去几多宿。
山高水阔三千里，名利使人复尔耳。
昔年曾拨伯牙弦，未遇知音莫怨天。
去年又奏相如赋，汉殿依前还不遇。
时人不知双字讹，平川倏忽风波起。
当时南宫报罢音，教妾沉吟杵中心。
为君滴下红粉泪，红罗帐里湿鸳衾。
愤愤调琴蝉鹊噪，默默吟诗怨桂林。
千调万拨不成曲，争奈胸中气相掬。
千思万想不成诗，心如死灰谁得知。
料得君心当此际，事国繁华闲田地。
朝朝暮暮望君归，日在东隅月在西。
碧落翩翩飞雁过，青山切切子规啼。
望尽一月复一月，不见音容寸肠结。
又闻君自河东来，夜夜不教红烛灭。
鸡鸣犬唳侧耳听，寂寂不闻车马音。
自此知君无定止，一片情怀冷如水。
既无黄耳寄家书，也合随时寄雁鱼。
日月逡巡又一年，何事归期竟杳然。
鲛绡裛遍相思泪，眉黛无心画远山。

圆应牛，经劫没人收。
若不遇人，虚度春秋。
如今横穿鼻孔，水草皆休。
有时放，有时收。
随分纳些些，自性优游。
独奈何，劳别讨，混迹应不迷流。
不许犯他苗稼，也犁他田丘。
饱饮雪山肥腻，一顿更不他求。
眉毛眼睫，动转绸缪。
试问沩山水牯牛，有甚风流。
向左膊上书字，着甚来由。
任你千般引□，不肯回头。
不如卧云枕月，运气常周。
假使银蹄金角，气射斗牛。
居吾腹内，不得出头。
吞底乃刀山剑树，业到解散枯髅。
谁知体如巨海，妄起浮沤。
风击沤生，沤灭何愁。
湛然智海喻真牛，圆应头头岂用修。

此渡若非桥，不放众生过。
过去现在佛，并西来达磨。
皆是接群迷，直指人这个。
如今人不知，颠倒成患祸。
坚执有为功，善恶争扬播。
学道不识心，所以尘不破。
若悟即本心，永劫无退堕。
说法非干舌，山河大地和。
行脚不曾移，举步无空过。
如斯妙性空，方与人担荷。
大用这无心，非福亦非祸。
于中无妄作，不异阿弥陀。
法界无别物，一菩提为座。
修桥布路为含灵，转凡成圣如行货。
游戏菩提谁得知，只恐迷情却放过。
大丈夫，莫放过，提起眉毛来继和。
大家拍手渡桥来，方笑普庵只这个。
咄，开口全音只我闻，桃花含笑乱纷纷。
心非遍界真成妄，意浄情忘法法真。

普庵教化修浮桥，信心自肯大丰饶。
解脱皆因不思议，度人无量永逍遥。
秀江千古源何极，非干今日与明朝。
一生补处谁知有，万德咸欢寂体寥。
蚊子眼中藏刹土，红灯焰里热眉毛。
毫发虚空全不漏，海山相击浪滔滔。
石牛吃尽张公粟，木女垂丝钓巨鳌。
新罗国打西川鼓，东震旦抛北越刀。
孔自孔，毛自毛，针札不入大雄豪。
妄想颠倒苏公盛，未解撑船弄竹篙。
岂在文言多卜度，德山拄杖不敲槽。

贼是小人君记取，好手白拈犹未许。
坐断圣凡绝见闻，扬眉且胜拈华举。

此即成吾善知识，道有说无真利益。
眉下纵横放白光，不动分身千百亿。

自从顿悟了无生，动寂无非共佛行。
人问正因无可表，扬眉之外更无能。

迥出三乘不假修，别传一句普天收。
扬眉早是相轻忽，妙得无心了便休。

谁言卞璧无人鉴，但办肯心终不赚。
燎却眉毛尚不知，询岐欲往西天探。

却叹回时鬓似霜，眉毛眼睫放毫光。
从前无理今皆道，笑指泥途七宝装。

非迷非悟，谁强名模。
无相三昧，不受涂糊。
越色超声无个事，连声不断念苏卢。
眉芒动处千光含，自肯除非大丈夫。
持心应不失，谋事便忘真。
谁识元明宝，虚劳几度春。
因见普庵老，示我体皆纯。
但依无著性，性幻在逡巡。

未得尘劳息，须依善知识。
若肯慈悲学，发愿施心力。
入泥并入水，莫作闲戏剧。
扬眉动目庭，法身无穷极。
于中习懒者，管取没饭吃。
趁队只□饱，披毛无了日。
不信佛乘经，逐末本却失。
咄哉大丈夫，你乘谁气力。
当本无我人，贪忙有何益。
何似歇无明，听吹无孔笛。
五音六律全，皓月悲风寂。
一声宇宙宽，个中闻的实。
和同为智身，无物堪遮窒。
奉劝草木影，闲时急收拾。

一句当天正信希，欲谈词丧懒投机。
高峰既远休寻访，不惜眉毛为发挥。

稽首一切智，圆通十方慧。
无上两足尊，法体含三世。
归命万德师，与慈启大悲。
溥度恒沙众，愿力难思□。
解空无比量，世出世间上。
了义修多罗，圆明真实相。
慧命久住持，阿僧历劫祇。
如今言下会，碎体报难齐。
我欲穷真法，法则非非法。
虽法非正固，要会无法法。
随文偈赞之，标宗立妙机。
通方闻便喜，声闻应皱眉。
红露穿碧海，是汝心非彩。
不是风幡动，如如无变改。
白日绕须弥，只今是阿谁。
共君一夜话，胜读十年书。

一条楖{木栗}杖，两头光晃晃。
打破须弥山，挂在眉头上。

陶潜谩皱眉，犹道得归迟。
争似庞居士，心空及第归。

虑恐后来迷，黄叶止孩啼。
依前不是息，闲且伸眉□。

一拨眉毛露眼睛，只伤底许没瞳人。
灯笼开口呵呵笑，衲僧和梦蹈车轮。

似水煎茶待故人，知音吃了笑忻忻。
茶水本来无一说，扬眉早是自瞒心。

镜面千顷阔，修眉一带横。
湖深有龙蛰，山静少人行。
似与真仙约，都无世俗情。
鸟啼猿叫歇，轩乐有余声。

偶向树中见，知从水际生。
叶翻寒不定，云去意无成。
乱石流泉影，空山落子声。
当年眉黛在，定见可怜情。

我生苦不谐，所向如登天。
老眼始见孙，便觉了世缘。
一阳谨初度，剥极宜复旋。
神气已秀发，玉虹照晴川。
家书或有托，似能守青编。
免翁费十牛，令渠受一廛。
使君与别驾，同是峨眉仙。
肯来摩其顶，飞盖相联翩。
丘也亲抱送，已输徐氏先。
游夏实高弟，庶几文学传。

万里峨眉夜夜月，千秋巫峡朝朝云。
诗句丹青共摹写，笔端三昧要平分。

新诗字字救朝饥，仁义之言反类痴。
谁办千金收骏骨，大胜列屋养蛾眉。

欲细腰围强忍饥，早知作计太憨痴。
从今百斛收螺黛，学取风流半额眉。

鱼潜深渊水，鸟巢茂林枝。
潜者忘于渊，洋洋纵尾鳍。
巢者忘于林，飞鸣唯所宜。
庄周叹从容，未免惠子疑。
师旷岂知声，缪以占齐师。
彼各有真乐，果孰得而窥。
陋巷颜氏子，箪瓢甘忍饥。
陶潜怕折腰，素琴弦不施。
其乐可闻欤，夫盖默识之。
非丝亦非竹，且复非蛾眉。
譬如执热者，洒然濯凉飔。
又如渴不禁，快饮清江湄。
当其得意时，何以富贵为。
手舞而足蹈，诚不之自知。
自知犹不可，人胡可度思。
君辟真乐斋，我赋真乐诗。
写诗聊寄意，名斋傥在斯。
置之勿复道，焚香诵楚词。

月湖先生乐山水，搜奇曾不远千里。
那知去郭三牛鸣，浮石岩中晦佳致。
神剜鬼划有许工，天坠地出知几世。
平时樵径所不由，一旦屐齿胡为至。
由来绝景难久藏，竟须好事与经始。
见之三叹欲忘归，市以千金不惜费。
公之得此真无价，我亦闻之喜不寐。
朝来幽事颇相关，乘兴纵观约联骑。
霜明日暖马蹄轻，曾不逾时即其地。
喷云泄雾疑有神，旋呼斤斧诛榛苇。
初惊巨石几百寻，突兀嶙峋湿云气。
嵌窦谽谺元自开，藤蔓骈罗巧相缔。
清涵竹木总坚瘦，阴生莓苔倍葱翠。
老根侧出掀虬髯，幽草倒生摇凤尾。
前山一抹横蛾眉，隔尽俗尘如户闭。
褰裳振足履崎岖，披棘扪萝穷幽邃。
忽有一径出自然，委蛇深隐阔盈咫。
四面周遭步转高，心领目击纷可喜。
处处出石作奇怪，续续哦诗聊比拟。
或黎其色如铁绣，或赭其容如酒醉。
或傲睨而痴自笑，或突怒而狠相视。
或开幽室为书院，或引长廊为客次。
或虚高下成楼阁，或严尊卑作堂陛。
或分半月隐天形，或展胡床圈地势。
或露码碯红而润，或错琉璃青且腻。
或如入关如升堂，或如卧榻如隐几。
或如立壁如拱梁，或如卓笔如布字。
递递逢迎巧献状，试举其凡莫殚纪。
最喜宾从可从容，甲乙其间有一二。
昔闻淡岩天下稀，金华仙伯载称美。
围中仅可坐十客，举此十倍加不啻。
余贺兹丘有所遭，初不远人人自弃。
先生一笑与我言，平生此兴觉为累。
岂期幸会得所图，孰使之然天实畀。
须臾更涉屏岩巅，指云此有无尽意。
一水萦纡殊有情，万山回环杳无际。
规以数椽安一榻，时来长啸舒清思。
愿观余力佐天巧，名与此山传不替。
自惟野性寡所嗜，犹喜登临同臭味。
剩欲相从为久计，祝公先了公家事。

日月车双毂，功名黍一炊。
达人观物化，万事本儿嬉。
浊酒聊浇舌，闲愁莫上眉。
刘伶多事在，荷锸竟何之。

阆仙晦日惜春归，尚喜争他五日迟。
延蝶晚花余小蒨，藏莺暗柳尽低垂。
频催布谷能谋野，苦劝提壶殆为私。
寄语社中须痛饮，喜晴山色也开眉。

烟村清浅白沙溪，篱落槎枒老树枝。
一朵梅开如许早，几多人过不曾知。
风前遇我还青眼，花里推渠是白眉。
未办酒樽浇磊块，试凭诗句写新奇。

腾身赤鲤江心跃，浮鼻乌牛渡口过。
雨后风清云净尽，一眉新月映寒波。

缣素巧貌溪山姿，宝藏肯笑虎头痴。
何人夜半胠箧去，信为羽化无疑迟。
魏明不惜万夫力，凿山累土夸神奇。
景阳突起芳林苑，谷城文石光参差。
叶公好龙广射虎，大方安能不笑之。
至人于物特寓目，远象过眼心弗随。
我公看山正如此，肯趁儿童脚力疲。
胸中五岳镇地轴，眼底三辰昭旗旗。
擢由汉庭宠分钺，来抚蜀土初褰帷。
巫山一览窥妙处，写入长歌赓竹枝。
坐令十二峰增重，已觉气压嵩华低。
太室少室敢辈行，小孤大孤何儿嬉。
岱宗日观峻徒尔，昆仑天柱高安为。
出云作雨均有是，泥金镂玉彼一时。
所谓造化一尤物，不在九华真在兹。
中山前言恐遂废，公之妙论已四驰。
半语犹存大公正，蟠胸经济看设施。
要令利济均四海，无间山崖与水湄。
只今苍生方属望，休戚在公颦伸眉。
愿公更为天下重，所养自养观诸颐。
量陂谁复能澂挠，德表居然无磷缁。
岩石巍巍具瞻在，孰不叹仰声噫嘻。
又何必东望瀛，南望嶷，北有天后之峻岭，西有云表之峨嵋。
与公高名并不朽，配以今日巫山诗。

栖迟九月锦水行，独过草堂西出城。
村树苒苒秋照白，水花漪漪江水明。
溪边三重结茅屋，松萝翳疏晚雨清。
往来沽酒且有客，胡为奔走不自停。
四海纷然霾曀多，我忧岂但白马盟。
藜藿未足饱我腹，况又一顷供耕耘。
只今骑驴望八极，终日飘飘浪如许。
可堪颜色太癯生，忧愁尽入篇章苦。
信眉一笑古复作，却似韩宣适东鲁。
此生荡漾胡能留，雨脚风尘奚所休。
此道沧浪付一沤，唤之千古与尔谋。
吾亦往矣作春秋。

多少儒生新及第，高烧银烛照蛾眉。
格天阁上三更雨，犹诵车攻复古诗。

青青河畔草，英英篱边菊。
雅雅当窗女，濯濯手如玉。
渊渊锦中意，粲粲未盈幅。
藁砧天一涯，刀头误行卜。
却鉴怨新眉，谁教远山绿。

迢迢牵牛星，奕奕停梭女。
寻盟整瑶辔，缄情遵汉渚。
欣䜩未斯须，别愁眉已度。
黄月不我留，残机忍重顾。
翻羡巫山云，朝朝楚王遇。

密雪舞冬昼，祁寒反夏炎。
竹枝低未湿，梅萼莹先霑。
怯冷昂肩立，欣繁矫首瞻。
随风方北渡，际海必东渐。
轩簸来如掺，缤纷势转严。
枯荄新点缀，曲砌巧增添。
伺隙花穿户，承隅箸插檐。
高飞迷皎鹤，夜影逼清蟾。
砧净绡横石，窗虚粉杂奁。
昆丘千璧碎，武库五兵铦。
烟径杨吹絮，香蹊蝶奋髯。
鲸鲵陆骨腐，鹄鹭野翎爓。
白发秦人遁，厖眉汉尉潜。
渍蚕功孰及，平地瑞初占。
窖卧行人节，门扃志士恬。
已甘穿履困，奚避割毡嫌。
醉慕双螯毕，寒怀五绔廉。
飘飖疑宓女，刻画谢无盐。
河阔凝新浪，峰高失旧尖。
山阴宾欲返，淮右寇将歼。
穆满三章著，宣温五板兼。
君恩捐卫粟，天意绝齐痁。
江上蓑堪画，篱间氅可觇。
客观眸已眩，儿咀手频拈。
足没寻萱屐，腰闲刈藿镰。
马驰毛愈素，乌啄首难黔。
冻折骚人笔，光临织妇幨。
螟牟宁待火，疫疠讵烦砭。
甲长寒蔬细，根肥宿麦纤。
年丰虽欲颂，神助愧江淹。

生还未列麒麟画，旧德犹怀鸾凤栖。
共问翰林今孰似，凛然眉宇染风{殹/土}。

往夏新阁成，拔去园中葵。
万花间千蕊，十夫劳徙移。
群香颇猗狔，密影初参差。
烈日吁可畏，时雨不能滋。
未秋叶先陨，欲冬柯已萎。
虚蒙灌溉恩，无复嫣然姿。
啅雀飞且止，不肯登空枝。
寒螀守枯荄，未忍相弃离。
永怀斩新日，岂料憔悴期。
谁呼殷七七，来伴红裳儿。
金鼎一剂药，返魂庸可追。
春来作高亭，绿沼扬清漪。
旧蹊类陈迹，远圃分芳蕤。
结根旬浃间，生意浑熙熙。
微白李赋质，小红桃入肌。
柳条无颜色，已含烟雨眉。
游蜂相召引，有底渠先知。
地力固自若，大钧不偏私。
竞秀非机巧，向衰非钝迟。
万物理固然，飏芬须得时。

衒石难夸和氏场，挥犀久避盖公堂。
笔端风雨真无敌，纸上寒温细作行。
结屋竞传千亩竹，奉祠聊对一炉香。
朝中环赐无虚月，遥想眉黄已效祥。

修竹林林贯四时，厖眉扶杖到期颐。
子孙长忆当年事，留取轩楹客赋诗。

忆昔采茶时，雨后山蹊湿。
鹰爪喜盈襜，蟹眼思朝汲。
归路取盘洲，下昃行踪急。
珠汗透裳衣，更换登梯级。
徙倚曲栏竿，鸣雁圆沙集。
晚景不胜春，寒气潜相袭。
诘旦傍装台，欹侧人扶立。
舆疾望医来，谁煮青黏汁。
举案念齐眉，幻泡何嗟及。
重过故园门，不忍携筇入。
引领顾前丘，空对旗枪泣。

春情百尺牵，午影三眠过。
修眉漫成颦，细腰谁类我。

清馥畏人知，辞山便泣岐。
请将纫杂佩，不去傍蛾眉。

居巷相南北，登门久岁时。
温言流肺腑，和气见须眉。
日昃长沙傅，年凋绛县师。
春云冒丹旐，同会袂成帷。

名父尹京日，移天冠柏台。
齐眉丰俎豆，继踵蜕尘埃。
德比人如玉，情钟子在梅。
山高云不去，虞殡有余哀。

尊章欢二姓，八座对厖眉。
井井传家法，绳绳赖母仪。
川灵双剑跃，壤吉万家移。
多少龙湾树，云藏不尽悲。

城隅乔木可怡颜，小阁初成尺五闲。
好客飞觞同啸傲，新诗衔袖莫追攀。
片时凉雨洗疏竹，向晚轻云留远山。
坐想清香凝燕寝，也思一笑十眉弯。

左弧垂庆记南州，日转天旋岁一周。
风入江梅香暗度，霜满翠柏景深留。
定知与国同箕翼，不用占星问斗牛。
却使松乔羡眉寿，大椿何啻八千秋。

南国逢秋色，西风扰客心。
久闲安饮啄，多病废登临。
壁倚青藜杖，窗横绿绮琴。
无鱼甘粝食，有酒任孤斟。
地僻千山瘠，人稀万籁喑。
懒同牛卧垅，倦剧鸟归林。
纸阁居容膝，绳床坐整襟。
缩头须尔伴，便腹莫吾箴。
俛仰三眠柳，徘徊五戏禽。
忘形初隠几，得趣渐欹簪。
不假仙游枕，宁须女抱衾。
乍疑身栩栩，已觉息深深。
白凤才难继，黄粱事可寻。
有人呼昼漏，何处起寒砧。
短梦蘧然觉，斜晖惨欲阴。
桂开香吐粟，菊认蘂攒金。
磨熟双旗茗，炉残小瓣沈。
感时思别墅，开户见遥岑。
自别尧庭邃，俄惊墨突黔。
背无三甲起，头有二毛侵。
咎往眉难炙，言归足尚肣。
静忘波汹汹，老谙岁骎骎。
幸得安心法，聊为拥鼻吟。
黑甜夸胜味，黄落寄余音。
猿鹤休相怨，萍蓬自不禁。
却愁宵寐少，卧听竹萧森。

冀北百马一𫘝𫘨，沅江之鳖九肋稀。
海邑千室士半之，异材杰出今其谁。
有客有客气吐霓，行年五十缝掖衣。
青鞋白帽鬓未摧，笔下妙绝黄绢碑。
句中参彻后山诗，邂逅一见秋云披。
立谈展尽胸中奇，如刮眼膜如起痿。
便许握手论交期，看君有蕴未一施。
杜门却扫甘幽栖，草树薿薿含奇姿。
两堂对启白板扉，我时剥啄叩扊扅。
君出迎笑喜见眉，晴窗坐隠花影移。
茗椀未尽炉香迟，手弄麈尾风飔飔。
主人得意客忘归，嗟予懵学安所师。
矧复少也逢百罹，尚赖先德流余滋。
遗编烂烂星斗垂，墨犹未干吾忍窥。
梅花一咏偶弗遗，君能鉴赏了不疑。
惜哉不与君同时，生前未免俗子嗤。
身后有此名流知，呜呼吾意其何悲。

我祖来从锦江曲，尚忆郫筒醉春渌。
轻衫拂石踏花归，近傍青城结茅屋。
子孙散作淮海居，奕叶英风凛相续。
不惟丛桂竞传芳，时有高人更超俗。
或随羽化附青蛇，或避诏征称赤局。
我生本是林泉人，失脚尘中困羁束。
每逢蜀士话维桑，便欲携筇访前躅。
道人家世出巴西，万里江山见眉目。
笑施砭石起膏肓，坐察形神穷倚伏。
我席为门君荷旃，相见忘情谢荣辱。
幽香小鼎暮烟横，浊酒一杯春蚁绿。
此身多病经百罹，只合纫兰与餐菊。
休论燕颔觅封侯，莫说鸢肩腾火速。
我有风怀就问君，何时一饱颜公粥。
今日君行跨奔鹿，欲下鹅洲穿柳谷。
他年愿结白云期，与君同看金峰鹄。

三年虎卧白云关，谁念穷猿失故山。
野客已拼花自落，道人今与鹤俱还。
厖眉皓首双松老，白{叠毛}青丝一室闲。
何日得追尘外趣，听君击钵翠微间。

我来何幸识支郎，百丈峰头宝月光。
质薄自怜非燕颔，途穷谁信是龟肠。
渐看鬓底千丝白，敢说眉间一点黄。
坐见锦溪秋水阔，不知何日理归艎。

凤盖龙车玉作轮，北临紫畤谒三神。
已将福酒添眉寿，更祝椒觞一万春。

今朝六月十五，祝圣升堂击鼓。
木童火里吹笙，石女云中作舞。
也大奇，也大奇，天无四壁，地绝八维。
五湖四海来入贡，衲僧闻见眼如眉。

德山临济，棒喝交驰。
云门顾鉴，总是愚痴。
唯有径山无伎俩，握拳端坐眼如眉。

一棒一条痕，一掴一掌血。
不是向上机关，亦非单传妙诀。
佛祖见之攒眉，魔外闻之胆折。
建立此纲宗，当阳贵直截。
璘侍吾十年，气宇迥超绝。
信手斫方圆，初不泥唇舌。
青天霹雳轰，风云会时节。
行看定水起波涛，始信来源出处高。

三处移场定是非，顽心全不改毫厘。
胡言汉语凭谁会，铁额铜头也皱眉。

腊月莲花菡萏香，三回赏手不寻常。
直饶会得须眉落，早是龟毛数丈长。

东风易阴晴，一雨晓便止。
舍舟欣徐行，乌鹊声为喜。
岧峣石林谷，苍翠间红紫。
丈人厌调元，玩意丘壑里。
郑公化乡闾，邺侯盛图史。
千载发词源，一点诣真理。
霞裾月中仙，珠履天下士。
时从诗酒乐，不负湖山美。
方瞳照玄发，眉寿端自此。
缅怀西湖春，荆棘迷故里。
两髦看公游，玉节旋屡弭。
风尘三十载，碌碌类余子。
晚登载欣堂，謦欬闻正始。
榆枋望天池，奋迅思决起。
当谋白云居，敢援赤松比。
临流整游观，三沐聊洗耳。

逢人似相识，初不辨名字。
折腰致寒暄，但道久暌异。
归来省眉目，仿佛犹梦寐。
自非知心交，君辈定难记。
将无半面别，正恐呼声似。
中年况多忘，错认固无意。
典刑要深思，摸索岂难事。
尚想睢阳公，一见了奴隶。

岳镇古所录，兹山谅其遗。
忆从西江来，恍惚欣见之。
初疑春雨晴，云物出怪奇。
稍稍对岩壁，森森面岭奇。
纷纭类列障，散漫如连帷。
磅礴千里间，众景皆奔驰。
颇讶地轴涌，未觉天柱亏。
不让昆仑高，遂使泰华移。
诸峰七十二，磊砢略可推。
骈观拥佛髻，远睇凝蛾眉。
大或覆钟鼎，细亦铦刀锥。
石柜一何高，梯天此为墀。
崩腾铁马群，中有大将旗。
身居万石贵，气压累卵危。
雄杰亦莫状，清深亦余姿。
蛟螭护绝磴，草木忘四时。
岂知水晶宫，閟藏神所司。
阴崖彼何灵，颈断不敢悲。

我性天下懒，自谓世莫双。
朅来官中都，懒极济以憃。
有如千黑鱼，东西转桥矼。
又如橐驼卧，厌逐群吠尨。
鼻洟任纵横，胞转徒胮肛。
纷纷夸夺儿，见我语辄哤。
平生李公子，老大同乡邦。
奈何夺我有，收敛付一窗。
作窠寓以名，异音乃同腔。
金马可避世，何殊鹿门庞。
君看富贵涂，机危甚缘橦。
争荣仅锱铢，力欲九鼎扛。
金朱拥丹毂，视之亦蝼蛖。
爱君阳羡居，有田种兰茳。
溪山带城郭，松竹环旌幢。
连娟几修眉，清歌艳明釭。
客至即尽醉，不待金石撞。
尚余诗语工，词源倒三江。
好懒得真懒，使我心益降。
何时半作分，临流听琤淙。

台府填都会，乃与山水期。
青溪带秦淮，渺若万顷陂。
主公金闺旧，官曹日追随。
闭阁理万事，朱栏俯涟漪。
晴波纳远景，摇荡扶桑枝。
浩然江湖兴，颇与鱼钓宜。
风月朝暮佳，轩窗有余姿。
向来非无人，未发此段奇。
嗟我老病躯，时来瞩须眉。
停杯待举网，屡醉倒接{罒离}。
意适反无语，欠公壁间诗。
只今入幽梦，官居类鸡栖。
公亦那久留，濯缨咏来思。
不知凤凰沼，何如习家池。
新霜著群木，归舟飏旌旗。
寄言坐上客，酒至幸勿辞。

双蛾渺云端，流水但空谷。
尚喜云外山，娟娟作眉绿。
佳人不可见，夜半风满竹。
竹声入清梦，夜客慰孤宿。
山中富兰若，欲往宁畏独。
老僧亦知人，逢场共竿木。
林芳得清心，幽涧供濯足。
便可赋归欤，箪瓢胜鼎肉。

后生仰前辈，今世思古人。
岂重岁月久，所怀风俗淳。
昔我家闽中，龟山实其邻。
出门尚群盗，欲往志不伸。
相从朋旧间，得语尽可珍。
俯仰今几何，遗编半埃尘。
白头入幕府，始与夫子亲。
夫子龟山裔，麕{鹿/加}见祥麟。
晚同柱后史，无心问平津。
典刑在眉睫，温然异群伦。
向来簿领中，挟书听谆谆。
岂不开我塞，异闻此其真。
亦或举樽酒，笑谈忘贱贫。
同僚各分散，世事日以新。
遥怜郑公乡，俎豆犹莘莘。
弹冠定不苟，家庭有书绅。
道学固未泯，吾谋复谁陈。
尚想金马门，西湖醉余春。

西京蜀都望，渊云暨相如。
节谊知不足，文章焉取余。
凛然见风采，吾非斯人徒。
峨峨眉山阳，不但闻三苏。

商飙起璿霄，爽气静瑶海。
圣皇抚时运，喜色动眉彩。
蜂旗伫西指，乘辕行北改。
涛声鼓万壑，夜半响竽籁。
汉仪欣复见，周鼎知德在。
猗欤沛中歌，云飞风正大。

高齐校雠谁作图，一时䌷书亦名儒。
网罗卷轴三千余，俗儒非真类迂愚。
雌黄是正定不无，虚文末学徒区区。
岂识治道通唐虞，文林高馆希石渠。
后来御览嗟何书，修文偃武事益诬。
转头邺城已丘墟，峨冠广袖长眉须。
丹书写此犹不渝，高鬟侍女曳红裾。
两骓帕鞍立奚奴，罢琴涉笔倾酒壶。
兰台供拟信乐欤，不知画手安用摹。
无乃逞巧聊自娱，千年视之一欷歔。
君不见文皇学士十八人，谋猷事业皆功臣。
瀛洲旧图应更真，诸君寻观为拂尘。

蓬莱水弱波连天，五城十二楼空传。
行人欲至风引船，不知路出巫山前。
巫山仙子世莫识，十二高峰作颜色。
暮去朝来雨复云，却将幽恨感行人。
江流东下几千里，日日饥鸦噪船尾。
灵帐风生酹酒浆，古庙烟青客遥指。
崧高漫说甫与申，道旁况有昭君村。
蛾眉妙手不能画，枉学瑶姬梦中嫁。
黄牛白马江声寒，昭君传入琵琶弹。
汉庭无人楚宫远，阳台寂寞空云间。
君家此画来何许，照水烟鬟欲相语。
要须媠服令侍旁，不用作赋回枯肠。

君不见紫髯将军射无敌，志目中眉犹动色。
晚年惊见卖油翁，一线穿钱曾不失。
人言手熟会当尔，世事由来真一剧。
纷纷刻楮技已穷，厌看人力须天工。
湘妃抚掌汉女笑，为我试手冯夷宫。
芙渠生叶不自展，胡为正在阿堵中。
青铜翠羽光相映，莫遣游鱼动荷柄。
芳心满眼谁得知，坐使诗人发嘲咏。
我言羞涩囊久空，井中飞蚨那得逢。
不如青鸭为衔去，賸买明月酬清风。

卞山苕水共苍苍，中有先生万石堂。
早岁英名类终贾，暮年眉寿到刘杨。
人琴遂欲成千载，鸡酒犹能酹一觞。
身后遗编尚尘积，丰碑谁复付中郎。

文彩风流冠一时，三池聊作凤凰池。
新诗到处传桐叶，丽唱他年满竹枝。
归梦故应怀古括，清谈还喜对峨眉。
玉堂待草山东诏，解缆春江莫放迟。

才疏政拙愧能名，黄发犹欣见老成。
林壤固知聊自乐，门闾要是已堪旌。
持杯潋滟千眉耸，落笔纵横四坐惊。
笳鼓过君应一笑，平田两部足蛙声。

笔下纵横自学林，胸中玉海更清深。
识君异县见眉宇，过我空山聆足音。
月近中秋还惜别，雪飞穷腊会重临。
闲门剥啄谁相问，与客宁论旧与今。

腊近春临雪意迟，褰衣敢惮走灵祠。
夜听小雨犹倾耳，晓看群山顿展眉。
好句悬知得冰柱，香醪试为压羔儿。
便应风月台中客，不减梁园赋就时。

山如眉绿画新就，江似蒲萄始泼醅。
收拾风光付佳句，此行嗟我未空回。

今朝结却布袋口，明眼衲僧莫乱走。
心行灭处解翻身，喷嚏也成师子吼。
旃檀林，任驰骤。
剔起眉毛顶上生，剜肉成疮露家丑。

我脚何似馿脚，踏着赵州略彴。
惊得迦叶皱眉，文殊却打无著。

老老山僧不下阶，双眉恰似雪分开。
世人若问枯松树，我作沙弥亲见栽。

尊者亲曾见佛来，双眉策起笑颜开。
古今不隔丝毫许，天上人间孰可陪。

予为谪仙兮，薄游人间。
傲岸不谐兮，世路艰难。
折芳洲之瑶华兮，采琼蘂入乎昆山。
愁长安之不见兮，坐拂剑而长叹。
魂一去而欲断兮，与春风而飘扬。
飘扬其竟何托兮，造化为之悲伤。
于是帝命巫阳，若有一人。
神气黯然，精魂飞散。
迟尔归旋，乃下招曰，魂兮归徕，无东无西，无南无北些。
碧海之东，长鲸𣸣涌，不可以涉些。
扬波喷云，蔽天鬐鬛些。
齿若雪山，挂骨于其间些。
归徕，去无还些。
魂兮无南，南山白额穷奇䝙貒些，牙若剑错鬣如丛竿些。
口吞殳鋋，目极枪橹些。
归徕，饲豺虎些。
魂兮无西，西当太白，横绝峨嵋些。
地崩山摧，天梯钩连些。
峥嵘崔嵬，朝虎夕蛇些。
磨牙吮血，杀人如麻些。
归徕，行路难些。
魂兮无北，北缘太行，嶝道峻盘些。
马足蹶侧，车轮摧冈些，气毒剑戟，严风裂裳些。
归徕，北上苦些。
魂兮归来，君无上天些。
天鼓砰訇，雷震帝旁些。
投壶玉女，笑开电光些。
风雨之起，倏烁晦冥些。
犬吠九关，杀人以愤其精魂些。
归徕，天路何因些。
魂兮归徕，君无下此幽都些。
闭影潜魂，遗迹九泉些。
剑轮汤镬，猛火炽然些。
疑山炎昆，苦海滔天些。
归徕，保吾生些。
魂兮归徕，还故乡些。
高楼甲第，连青山些。
飞楹磊砢，栱夤缘些。
云楣横绮，桷攒栾些。
皓壁昼朗，朱甍鲜些。
金窗绣户，朱箔悬些。
魂兮归徕，列珍羞些。
月光素盘，饭雕胡些。
鲁酒琥珀，紫锦鱼些。
白酒新熟，黄鸡肥些。
山盘秋蔬，荐霜梨些。
吴盐如花，皎白雪些。
玉盘杨梅，为君设些。
魂兮归徕，恣欢谑些。
南国美人，芙蓉灼灼些。
洛浦宓妃，飘飘飞雪些。
长干吴儿，艳星月些。
西施东邻，秀蛾眉些。
一笑双璧，歌千金些。
琅玕绮食，鸳鸯衾些。
博山炉中，香火沉些。
魂兮归徕，醉壶觞些。
青娥对烛，俨成行些。
玉童两两，吹紫笙些。
佳人当窗，弹鸣筝些。
玉壶美酒，清若空些。
看朱成碧，颜始红些。
连呼五白，行六博些。
赤鸡白狗，赌梨栗些。
半酣呼鹰，挥鸣鞘些。
金鞍龙马，花雪毛些。
霜剑切玉，明珠袍些。
魂兮归徕，入长安些。
清都玉树，瑶台春些。
万姓聚舞，歌太平些。
伐鼓槌钟，启重城些。
日照万户，簪裾明些。
骑吹飒沓，引公卿些。
白日紫晖，运权衡些。
倒海凌山，索月采荪些。
文质炳焕，罗星旻些。
魂兮归徕，乐不可言些。
乱曰：长相思兮在长安，络纬秋啼兮金井栏。
望夫君兮安极，我沉吟兮叹息。
怀洞庭兮悲潇湘，把瑶草兮思何堪。
念佳期兮莫展，每为恨兮不浅。
荷花落兮江色秋，秋风袅袅夜悠悠。
魂兮归徕，谢远游。

吾家小院千里驹，眉宇照人自秀整。
平生尚友康山陶，拔俗翩翩有高骋。

君侯七闽英，学问早有余。
年时犹未冠，鼓箧游上都。
文成笔五色，四海仰名誉。
调丞尉江邑，有实不愿图。
朅来对二松，清襟映冰壶。
粹然眉睫间，未变庠序儒。
胸中浩然气，固已雄万夫。
我穷卧洲渚，江鸥以为徒。
屡枉高轩过，峩冠讲唐虞。
驰骋文史乐，时得陪卷舒。
瓜代遽及期，此情将焉如。
耻作儿女态，挥泪沾衣裾。
虎溪岂限我，足创方趦趄。
怅望不远送，搔首空踌躇。
所觊善行李，早达三山隅。
安居未容久，快作朝省趋。
用贤世所急，君才应时需。
愿补仲山衮，再矢皋陶谟。
勿以得失虑，行当翱天衢。
愧乏折棰赠，短篇见区区。
他时旧交念，阔{门扁}寄樵渔。

树凋叶落，体露金风。
尧眉八字，舜目重瞳。
机如掣电者，难寻踪迹。
口似磉盘者，蓦地相逢。
翻地揭天休作解，新罗元在海门东。

三回九度，见神见鬼。
德山一棒，痛彻骨髓。
敲老观门，泼瓦官水。
而今冷坐眼麻眉，错认东瓜作碓觜。

巾冠堕城府，桔槔无休时。
胸脾贮黄埃，非复林壑姿。
涎流方外胜，秦人望轩羲。
万金买闲日，驾言一纾眉。
冒踏众俊场，更从百代师。
食鱼得河鲂，熊蹯佐其滋。
叆叆烟雨村，霜条出冰蕤。
乌鹊噪寒暝，玉立山差差。
置樽扶疏下，寿干虬蛟驰。
落蘂不动尘，初无犀骇鸡。
深酌起自劝，非族不在斯。
公行对宣温，云雾生攀跻。
能来玩墟落，匹马却盖麾。
蟠胸万䗖蝀，区寰眇毫丝。
以兹接群动，白羽坐指挥。
笑彼豢外者，组绂为之鞿。
他年驷马还，梅花当十围。
记此黄公垆，下车挽客衣。
未觉邈山河，一醉固大奇。

生与酒俱生，长与酒俱长。
行时酒在樽，坐时酒在盎。
一日不举酒，一日眉不放。
春来身无事，结客鏖胜赏。
南山步新堤，西湖撑彩舫。
或飞名园盖，或祖都门帐。
大酌须淋漓，小酌犹酣畅。
家山忽入梦，江头问两桨。
友社惜我去，共和骊驹唱。
剧饮连昼夜，大似灌鼠壤。
不往愠眉须，好意难弃忘。
平生无肺病，因兹作微恙。
终夕劳喘呀，如吹竹筒样。
积痰动盈缶，咽吐不停吭。
童奴更谒谏，浸恐伤府藏。
万里寄一身，节宣岂宜爽。
𫇴荛不可遗，予心默云当。
饮食著圣经，观颐识爻象。
惯习未易夺，刚制乃所尚。
初如键弩牙，又类遏溪涨。
稍稍撤觞斝，久之绝怅望。
肠枯与吻燥，但当吸瀣沆。
宵枕遂小康，其效疾影响。
遽言终止之，未敢保其往。
酒颂我文章，酒徒我钩党。
有时倚危楼，搔首独惆怅。
大药不可求，此物足凭仗。
陶谢匪沉酗，遗意觇佛彷。
下士闻道笑，识者眉睫上。
更欲买黄金，归铸杜康像。

生与酒俱生，长与酒俱长。
行时酒在樽，坐时酒在盎。
一日不举酒，一日眉不放。
春来身无事，结客鏖胜赏。
南山步新堤，西湖撑彩舫。
或飞名园盖，或祖都门帐。
大酌须淋漓，小酌犹酣畅。
家山忽入梦，江头问两桨。
友社惜我去，共和骊驹唱。
剧饮连昼夜，大似灌鼠壤。
不往愠眉须，好意难弃忘。
平生无肺病，因兹作微恙。
终夕劳喘呀，如吹竹筒样。
积痰动盈缶，咽吐不停吭。
童奴更谒谏，浸恐伤府藏。
万里寄一身，节宣岂宜爽。
𫇴荛不可遗，予心默云当。
饮食著圣经，观颐识爻象。
惯习未易夺，刚制乃所尚。
初如键弩牙，又类遏溪涨。
稍稍撤觞斝，久之绝怅望。
肠枯与吻燥，但当吸瀣沆。
宵枕遂小康，其效疾影响。
遽言终止之，未敢保其往。
酒颂我文章，酒徒我钩党。
有时倚危楼，搔首独惆怅。
大药不可求，此物足凭仗。
陶谢匪沉酗，遗意觇佛彷。
下士闻道笑，识者眉睫上。
更欲买黄金，归铸杜康像。

生与酒俱生，长与酒俱长。
行时酒在樽，坐时酒在盎。
一日不举酒，一日眉不放。
春来身无事，结客鏖胜赏。
南山步新堤，西湖撑彩舫。
或飞名园盖，或祖都门帐。
大酌须淋漓，小酌犹酣畅。
家山忽入梦，江头问两桨。
友社惜我去，共和骊驹唱。
剧饮连昼夜，大似灌鼠壤。
不往愠眉须，好意难弃忘。
平生无肺病，因兹作微恙。
终夕劳喘呀，如吹竹筒样。
积痰动盈缶，咽吐不停吭。
童奴更谒谏，浸恐伤府藏。
万里寄一身，节宣岂宜爽。
𫇴荛不可遗，予心默云当。
饮食著圣经，观颐识爻象。
惯习未易夺，刚制乃所尚。
初如键弩牙，又类遏溪涨。
稍稍撤觞斝，久之绝怅望。
肠枯与吻燥，但当吸瀣沆。
宵枕遂小康，其效疾影响。
遽言终止之，未敢保其往。
酒颂我文章，酒徒我钩党。
有时倚危楼，搔首独惆怅。
大药不可求，此物足凭仗。
陶谢匪沉酗，遗意觇佛彷。
下士闻道笑，识者眉睫上。
更欲买黄金，归铸杜康像。

作吏无好怀，宁食三年艾。
甚陋吾安之，所隶乃都会。
文书如骂奴，吞噫不敢对。
两眉或小伸，独有公等在。
交臂露肝胆，不复事容态。
月沼分賸馥，风轩共晴快。
家餐听相挽，盘箸及笋菜。
但苦王事迫，数离每增慨。
岂非造物意，物莫能两大。
况自掺裾别，至今胸愦愦。
归来未黔突，日月倏逾迈。
书往得奇报，已恐责留债。
丈夫志远者，遑恤吠所怪。
醉眼天不入，一饱真细碎。
插貂与扶耒，此理本相代。
持以敦薄夫，是事付我辈。

二年客殊方，送君我乡邑。
岂不念家山，对此好风月。
何以慰羁旅，眼穿离鸿翼。
寄声贺父老，壶浆迓郊陌。
令君台阁人，九霄帝不隔。
新书严入县，驱骥就辕轭。
手持朱丝弦，欲奏南风律。
此意宁不佳，此事未易得。
姑置驯桑雉，先办绕床物。
相顾一大笑，浮我当举白。
长鱼随鳅𫚥，枯泽未容尺。
惊雷忽破地，起视已无迹。
春湖波如天，酒作鹅儿色。
映君眉间黄，领此醉勿惜。
明朝出门看，扁舟大江侧。

扶摇何啻九万里，盍不往作蛟螭腾。
笑我真为折腰尉，如君雅称哦诗丞。
辄班下寮愧连璧，屡爱新诗工琢冰。
斫林与山出眉目，欲唤逋客招野僧。
晚香入帘恨悒悒，坐恐瘦骨成棱棱。
赏幽岂足废官事，净社久冷从公兴。
芙渠薝卜一家耳，相看未易分级层。

两山齐起屹双阙，一岩突出刳寒月。
成行松桂自昭穆，入耳流泉间宫角。
向来妙思发天蕴，突兀小亭著能稳。
渔郎撑舟更何之，不信武陵眉睫近。
殷勤置酒临清夜，主人不凡客殊野。
酒酣烛暗月初上，却徙胡床坐岩下。
疏疏林隙半轮悬，破碎寒塘万珪璧。
恐有仙人海上来，髣髴天风响环玦。
蟆颐先生有矜色，索我题诗纪清绝。
才薄将奈此景何，唤起吾家跨鲸白。

舟行常有性命忧，江风一动令人愁。
盘涡倒帆日方午，又作贾胡终日留。
淮山隔江看细小，淡扫修眉晚尤好。
岷峩行尽此江来，可是爱山心未了。

何许园林春最酽，海棠万万千千点。
不应惟是锦织成，正恐更将猩血染。
未开半豆已欲滴，烂吐一庭尤潋滟。
窥月洗雨俱可玩，抹雾横烟猝难掩。
梓泽步障烘晓霞，温泉粉玉临秋鉴。
相逢但欲酣且歌，目送谁言美而艳。
桃花何处容面皮，欲笑春风无乃僭。
光翻牖户翠堆幄，浓逼须眉缬生脸。
裹头朝出常苦晚，烧烛夜看终未厌。
见不数数梦来往，百斛可倾心独欠。
老来世味薄如纸，斩断情根须一敛。
随身鼓笛本游戏，过目埃氛亦俄暂。
明朝风雨未可期，委地泥沙混真滥。
凭君但向雪落时，个里直须勤点检。

日薄愔愔热，江浑漫漫流。
蝉为合尖响，燕作掺裾愁。
枣熟成群打，禾登扫地收。
展眉欣一饱，八月又防秋。

君理朝宗楫，吾乘上峡船。
此杯同此地，明月又明年。
怕作凌晨别，贪看彻晓圆。
眉间有黄气，知近冕旒边。

几窗缠结习，翰墨录殊勋。
未入三山直，当空万马群。
俛眉聊绿水，展脚是青云。
五十头如漆，功名不放君。

何地非吾土，故乡情未忘。
掀眉对兄弟，酌酒话行藏。
拜墓色不愧，逢人语更狂。
梅花相待发，好在细思量。

累岁征贤诏，于今始一来。
已令人意满，更著驿书催。
白璧有成价，蛾眉无巧媒。
经纶夙昔事，吾驾不须回。

俛眉聊卓鲁，高步故夔龙。
倦翮闲霜鹗，苍棱老涧松。
只应安小试，正自耻先容。
泚笔书三异，他山玉可攻。

东风力弱未扬埃，密泛丛兰有意哉。
可是伸眉须酒满，只应弹指又花开。
吹毛句妙无人领，击钵诗工著底催。
照水只愁羞冕绂，勋名盖世亦时来。

十里登山访定身，衣边犹带簿书尘。
僧厨笋蕨随斋钵，禅窟香灯话宿因。
便可扶犁老岷蜀，已闻传檄定咸秦。
家家钗钏何须惜，难买尧眉一笑春。

分明余润彻眉间，道德根源固晔然。
宝篆印泥初不着，神机贯札自无前。
丝纶新渥荣三昼，鼎铉深知眇一涓。
两禁只今谁妙手，岷峨人物半吴天。

一篙寒碧碎鳞鳞，数尺孤舟仅著身。
江水煮鱼还地脉，瓦盆盛酒见天真。
颇容老子赊闲日，聊与青山作主人。
不用樽前罗粉黛，远峰元解作眉颦。

稽首头陀问八还，扬眉应已破玄关。
苦无骨相侯千户，薄有生涯屋数间。
笑读道书蒙绛帕，喜浇茗椀酌青山。
从公一瓣薰知见，谷雾无心泽豹斑。

肩舆又作带星还，骑气遥瞻晚度关。
已觉胜游同梦里，不知秀色尚眉间。
鞭鲸浪欲浮沧海，卖鹤犹堪买好山。
几日褰衣扣黄阁，云腴重试鹧鸪斑。

融和盎盎上双眉，旷度真成万顷陂。
岱华自高元地势，球琳不琢本天姿。
地方千里我无事，春满万家人不知。
预作去思无限意，攀辕送处似迎时。

入得瞿塘始敛愁，峡山行尽放眉头。
澄江一道元如许，自在身心自在舟。

客里何曾得展眉，偶逢一笑莫相违。
酒浓烛暗真宜醉，风色萧萧愁欲归。

二年饮水闽中村，忽见玉醴倾蛮尊。
涓涓醍醐灌热脑，耿耿沆瀣明朝暾。
旱尘久涨尘市暗，渴梦欲挽江湖吞。
何人远致双鲤信，知我来扣罗雀门。
不须邀月已清绝，尚恐熨齿当微温。
要从华池吸真液，岂独玄鬓薅愁根。
微茫已识投辖客，娬眉似返当垆魂。
奇功谁续伯伦颂，妙意要与渊明论。
胸中我自有泾渭，笔下君已倾昆仑。
诗成寄与约他日，饮君与我空瓶盆。

空中世界纷河沙，不知底处为天涯。
乾坤百亿在指掌，触处与子同一家。
云何犹作去来想，千里一跌毫厘差。
坐令契阔费星纪，岭云欲寄山川遐。
拨眉相对此何日，丈室浄扫余天花。
诗毫辨舌久投阁，万窍寂历风无哗。
为君游戏出三昧，妙处那复相聱牙。
往将妙响应空谷，一任飞锡凌苍霞。

空山欲暝云冥冥，玉梅半开吾眼青。
此身垂欲走尘土，聊复举酒看峥嵘。
折腰向人不知耻，故园可锄在千里。
金昆石友一开眉，珍重道人相料理。
楚江东岸先人庐，竹君安否久无书。
归欤何时应白首，我若食言如此酒。

屋头烟云屯，屋下波涛諠。
团𪢮坐已久，起扣丹霞门。
客至苦舌强，目击翻无言。
元龙湖海士，怀哉夙契敦。
清坐鼎足峙，妙语流潺湲。
君游华严海，贝叶手自翻。
此心于身世，鸟度空无痕。
笑吾流浪中，久被业识吞。
读书谈古今，绮语生祸根。
望道渺未见，况乃躐其藩。
职卑困掣肘，见溺不得援。
未知造物心，颇复哀黎元。
近窥贤稷意，未敢遽掩关。
躬耕亦细事，会要五亩园。
释羁牛在牧，驾鼓马伏辕。
居然见优劣，不比鱼熊膰。
持问跏趺人，一笑霜眉掀。
相携妙峰顶，暝色窥远村。
解衣略辈行，班坐搴芳荪。
欲归意未已，幽径相与扪。
苍崖出玉醴，不受瘴毒温。
愿言同酌此，我语庶不谖。

岁晏滞急景，霜雪日霏霏。
家居尚无奈，何况披征衣。
舍人使持节，正尔辞帝畿。
扬鞭出门去，言面无几微。
中朝第一人，沙漠今宣威。
朔庭天骄子，应觉眼见希。
青春反南辕，花柳相光辉。
雍容对宣室，便可持枢机。
蛾眉含笑迎，酌酒争劳归。
金碗大如斗，客醉时一挥。

江声床摇寒，山色窗拗绿。
归舟著沙边，客梦遶乡曲。
簪盍豁秋悲，筵开从夜卜。
黄花散疏篱，苍竹围破屋。
诗豪争击铜，谈剧屡消烛。
借君五言城，洗我万斛愁。
主人意无穷，客子去敢速。
杯宽怯鲸吞，词涩愧貂续。
注瓦亦倾银，联珠仍缀玉。
天迥月明洲，霜清风陨木。
飞齐水击鹏，挥退日斜𫛳。
臭味漆投胶，芬芳兰间菊。
味甘一脔尝，话胜十年读。
未用赋骊驹，方看举鸿鹄。
行当岁九迁，勿惮昼三宿。
妙语子蝉嫣，孤踪吾鹿独。
一老上星辰，三君进凫鹜。
平生仰高山，此夕霑賸馥。
飞龙十九章，金马三千牍。
傥非论石渠，定是雠天禄。
笔健翻狂澜，辩雄喷飞瀑。
抄传疲小胥，侍立倦更仆。
力举六鳌连，肘运千兔秃。
庖厨洗玉盘，萍豆鄙金谷。
岂无麟脯羞，亦有熊蹯熟。
不须罗膻荤，安用穷水陆。
搜寻到蹲鸱，饪饤兼苜蓿。
但畏酒樽空，宁知更漏促。
劝频难固辞，意厚敢虚辱。
一一罄缾罍，纷纷吐茵蓐。
茶甘旋汲江，火活乍然竹。
聊烹顾渚吴，更试蒙山蜀。
清风生玉川，石鼎压师服。
忍醉兴方新，语离情转笃。
明朝转船头，西风饱帆腹。
去橹响呕哑，归车声𫐆辘。
墨突谅难黔，曹装行复促。
便扬武林镳，勿恋番江筑。
圣神搅权纲，贤俊登肃穆。
君恩晋接三，臣职坤用六。
夷路合腾骧，上心资启沃。
吾道竟何忧，斯文欣有属。
执政犹股肱，天官乃眉目。
当阶红药翻，规地青蒲伏。
遥知此数途，历遍财一蹙。
长吟美且箴，细酌寿而祝。
端期千一逢，毋讳再三渎。
德进朝廷尊，河润京师福。
前修庶拍肩，能事当继躅。
君无废此篇，随车编卷轴。

薄妆自叙老深宫，一曲悲歌听不终。
黑发尚沾梁苑雪，素衣还带上林风。
残春柳叶萧条绿，破国桃花冷落红。
收拾琵琶蹙眉黛，教人同在泪痕中。

花中结子酸连骨，正味森严众苦之。
待得和羹渠自会，如今莫管皱双眉。

风在不周山空阙，底事问烟访两浙。
烟生庐阜香炉峰，孰使随风至吴越。
风乎与烟相得外，还有风雷并雨雪。
烟兮与风相好余，仍有烟波及霞月。
谁知此处一万壑，祇乐风烟余不说。
括苍搀天三百里，熊熊魂魂迷嵽嵲。
盖竹腾空一千丈，泄泄荧荧蜚崒嵂。
洪蒙雾气荡归鸿，滉澒岚芬惑回鷢。
前岑不阵有旌旆，后岫无人何幕帟。
{雨/溥}霏冷逼卢橘秋，薄浥轻缣礲硉矹。
{虎风}{鹿风}遥触杨梅寒，细擗新绵摩崒屼。
望海尖头培𪣻细，盘匜琼玚高抛{杀/米}。
帢帻巾边花草蔫，彝博栴檀飘馥苾。
刘晨长啸出天台，填填浩气陵寒{雨/忽}。
王母驰车返玄圃，缤缤羽旆挥斜日。
双岩瑞岩插云汉，寒{风黄}冷{雨/执}纷胶葛。
大固小固并阛阓，碧瓦青炊浮{风肃}{风忽}。
黄岩洞里石老人，晒袚兵编资飘{风日}。
白鹤山头丁令威，清音嘹唳浑{风工}{风必}。
玉帝盘桓石鼻宫，郁葱佳气浮山棁。
天王宿留墉外岫，羽仪仙队辉天阅。
长河匹练耀白帝，钜浸杯醪饮红蜺。
永庆凭陵睥睨寒，苍狗白衣劳目刮。
护郭峥嵘星斗烂，雾髻云鬟谁指结。
{雨/次}蒙远𪩘失高低，云渡石湖惊没灭。
径山气接日山寒，翠谷香浮银谷馞。
东门峧峻露觚棱，天竺黄高弥突兀。
玉女蛾眉{雨/兼}洗鬓，木天石佛雺封𫔎。
千家屿逼水云廊，木屐山陵阊阖臬。
般若台高迷远近，温凉座上清飘撤。
吹开越嶂万机锦，飐落吴江千树缬。
九层台外递韶音，万年枝上光摇樾。
或逾远汉宠岴峤，或跨长空冒岓屹。
或邀浓雾迨晨晡，或尼清氛当日昳。
或随小雨晻青冥，或佐狂{雨/韯}黯遥嶭。
或昏溪洞晚方散，或蔽云筌朝便别。
或过千山凝古树，或经四野留寒柮。
或栖江上寒竹梢，或泊野外荒芜末。
或伴游丝春昼飘，或似凉薰夏朝{走乞}。
或时避舍秋空雨，或间回车冬日霵。
或穿杨柳丝线乱，或度浮图铃索掣。
或搴空里青纸鸢，或荡郊中黑风鳦。
或经花径残红陨，或入松林浓淀杌。
或历江河诸舰舫，激扬帆缦摇竿橛。
或到遐迩诸精舍，增光金碧韵铜铁。
或似汉祖憩芒砀，漫空雾霭凌云阙。
或如唐帝幸骊山，灿烂旗常杂青赤。
或似地仙列御寇，携笻御气乘飒{风戉}。
或如雷部谢仙火，亘天电焰挥霹雳。
或似游月访姮娥，仙乐八方吹远阔。
或如焚野觅功臣，烬气四隅光倏忽。
或似洞庭百丈樯，自西自东随意屑。
或如岢岚三尺地，不燧不钻常焰突。
或似鲁国焚咸丘，助张狂吹势难捽。
或如公瑾战赤壁，虎啸波狂那得熄。
或似牧儿𦶟秦陵，猛火照天三月热。
嗟余真有山水癖，每遇亭台须访谒。
丹丘仅过元宵火，便问登临求快适。
节爱堂宽称起居，揖爽亭凉清奥突。
玉霄栏畔忆仙游，望海亭边思水活。
檐前放目四极远，波泛玉虹流莫歇。
芡莲香吹满堂阁，广轩梅峡纪碑碣。
知乐流杯亦屡游，翠屏舒啸时排闼。
暨被城南韦与杜，亭台轩槛俱穷历。
或夸小景怡情性，或诧巧营焕朱碧。
或因沮洳穿池沼，或取𥮾簪排一列。
或取燕闲扁美名，或思德政存前迹。
橐籥鞴宽风浩渺，天地炉红烟蓊郁。
未委眼前诸胜赏，风烟比较谁优劣。
奇哉倅廨后山亭，地不百容天路越。
壑多聊以十千数，几许风烟难尽揭。
凿沌不知今几年，贤哲治中凡几物。
怪底胜藏俱不知，知亦讵能营雅筚。
赵君眼力高夐古，才得基阶榛即掘。
岩扃万壑归指顾，飚霭弥空攒屏摄。
赤城千里诸胜游，从此斯亭为巨擘。
谢守城头颜目污，辋川降旐应高没。
余将会稽问夏禹，封嵎何得专车骨。
玉帛几时来万邦，侯甸云何分五百。
亦将东洋问大士，象教何时启禅律。
双塔已多诸佛机，雁荡又何有僧客。
亦将甬东问句践，当日如何兴霸烈。
还君会雪臣妾羞，千载英雄光史笔。
且生且教俱十年，孰云外物人难必。
亦将海上问羲和，日升晹谷隅夷宅。
月何与日时相望，日何与月时合璧。
夤宾平秩顺时四，璿玑玉衡齐政七。
四隅苍生感丕冒，惟天惟有尧能敌。
婺女柯山日月长，白黑围棋穷理窟。
潮头隠约子胥魂，夫差可见无心术。
王乔跨鹤水中岛，丹砂九转成灵粒。
杨妃隠迹海上山，方士时闻登阃阈。
对景思人人不见，风烟却羡常升陟。
枝上吸风蝉不饥，空里食烟鼯费力。
细思眼界两幺麽，俯仰屈伸诚有得。
蓬莱阁为亭作兄，柏梁台为亭作伯。
骚人凭栏无一事，涤砚濡毫恣思索。
酒客登阶无所为，挈榼携壶忙逊揖。
水仙海若傥俱来，任自亭前说玄极。
惟予椎鲁无寸长，祇听謦欬东君侧。

主人结屋清溪侧，对敞轩扉幽更僻。
自怜桃李涴尘泥，故植琅玕对丛碧。
只今俗子纷廛阓，铜臭熏天夸侈极。
曲眉皓齿宴华堂，嫚绿妖红醉春色。
争如此处是潇洒，左右牙签散图籍。
暑风韵玉脱豹胎，凉月影金交兔魄。
我来登轩同赋诗，试问何如严武宅。

旷士同游兴自浓，那堪霁景上曈眬。
忽惊画手开千嶂，不见愁眉蹙两峰。

画师不作春风面，岂是玉容容易见。
动人正在阿堵中，妙处犹须著歌扇。
沉香亭边初睡起，鬒发珑松薄梳理。
欠伸背面故作妍，半靥墙头出桃李。
画成众目争回顾，只欠孙娘折腰步。
似见不见愁杀人，始是人生肠断处。
愁肠易断可奈何，古往今来此恨多。
君不见李夫人，不肯回身看汉君。
又不见杨太真，拥行莫恋属车尘。
自古蛾眉多蠹国，玉颜画就还伤神。

吾闻峨眉秀绝几千古，下有人才纷可数。
长公少公两玉人，一以为龙一为虎。
先生晚出蹑其后，万里东来谒明主。
青衫羸马百官底，一纪重经启封土。
要将冯翊试长材，故向蓬溪开督府。
当时三鳣张讲肆，今日双麾趋郡所。
白头老父来挽舟，朱组门生争负弩。
莫辞迢递溯夔峡，便见奔腾下牛渚。
西川东国一陶钧，尽洒沙堤丞相雨。

苍然者为烟，呀然者成壑。
赖此十八公，与之相领略。
中间制小亭，面势巧安著。
千山攒修眉，一水环青玉。
勃图映高标，觚棱翼飞角。
夜深或沈沈，月澹还漠漠。
趺坐者谁子，草衣复芒𪨗。
素发照晴昊，飘萧如野鹤。
傥非违世者，何以有此乐。
向夕下坡陀，清兴寄寥廓。
此境真可画，此意终难貌。

故山重到思依依，不见霜眉雪顶师。
三十年间真一梦，夜檠犹记读书时。

雨雪冬春无了时，乌薪断续恼衰羸。
偶然买得婆欢喜，且免山翁晓皱眉。

共绾同心结，那知有别离。
对人争忍说，不敢画蛾眉。

名父飞凫席庆长，良人傅粉旧传芳。
篮舆曾带阳台雨，花院俄沉婺宿光。
表表门眉看列倩，诜诜兰玉有诸郎。
不唯彩诰生前宠，更有丰碑自玉堂。

隠君无妇几经时，暮景鳏居却未宜。
且喜中郎新有女，岂容白傅老无儿。
闺中不着玉川婢，天下应传京兆眉。
无计去陪汤餠客，花卿有子待歌诗。

老翁喜晴色，屋角候晨曦。
圆影才明隙，方晖已鉴帷。
呼童聊拥褐，得火即舒眉。
盥栉浑无事，看山就小诗。

老来何事可娱嬉，堂枕崔嵬瞰绿漪。
自有山光并水色，不须花貌与蛾眉。

目深颧起貌崭然，长臂厖眉耸两肩。
宛似阿罗老尊者，不妨时说小乘禅。

端忧伤逝者，花事欲如何。
春色愁边少，悲悰酒后多。
溪桃方著脸，区木渐成窠。
拟作开眉计，何当扫障魔。

积日乃成岁，积岁不觉老。
始焉泉涓涓，末乃海浩浩。
少年玩时日，事业良草草。
况复钝滞资，谋身苦不早。
只今在桑榆，风烛那可保。
譬如秋后花，能得几时好。
遇酒且舒眉，前程付苍昊。

老翁夜不寐，最爱晨起早。
既欣邻鸡鸣，更喜林乌噪。
红日忽上窗，亟呼具衣袄。
下床一炉火，便觉春浩浩。
须臾盥洗罢，觉我神气好。
须眉白如银，大似商山皓。
因思履道贤，六十未为老。
本朝六君子，二张同一赵。
陈杜与郑公，富贵俱寿考。
嗟我亦何人，八十明年到。
不敢儗前贤，后来何足道。
粪丸夸隋珠，但可付一笑。
耳目幸聪明，时时吟续藁。
金钗虽零落，杯酒不草草。

黄金不惜买蛾眉，拣得如花四五枝。
撒手行时无罣碍，更无一物可相随。

黄金不惜买蛾眉，拣得如花四五枝。
遇有酒时须饮酒，得吟诗处且吟诗。

黄金不惜买蛾眉，拣得如花四五枝。
日月其除岁云暮，诗人此意报君知。

黄金不惜买蛾眉，拣得如花四五枝。
池堑台倾何足怪，雍门弹处不须悲。

黄金不惜买蛾眉，拣得如花四五枝。
可笑曹瞒空狡狯，西陵作伎一何痴。

勇退知几自古难，人情宦路险于山。
劝君休唱眉间曲，放我山中自在闲。

晴色动春晖，春宵三五时。
无风开菡萏，有月莹瑠璃。
老境逢佳节，他乡赋小诗。
囝妻浑勿药，灶妇亦开眉。

菜花开处认遗基，荒屋残僧未忍离。
寺付丙丁应有数，岸分南北最堪悲。
金铃塔上如相语，铁佛风前亦敛眉。
野匠不知行客意，竞磨浓墨打顽碑。

长驱决文阵，眇古百战场。
朔风吹梅花，塞日淡无光。
一将功业成，千屯草木香。
高谈静寰宇，袖手归岩廊。
累累腰下印，奕奕眉间黄。
霖雨四海心，鼎鼐众口尝。
园林多胜事，岂久居其旁。
纵令猿鹤怨，出处庸何伤。

前山疑抹黛，多稼欲成黳。
水满蛙登岸，桥危马蹙蹄。
风高帆腹壮，雨霁月眉低。
杖屦投村舍，儿童指旧题。

雨暗水岩春意浓，尚思采采隔珍丛。
睡魔正压眉楞重，珍重南屏信息通。

莫笑新霜点鬓须，老来却得少工夫。
晨占上古连山易，夜对西真五岳图。
叔夜曾闻高士啸，孔宾岂待异人呼。
眉间喜色谁知得，今日新添火四铢。

春深农家耕未足，原头叱叱两黄犊。
泥融无块水初浑，雨细有痕秧正绿。
绿秧分时风日美，时平未有差科起。
买花西舍喜成婚，持酒东邻贺生子。
谁言农家不入时，小姑画得城中眉。
一双素手无人识，空村相唤看缫丝。
农家农家乐复乐，不比市朝争夺恶。
宦游所得真几何，我已三年废东作。

春风疋马过孤城，欲吊先贤涕已倾。
许国肺肝知激烈，照人眉宇尚峥嵘。
中原成败寜非数，后世忠邪自有评。
叹息知人真未易，流芳遗臭尽书生。

城中飞阁连危亭，处处轩窗临锦屏。
涉江亲到锦屏上，却望城郭如丹青。
虚堂奉祠子杜子，眉宇高寒照江水。
古来磨灭知几人，此老至今元不死。
山川寂寞客子迷，草木揺落壮士悲。
文章垂世自一事，忠义凛凛令人思。
夜归沙头雨如注，北风吹船横半渡。
亦知此老愤未平，万窍争号泄悲怒。

眉山汉嘉东西州，估船日日到津头。
不得讲书一行字，倚遍临江百尺楼。
黄钟大吕忽复见，绣叚英瑶何足酬。
愿约青神王夫子，来醉万景作中秋。

临觞本不饮，忧多自成醉。
四方行万里，不见埋忧地。
忆昔入京都，宝马揺香鬃。
酣饮青楼夜，歌声在半空。
去日不可挽，华发忽垂领。
娟娟峨眉月，相对作凄冷。
月落照空床，不寐听寒螀。
早知忧随人，何用去故乡。

寒风号有声，寒日惨无晖。
空房不敢恨，但怀岁暮悲。
今年选后宫，连娟千蛾眉。
早知获谴速，悔不承恩迟。
声当彻九天，泪当达九泉。
死犹复见思，生当长弃捐。

汉州鹅黄鸾鳯雏，不鸷不搏德有余。
眉州玻瓈天马驹，出门已无万里涂。
病夫少年梦清都，曾赐虚皇碧琳腴。
文德殿门晨奏书，归局黄封罗百壶。
十年流落狂不除，遍走人间寻酒垆。
青丝玉瓶到处酤，鹅黄玻瓈一滴无。
安得豪士致连车，倒瓶不用杯与盂。
琵琶如雷聒坐隅，不愁渴死老相如。

三井久知名，暇日偶一访。
栋宇坏欲尽，基址尚闳壮。
画墙皆国工，烟云俨天仗。
旌旄亚戈戟，佩玉杂弓{革长}。
太古实杰作，笔落九天上。
吴生名擅世，睥睨未肻让。
规模远有考，意象豪不放。
最奇老癯仙，骨立神愈王。
石恪虽少怪，用笔亦跌宕。
两姝淡蛾眉，非复火食状。
尘埃久侵蚀，风雨无盖障。
好事未易逢，寜能久亡恙。
雍洛劫火余，妙迹尽凋丧。
斯游恐难继，伫立增悄怆。

箪瓢气已压膏梁，不傍朱门味更长。
细看高人忘宠辱，始知吾辈可怜伤。
岩扃勾漏新丹灶，香火匡庐古道场。
剩欲与君坚此约，它年八十鬓眉苍。

故人无字寄相思，敢向穷途怨不知。
老病已全惟欠死，贪嗔虽断尚余痴。
数茎雪鬓江湖远，九转金丹日月迟。
畬粟山苗俱可饱，明年东去隐峨眉。

蜿蜒回顾山有情，平铺十里江无声。
孕奇蓄秀当此地，郁然千载诗书城。
高台老仙谁所写，仰视眉宇空峥嵘。
百年醉魂吹不醒，飘飘风袖笻枝横。
尔来逢迎厌俗子，龙章鳯姿我眼明。
北扉南海均梦耳，谪堕本自白玉京。
惜哉画史未造极，不作散发骑长鲸。
故乡归来要有日，安得春江变酒从公倾。

空山菊花瘦如棘，倾倒满地枝三尺。
阴风冷雨不相贷，烂草苍苔共狼藉。
人虽委弃渠自香，讵必泛酒登华堂。
君不见仁人志士穷死眉山阳，空使后世传文章。

垂虹亭上三更月，拟岘台前清晓雪。
我行万里跨秦吴，此地固应名二绝。
山川灭没雪作海，乱坠天花自成态。
狂歌痛饮豪不除，更忆衘枚驰出塞。
芦摧苇折号饥鸿，欲傅粉墨无良工。
摩挲东绢三叹息，收入放翁诗卷中。
明朝青天行日毂，万瓦生烟失琼玉。
世间成坏本相寻，却看晴山晕眉绿。

出茧修眉淡薄妆，丁东环佩立西厢。
人间浪作新秋感，银阙琼楼夜夜凉。

北望但空阔，南望横群山。
青天无翳行素月，寥寥永夜非人间。
九酝浆成老仙醉，六铢衣薄天宫寒。
翠眉真人不火食，小立环佩风珊珊。
横空邀我海山去，缥缈万里骖青鸾。
相携一笑在云表，徐看玉宇飞金盘。

百年鼎鼎世共悲，晨钟暮鼓无休时。
碧桃红杏易零落，翠眉玉颊多别离。
涉江采菱风败意，登楼待月云为祟。
功名常畏谤谗兴，冨贵毎同衰病至。
人生可叹十八九，自古危机无妙手。
正令插翮上青云，不如得钱即沽酒。

飒飒长眉绿覆肩，欲推寿数意茫然。
若非楚国庚寅岁，定是尧时丙子年。
铜笛一声惊宿鹭，蒲帆数幅破晴烟。
遥知乘醉江湖去，黄鹤楼头又放颠。

卧龙山前秋雨晴，郑子过我如夙昔。
照人眉宇寒巉巉，悬知笔有千钧力。
镜湖岁暮霜叶空，乃闻载酒同诸公。
归来湖山皆动色，新诗一纸吹清风。
文章要须到屈宋，万仞青霄下鸾凤。
区区圆美非绝伦，弹丸之评方误人。

四客聨辔来，我醉久不知。
倒衣出迎客，愧谢前致辞。
客意极疏豁，大笑轩须眉。
礼岂为我设，度外以相期。
衮衮吐雄辩，泠泠诵新诗。
共言携酒壶，扫地临前墀。
意气相顾喜，忽如少年时。
老鸡不解事，唤觉空嗟咨。
涉世四十年，贤隽常追随。
尔来风俗坏，动脚堕险巇。
森然义府刀，谁为叔度陂。
起作四客篇，捕影吾其痴。

又报东皇促驾归，醉中阙赋送春诗。
佛缾是处见红药，僧榻有时闻子规。
野客款门聊倒屣，谿潭照影一轩眉。
年光佳处惟初夏，儿女纷纷讵得知。

绕城山作翠涛倾，底事文书日有程。
无溷我为挥吏散，独登楼去看云生。
香浮鼻观煎茶熟，喜动眉间炼句成。
莫笑衰翁淡生活，它年犹得配玄英。

人生如春蚕，作茧自缠褁。
一朝眉羽成，钻破亦在我。
少年不自珍，妄念然烈火。
眼乱舞腰轻，心醉笑齿瑳。
余龄幸早悟，世味无一可。
但忆唤山僧，煎茶陈饼果。

平生不镊白，霜雪满鬓眉。
照水默自笑，已迫沟壑期。
慨然念归休，不计妻子饥。
渠饥亦有命，我节讵可移。
自我来桐江，实无负惸嫠。
谗波如崩山，孤迹则己危。
陆子定何人，正恐君未知。
午枕梦剡曲，秋风吹钓丝。

我庭有素鸡，翎羽白如脂。
日所虑狂犬，未尝忧孽狸。
暝栖向檐隙，朝啄循阶基。
每先乌鸟鸣，不失风雨时。
虽吾囷廪薄，尚汝稻粱遗。
昨宵天气黑，阴物恣所窥。
潜来衔搏去，但觉声音悲。
开门俾驰救，已过墙东陲。
呵叱不敢食，夺然留在兹。
涌血被其颈，嗋呷气甚危。
皓臆变丹赤，霜翅两离披。
悯心欲之活，碎脑安能治。
委瘗从尔命，孰忍姜桂为。
犹看零落毛，荡漾随风吹。
念始托兹地，蒙幸信可知。
充庖岂云患，度日无苦饥。
如何遇凶兽，毒汝曾不疑。
斯事义虽小，得以深理推。
邓生赐山铸，未免终馁而。
人道尚乃尔，怆焉聊俛眉。

自我河桥来，清话殊未已。
亟言阅通畴，晨驾遂遵彼。
尺书忽见遗，经由皆可纪。
草草始辞家，匆匆渡河水。
前村客心速，入暮阴风起。
修路隘且长，疲骖未能止。
茅居聒夜舂，寒犬吠墟里。
明发西北行，岗峦逾迤逦。
丛蓁但蒙密，未见山中美。
谷开逢邑闾，岂谓连都鄙。
冠带一二同，麏麋左右比。
问子奚所之，俛眉聊启齿。
瞥往登天坛，烟云随步趾。
傍临日观低，却望嵩丘迩。
屑屑视尘埃，纷纷若蝼蚁。
便有林壑心，期将荣宦委。
我昔爱青苍，无时常徙倚。
今朝羡君游，胜事空耸企。
徒嗟黄绶身，莫接青霞轨。
安得凭羽翰，幽怀寄如此。

渔阳三叠音隆隆，红蕖乱坼当秋风。
披香拥雾出妖嫮，妩眉壮发翩惊鸿。
锵锵杂珮离芳渚，珠帽红靴振金缕。
相迎垂手势如倾，障袂倚歌词欲吐。
最怜应节乍低昂，便转疾徐皆可睹。
飘扬初认雪回风，踯躅还看茧萦绪。
小小宁闻怨曲长，盈盈自解依俦侣。
艺奇体妙按者谁，金貂大尹宴清池。
绮茵绣幄粲辉映，玳簪珠履何委蛇。
是时郊原新退暑，天清气爽过林墅。
淮王载酒昔尝闻，谢公携妓那能数。
始知事简乐民和，不厌来观柘枝舞。

生事在渔樵，所居亦烟水。
野艇一竿丝，朝朝狎清泚。
忽自傍藤阴，乘流转山觜。
始觉景气佳，潜通小溪里。
常时不见春，入谷惊红蕊。
幽兴穷绿波，玩芳心莫已。
花外一峰明，林间碧洞启。
遥闻鸡犬音，渐悟人烟迩。
舍舟遂潜行，石径劣容屣。
豁然有田园，竹果相丛倚。
厖眉髽髻人，倏遇心颜喜。
尚作秦衣裳，那知汉名氏。
自言逢世乱，避地因居此。
来时手种桃，今日开如绮。
更看水上花，几度逐风委。
竞引饭雕胡，邀饮酌琼醴。
复呼童稚前，绿鬓仍皓齿。
翻遣念还茅，思归钓鳣鲔。
将辞亦赠言，勿道丘壑美。
鼓枻出仙源，繁英犹逦迤。
薄暮返苍洲，微风吹白芷。
他日欲重过，茫茫何处是。

新霜未落汴水浅，轻舸惟恐东下迟。
遶城假得老病马，一步一跛令人疲。
到君官舍欲取别，君惜我去频增嘻。
便步髯奴呼子履，又令开席罗酒卮。
逡巡陈子果亦至，共坐小室聊伸眉。
烹鸡庖兔下箸美，盘实饤饾栗与梨。
萧萧细雨作寒色，厌厌尽醉安可辞。
门前有客莫许报，我方剧饮冠帻欹。
文章或论到渊奥，轻重曾不遗毫厘。
间以辨谑每绝倒，岂顾明日无晨炊。
六街禁夜犹未去，童仆窃讶吾侪痴。
谈兵究弊又何益，万口不谓儒者知。
酒酣耳热试发泄，二子尚乃惊我为。
露才扬己古来恶，卷舌噤口南方驰。
江湖秋老鳜鲈熟，归奉甘旨诚其宜。
但愿音尘寄鸟翼，慎勿却效儿女悲。

淮上一相遇，忆在京都时。
虽惊岁月换，未改松桂姿。
童侍两三人，瓶锡相与随。
自言东越来，箧中多好诗。
文字皆妥帖，业术无倾欹。
前辈尝有言，清气散人脾。
语妙见情性，说之聊解颐。
始推杼山学，得非素所师。
此固有深趣，吾心久已知。
横琴乃玄悟，岂必弄鸣丝。
古乐众少听，谁知彼吹箎。
师旷没世后，伯牙众身悲。
愿同黄鹄举，远归沧海涯。
老骥虽不病，长坂安可驰。
天台况奇胜，日夕劳梦思。
尚忝齿缨绶，终年趋路岐。
俯愧渊中鱼，游泳水之湄。
仰羡云间鸷，凌厉辞絷维。
居尝起斯念，未去情不怡。
今朝更道旧，感怆各嚬眉。
同游谢公门，远想袂霑洟。
惜哉胡不仁，碎彼东方琪。
又出数纸书，手泽尚可披。
眷眷畴昔意，于今当语谁。
复遗三百言，玩味自挽髭。
序事尽成故，慨吟良有资。
其词何亹亹，宛若对风规。
冷然耸心目，不觉整冠緌。
重以超俗韵，顾予贱职司。
是犹猿鸟情，并此驽枥卑。
报投仍勉强，实谬匠者为。
应哂不量力，短兵兹已疲。

共爱霅溪风物美，春来清可鉴须眉。
蘋生楚客将归日，花暖吴蚕始浴时。
临水竹楼通市陌，跨桥云屋接川湄。
画船载酒期君醉，已是无谋助翦夷。

去年我丧子与妻，君闻我悲尝俛眉。
今年我闻君丧女，野岸孤坐还增思。
思君平昔怜此女，戏弄膝下无不宜。
昨来稍长应慧黠，想能学母粉黛施。
几多恩爱付涕泪，洒作秋雨随风吹。
风吹北来霑我袂，哀乐相恤唯己知。
自古寿夭不可诘，天高杳杳谁主之。
以道为任自可遣，目前况有宁馨儿。

龙箕在天，莫不孕灵，我公生之。
既生既德，曾谁与京。
爰弼帝右，继序其荣之。
赞我太平，万事其成之。
殿我辅邦，庶民其宁之。
政靡薄厚，百职其扬之。
宜言显光，永锡乎后王。
迺祝眉寿，迺献兕觥，福禄其将之。

扫地烧香兴未阑，一年佳处是初寒。
银毫地绿茶膏嫩，玉斗丝红墨渖寛。
俗事不教来眼境，闲愁那许上眉端。
数棂留得西窗日，更取丹经展卷看。

我昔过钓台，峭石插江渌。
登堂拜严子，挹水荐秋菊。
君看此眉宇，何地著荣辱。
雒阳逢故人，醉脚加其腹。
书生常事尔，乃复骇世俗。
正令为少留，要非昔文叔。
平生陋范晔，琐琐何足录。
安得太史公，妙语写高躅。

我梦结束游何邦，小憩野馆临幽窗。
千峰庐山锦绣谷，一水蜀道玻瓈江。
春耕叱犊翁眉厖，晓汲负盎女髻双。
忽然梦断已鸡唱，拥衾坐待邻钟撞。

吴中霜雪晚，初冬正佳时。
丹枫未辞林，黄菊犹残枝。
鸣雁过长空，纤鳞泳清池。
气和未重裘，临水照须眉。
悠然据石坐，亦复出门嬉。
野老荷鉏至，一笑成幽期。

列屋蛾眉不足夸，可斋别自是生涯。
闲将西蜀团窠锦，自背南唐落墨花。

夜漏欲尽鸡初唱，梦到神仙信非妄。
泉流直舂碧涧底，松根横走苍崖上。
徐行林际遇飞桥，峭壁惊涛临万丈。
非惟履崄足踸踔，已觉处忧神悄怆。
空岩滴乳久化石，宝盖珠璎纷物象。
鬼神惨淡疑欲搏，龙蜃蜿蜒谁敢傍。
长眉老仙乘白云，握手授我绿玉杖。
三生汝有世外缘，一念已断尘中障。
虽云曩事不复忆，怜汝瞳子神犹王。
何须更待熟金丹，从我归哉住昆阆。

玉姝眉黛翠连娟，弄翰闲题小碧笺。
人世愁多无着处，故应分与蕊宫仙。

老怯年华速，闲知昼漏长。
已回酣枕梦，未过古匜香。
洗面宫眉绿，开茶带胯方。
山家风味在，虽病意差彊。

君不见蜀师浑甫字伯浑，半生高卧蟆颐村。
才不得施道则尊，死已骨朽名犹存。
文章落笔数千言，上友离骚下招魂。
望之眉宇何轩轩，高谈浩若洪河翻。
范尹敬如绮与园，方饰羔雁登衡门。
小人谤伤实不根，妄指拱璧求瑕痕。
穷通在公岂足论，浮云终散朝阳暾。
安得此老起九原，入赞国论苏黎元。

舍南种胡麻，三日幸不雨。
晨起亲按行，已见青覆土。
穷人如意少，喜色漏眉宇。
儿童勿惰偷，造物不负汝。

西山破晓两眉青，南浦无风一镜平。
食尽不容添鹤口，身闲且免负鸥盟。
霜前草树已无色，雨到菰蒲先有声。
只怪胜游频入梦，今朝蜀客话青城。

德孙秀眉宇，慨然修初服。
枯肠贮诗书，十饭九不肉。
成童将觅举，想见袍立鹄。
先泽傥未衰，岂无五秉粟。
汝能记吾言，并以告阿福。
闭门勿杂交，一经万事足。

万里萧条酒一杯，梦魂犹自度邛郲。
可怜龙鹤山中菜，不伴峨眉栮脯来。

河岸风樯远，村陂牧笛长。
短篱围麂眼，幽径缭羊肠。
照水须眉见，搓橙指爪香。
衣裘又关念，砧杵满斜阳。

短檠膏涸夜将残，感事怀人兴未阑。
酌酒浅深须自度，围棋成败有傍观。
断粞作饭终年饱，大布裁袍称意宽。
世上闲愁千万斛，不教一点上眉端。

神仙岂易学，富贵不容求。
百岁傥未尽，一樽差可谋。
钟鸣上方晚，桂发小山秋。
处处多幽趣，攒眉勿浪愁。

两山如峨眉，一水若车辋。
吾昔庐其间，百里临莽苍。
少年手艺木，条干日夜长。
咿哑驾独辕，迢递摇两桨。
平生会心地，今乃寄梦想。
何时唤邻翁，烟水行布网。

吾庐烟树间，正占湖一曲。
远山何所似，{髟/委}鬌千髻绿。
近山更可人，连娟两眉蹙。
涧蟠偃盖松，路暗围尺竹。
海棠虽妍华，态度终不俗。
最奇女郎花，宛有世外躅。
虽云懒出游，闭户乐事足。
年来殊失计，久耗太仓粟。
淖糜不救口，断简欲满屋。
兀兀不知春，青灯伴幽独。

忆昔西游两鬓青，即今镜里雪千茎。
峨眉风月犹关念，濯锦莺花已隔生。
避暑有时移枕簟，畏人终日闭柴荆。
此怀恨欠诗千首，且寄秋泉一再行。

浊酒聚邻曲，偶来非宿期。
拭盘堆连展，洗鬴煮黎祁。
乌{牛孛}将新犊，青桑长嫩枝。
丰年多乐事，相劝且伸眉。

机裂齐纨如素月，床敷蕲簟起微澜。
行人远不分眉目，过鸟高犹响羽翰。
新长庭槐夹门绿，无穷陂稻际天宽。
今年项里杨梅熟，火齐骊珠已满盘。

游昭木石师李唐，画牛乃自其所长。
出栏初听一声笛，意气已无千顷荒。
客居京口老益困，衣不揜胫须眉苍。
时时弄笔眼力健，蹄角毛骨分毫芒。
我无沙堤金络马，拂拭此幅喜欲狂。
乞骸幸蒙优诏许，置身忽在烟林傍。
日落饮牛水满塘，夜半饭牛天雨霜。
俚医灌药美水草，老巫诃禁祓不祥。
愿我孙子勤农桑，愿汝生犊筋脉强。
碓声惊破五更梦，岁负玉粒输官仓。

流光冉冉迫崦嵫，常抱秋风宋玉悲。
才尽已无枫落句，身存又见雁来时。
自怜闭户庞眉叟，初对还家大耳儿。
一盏青灯照寒影，不妨细举别来诗。

客问维摩疾，人哀范叔寒。
诗囊负童背，药笈挂驴鞍。
野果攒眉涩，村醪捩齿酸。
老鸡殊可念，旦旦报平安。

筮遇风山第六爻，翛然尽谢俗间交。
谋生旧买云三顷，托宿新分鹤半巢。
露下丹芽生药垄，月明金粉落松梢。
眉间喜动君知否，借得丹经手自抄。

夜梦奇童拜且言，今乃幸得生高门。
梦后一日得开孙，虎儿堕地百兽奔。
未论头角与眉宇，但听啼声谁敢侮。
就令长大未必奇，亦作人间孔文举。

寒溜初通后，新荷未长时。
谁持大圜镜，为我照须眉。

学贵身行道，儒当世守经。
心心慕绳检，字字讲声形。
吾已鬓眉白，汝方衿佩青。
良时不可失，苦语直须听。

庚寅吾入蜀，西过齐安城。
雪堂拜老仙，眉宇寒峥嵘。
微泉尚如昔，激激琴筑声。
龙蛇入笔力，断石卧纵横。
戊戌奉诏追，触热万里程。
归途抵齐安，岁月浩可惊。
三日乃东下，鼓角遥送迎。
安国有老僧，元祐初载生。
蝉联说旧事，耳目犹聪明。
徒行就船别，耿耿恻怆情。
岂知二纪后，汝乃为此行。
追怀昔游地，未语涕已倾。
念汝虽并塞，残虏方守盟。
职虽在警盗，枹鼓寂不鸣。
惟当奉法令，日夜抚孤惸。
官卑俸入薄，切勿厌藜羹。
勇如赤壁战，节若江水清。
人谁不汝知，况事贤公卿。
三山与七家，相望两柴荆。
归来讲学暇，袯襫同春耕。

筮易常逢坎，推星但值箕。
老虽齐渭叟，穷不减湘累。
巷月鸣衣杵，庖烟爨豆萁。
秋深病良已，且复强伸眉。

平生好大忽琐细，焚香读书户常闭。
少年曾预老聃役，晚岁欲挹浮丘袂。
力探玄门穷众妙，肯学阴谋画奇计。
言狂不独人共排，志大仍忧后难继。
君看淡扫出茧眉，岂比一尺春风髻。
著书勿恤饱蠹鱼，会有子云生后世。

昔慕骚人赋远游，放怀蜀栈楚山秋。
橘中尚可著四老，海外谁云无九州。
薄酒时须浇舌本，闲愁莫遣上眉头。
幅巾短褐吾差便，实厌衣冠裹沐猴。

高人鬻骆放柳枝，豪士骏马换蛾眉。
人间解事谁如我，小蹇小童自谓宜。

我行初无折简招，出门十里未觉遥。
憩装萧萧北崦寺，策蹇渺渺西村桥。
眉头那可遣愁到，舌本正要著酒浇。
寒风朝作入裘褐，荒祠暮过奠桂椒。
平郊烟敛见聚落，细路日落逢渔樵。
安得丹青王右辖，为写此段传生绡。

老子山行肯遽回，直穿荦确上崔嵬。
未夸脚力如平昔，且喜眉头得暂开。
庙后故梁龙化去，山前遗箭鹤衔来。
囊钱已尽君无笑，草草犹能把一杯。

小硙落雪花，修绠汲牛乳。
幽人作茶供，爽气生眉宇。
年来不把酒，杯榼委尘士。
卧石听松风，萧然老桑苎。

草芝方出峨眉老，力比金丹似更多。
秦不及期周过历，始知养寿在中和。

柳下人家枳作篱，小姑不画入时眉。
纬车声出窗扉里，正是新凉夜永时。

生世如梦境，淹速无定时。
少壮不可恃，况汝迫耄期。
五官及百骸，自揣日益衰。
客来能送迎，要是强支持。
百口皆新人，所至无旧知。
绍兴同朝者，扫地靡复遗。
虽云穷耐久，造物岂汝私。
余日真几何，得酒且伸眉。

自计前生定蜀人，锦官来往九经春。
堆盘丙穴鱼腴美，下箸峨眉栮脯珍。
联骑隽游非复昔，数编残稿尚如新。
最怜栩栩西窗梦，路入青衣不问津。

浮家久居蜀，下峡晚还东。
天际孤帆远，花前百榼空。
旅游浑似梦，年运遂成翁。
欲话峨眉月，无人可与同。

汀月生眉黛，溪梅试额妆。
幽闺元不出，莫道嫁彭郎。

高人采药来禹穴，骨瘦巉然鬓眉白。
结茅分得野鹿场，一夜北风三尺雪。
明朝过午势愈恶，虎兕交迹人声绝。
虚窗纵横丛竹入，幽磵荒寂孤松折。
冻吟孰窥袁安户，僵卧秃尽苏武节。
人生饥寒固亦有，养气不动真豪杰。
希名后世吾所耻，姓字宁与身俱灭。
班马复生无自书，我作此歌空激烈。

我识康庐面，亦抚终南背。
平生爱山心，于此可无悔。
晚归古会稽，开门与山对。
奇峰绾髻鬟，横岭扫眉黛。
岂亦念孤愁，一日变万态。
风月娱朝夕，云烟阅明晦。
一洗故乡悲，更益吾庐爱。
东偏得山多，寝食鲜不在。
宁无度世人，谈笑见英概。
御风倘可留，为我倾玉瀣。

冉冉秋将至，沉沉夜向晨。
河随天渐转，露洗月如新。
瘦竹过眉杖，轻纱折角巾。
渔歌四面起，烟水浩无津。

阶前西风摇百草，郁郁逢秋殊未槁。
雪霜要当次第来，恰似人生怕衰老。
百草荣悴则有时，人于养生当自知。
金丹九转傥未办，简敛冲默真吾师。
摄调小失岂遽死，二竖眉端先溢喜。
但令神气常守形，莫畏梦中呼起起。

伐性无蛾眉，腐肠无旨酒。
斋居亦得疾，果无第一手。
才不如嵇康，疏懒则过之。
虽有绝交书，不作幽愤诗。

家园破社得鹰爪，舌本初参便到眉。
忽喜云腴来建苑，坐令渴肺生华滋。

曾立蛾眉禁省班，至今风采照金銮。
纵横笔阵千人废，浩荡辞源万顷宽。
落纸烟云纷态度，照人冰玉峙高寒。
从容坐啸香凝寝，说与宾僚拭目观。

会心不在远，顷步便得之。
长风吹月来，清影落半池。
屋头见木叶，玲珑剪琉璃。
红尘绊两足，大笑儿辈痴。
老禅挽我游，高论方轩眉。
潘郎忽鼎来，谈诗解人颐。
晚诵云髻篇，濯濯余春姿。
想见篇中人，清润如君诗。
笑我两枯木，独与三冬期。

谁教佳节滞天涯，强展愁眉管物华。
每岁有诗题白雁，今年无酒对黄花。
悠悠造化占斜日，草草登临记落霞。
宇宙此身元是客，不须弹铗更思家。

云根新径络山腰，暗绿交阴宿露飘。
行到竹深啼鸟闹，鹁鸠老怨画眉娇。

斑骓别后月纤纤，门外疏桐影画帘。
留下可怜将不去，西风吹上两眉尖。

暖日烘繁梅，秾香扑征鞅。
云烟酿春色，心目两骀荡。
柳眉翠已扫，桑眼青未放。
兹游定不俗，前路入千嶂。

前山后山梅子雨，屯云日夜相吞吐。
长林绝壑望不到，时有樵归说逢虎。
奔溪朝来忽怒涨，夹岸柳梢余尺许。
屋头未放浓岚散，苦忆清风泛琼宇。
客行落此乱山中，但欲寻人诉羁旅。
比邻邂逅得清士，眉宇津津佳笑语。
杯行起舞出新句，我气已衰聊复鼓。
明年与君杭太湖，扁舟踏浪不踏土。
沉沉玉柱閟仙扃，矫矫虹梁浮水府。
目力无穷天不尽，却笑向来谁缚汝。

丰隆坎坎夜伐鼓，灵湫老龙撇波舞。
褰云掣电上清空，倒卷天潢作飞雨。
向来炎官作夏旱，万里彤霞烘玉宇。
岂惟牛马困蚊虻，垅上行人口生土。
我从雪浪叶舟来，不谓山城热如许。
天公知我愁欲病，施与一凉苏逆旅。
稍闻水绕屋除鸣，不觉星从云罅吐。
千山濯濯浄鬟髻，缺月娟娟炯眉妩。
浮生此景万事足，但欠清歌对芳醑。
天上秋期正多事，趣驾星桥跨银渚。
人间四者自难并，莫妒黄姑迎织女。

冻云埋山天冥蒙，北风无情雪塞空。
道傍人稀鸟飞绝，问君东游何匆匆。
君言薄官淡无味，免俗未能聊复尔。
我评兹事一鸿毛，因行且看佳山水。
陵阳楼阁压高城，烟屏百叠双流横。
姑孰江亭更奇绝，浓黛两抹长眉青。
山形成龙复成虎，六代遗踪供吊古。
大荒莽苍江水黄，两涘风烟眇吴楚。
却浮一苇下长川，浮玉低昂波聒天。
梁溪南岸小停橹，一酌人间第二泉。
阊门峨峨过吾国，姑苏临波照金碧。
太湖三万六千顷，上有垂虹跨南极。
我家越相尚神游，试从烟浪访扁舟。
问讯白鸥相记否，谓言久客不胜愁。
软红三尺长安道，九重城阙乾坤绕。
西湖山寺浙江楼，君昔曾游今更好。
故人客馆中天开，非君谁上黄金台。
挽著天衢五云上，却望江湖如梦回。
万境何如一丘壑，几时定解冠裳缚。
幔亭山下桂丛深，清社向来都寂莫。

雁荡之山天下无，奔岸绝壑不可图。
地灵境秀有人物，新安府丞今第一。
纷纶草木变暄寒，竹节松心故凛然。
穷山薄宦我无恨，识公大胜荆州韩。
梅风涨溪绿如酒，晓插樯乌上南斗。
只今广厦论唐虞，斟酌正须医国手。
秀眉津津双颊丹，想看鸣佩翔九关。
诸公倘欲持公议，莫遣此贤思故山。

微生本渔樵，长日渺江海。
扣舷濯沧浪，尚说天宇隘。
朅来车马路，悒悒佳思败。
黄尘扑眉须，驱逐似偿债。
羸骖系偪仄，狂犬吠荒怪。
乡心入旅梦，一叶舞澎湃。
晨兴过墟市，喜有鱼虾卖。
眼明见清江，积雨助横溃。
褰裳唤扁舟，臲卼不胜载。
不辞野渡险，弄水聊一快。

使君来暖东堂席，又见堂前花信息。
小白犹封竹外枝，微黄已点眉间色。
山城十月如春台，闻有细书天上来。
说与横斜应早计，不须更待雪花催。

山郭官闲得烂游，弥年还往话绸缪。
西园剥栗催奴课，东院寻梅劝客留。
笔下修锋千首富，谈间和气两眉浮。
别来怅望何时见，谩上重城谩上楼。

金星荧荧眉子绿，婺源琢石如琢玉。
宝玩何曾救枵腹，但爱文君远山蹙。
文人笔阵森五兵，书品入妙仍诗名。
我有陂陀天海样，与公文字俱金声。
枭卢一掷不须呼，况敢定价论车渠。
只烦将到妆台下，试比何如京兆画。

云庄风榭对东西，清暑光阴近竹迷。
一斗正缘诗兴尽，两眉休为客愁低。
披开豹雾寻陈迹，扫尽蛛尘看旧题。
健往莫愁骑马滑，阑珊梅雨不成泥。

峰头非尘寰，一舍谁所茇。
轩眉玉霄近，按指沙界豁。
万山纷累块，众水眇聚沫。
来云触石回，去鸟堕烟没。
向无超俗缘，兹路讵可越。
偕行木上坐，同我证解脱。

月窟移来有贵名，一帘金碧照东荣。
鼻端入妙睡魔醒，眼底会真诗句生。
日气珑璁无奈醉，露华凌乱不胜清。
君家倾国何时见，淡扫蛾眉撚夕阴。

古藤阴下醉中休，谁与低眉唱此愁。
团扇他年书好句，平生知已识儋州。

纯孝当年有护持，赤眉那敢近姜诗。
眼看庭玉成名后，身及堂萱未老时。
湖海青鞋惊断梦，风霜丹旐挂新悲。
尊前五客今谁在，愁绝庐山十段奇。

术业推游刃，功名苦溯洄。
着鞭孤壮志，筹算老奇才。
星省庞眉去，云山袖手来。
知公了时命，何必诔余哀。

五杂组，回文机。
往复来，锦梭飞。
不得已，独画眉。

已将山色染眉黛，更挽江波添酒罍。
珍重江山劝人醉，笑人驱马惺惺回。

天生尤物元无种，万里巴村出青冢。
高台望思台已荒，东风溪涨流水香。
婵娟锺美空万古，翻使乡山多丑女。
灸眉作瘢亦不须，人人有瘿如瓠壶。

劝耕亭上往来频，四海萍浮老病身。
乱插山茶犹昨梦，重寻池石已残春。
惊心岁月东流水，过眼人情一哄尘。
赖有贻牟堪饱饭，道逢田畯且眉伸。

岁晚羁怀有所思，秋来病骨最先知。
镜中公案已甘老，纸上课程休讳痴。
西堰颇闻江涨急，东山犹说雨来迟。
锦城乐事知多少，忧旱忧霖蹙尽眉。

秋苗五月未入土，行人欲行心更苦。
路逢田翁有好语，竞说宿来三尺雨。
行人虽去亦伸眉，翁皆好住莫相思。
流渠汤汤声满野，今年醉饱鸡豚社。

墨诏东来汹驿传，璇题金榜照山川。
祥开圣代千秋节，响动仙都九室天。
触石涌云埋紫逻，流金飞火烛苍巅。
祗应老宅庞眉客，长记新宫锡号年。

烟霞沉痼不须医，此去真同汗漫期。
曾款上清临大面，仍从太白问峨眉。
山中缘法如今熟，世上功名自古痴。
賸作画图归挂壁，他年犹欲卧游之。

我本住林屋，风吹来锦城。
锦城亦何乐，所乐多友生。
相从不知久，相送不计程。
横绝峨眉巅，欲去有余情。
吾宗盖难弟，李郭人中英。
二杨懿文德，谭子资粹清。
相视心莫逆，剧谈四筵倾。
明朝各回首，云水相与平。
我今投绂去，行且扶犁耕。
凄凉别知赋，慷慨结客行。
后会岂不好，路长恐寒盟。
诸贤乃不凡，骨相有功名。
大厦罩群木，明廷朝万灵。
王畿坦如砥，结绶当同登。
道傍石湖水，谁能叩柴荆。
梦中傥相见，秉烛听残更。

夕阳明远帆，高浪兀孤屿。
绵绵淮山来，闪闪沙鸟去。
落木两三家，炊烟南北渡。
眉伸击汰行，梦愕阻风处。

一枕清风四十霜，孤生无处话凄凉。
相看只有庞眉客，还在云丘旧草堂。

攒眉辄作山字，啾耳惟闻水声。
人应见怜久病，我亦自厌余生。

团栾话里老庞衰，一妹仍从海浦来。
孤苦尚余兄弟乐，如今虽病也眉开。

三年屏杯酌，甚矣吾衰矣。
眼中有淄渑，犹解商略此。
花酒俱来事更奇，不妨禅心絮沾泥。
翠眉何时真度曲，细意烦君画蛾绿。

数息憎晨凊，伸眉惬晚晴。
隙尘浮日影，窗穴啸风声。
扪虱天机动，驱蚊我相生。
偶然成一笑，栩栩暂身轻。

农圃规模昔共论，云奎卜筑又逢君。
眉庵寿老长随喜，好个抛梁伏愿文。

远道悠悠日暮云，愁眉今日为君轩。
残灯独照江东集，短梦相寻白下门。
即事想多梅蕊句，有谁堪共桂花樽。
斯文赖有斯人在，会合何时得细论。

习气犹余烬，钟情未湿灰。
忍寒贪看雪，讳老强寻梅。
熨贴愁眉展，勾般笑口开。
直疑身健在，时有句飞来。

灌口江源不断流，峨眉山月几番秋。
江山好处吾能记，为问江山记客否。

君胡为兮远游，蹇行迷兮路阻修。
朝予济兮沧海，灵胥怒兮蛟跞舟。
暮予略兮太行，车堕辐兮骖决。
攀援怪蔓兮一息，雷昼阚兮山裂。
四无人兮又风雨，灵幽幽兮为予愁绝。
君胡为兮远道，委玉躬兮荒草。
与魑魅兮争光，与虎兕兮群嗥。
君之居兮社木苍然，衡门之下兮可以休老。
归来兮婆娑，芳满堂兮儛歌。
奉君子兮眉寿，光风荡兮酒生波。
云日兮同社，月星兮偕夜。
千秋兮岁华，弭予盖兮绁予马。
悲莫悲兮天涯，乐莫乐兮还家。

人逐年华老，寒随雨意增。
山头望樵火，水底见渔灯。
浪影生千叠，沙痕没几棱。
峨眉欲还观，须待到晨兴。

春山华润秋山瘦，雨山点黯晴山秀。
湖湘山色天下稀，零陵乃复白其眉。
作亭不为俗人好，个竹把茅吾事了。
朝来看山佳有余，为渠更尽一编书。

此馆初明眼，前山正接眉。
热嫌连日甚，凉惜两朝迟。
雨竹何其重，风鸥不自持。
庭闱犹百里，早已豁愁思。

坐来小歇过眉拄，客里那能满眼酤。
肯脱蓑衣借侬著，鸥边雨外且江湖。

涪翁浣花醉图歌，歌词自作复自写。
少陵无人张颠死，此翁奄有二子者。
不论钗股与锥沙，更数旱蛟及惊蛇。
诗仙不合兼草圣，鬼妒天嗔教薄命。
人言爱书缘爱贤，紫眉未必胜青编。
旧时鬼门关外客，如今一字抵尺璧，何须千载空相忆。

说着岷江士，未逢眉已申。
殷勤来相府，解逅得诗人。
不是胸中别，何缘句子新。
谈今还悼昔，喜罢反悲辛。

石壁仍丛竹，江亭更小楼。
滩声清客梦，灯影动诗愁。
春日已虚过，元宵看又休。
谁令不行乐，蹙破两眉头。

亦岂真辞禄，谁令自不才。
更须三釜恋，未放两眉开。
道我今贫却，何朝不饭来。
商量若为可，杜宇一声催。

不教老子略眉开，夏热未除秋热来。
一夜凉风吹欲尽，半轮晓日唤将回。

古人亡，古人在，古人不在天应改。
不留三句五句诗，安得千人万人爱。
今人只笑古人痴，古人笑君君不知。
朝来暮去能几许，叶落花开无尽时。
人生须要印如斗，不道金槌控渠口。
身前只解皱两眉，身后还能更杯酒。
李太白，阮嗣宗，当年谁不笑两翁。
万古贤愚俱白骨，两翁天地一清风。

初作眉头皱，还成簟面斑。
小风来不住，织遍一池间。

眉间蜜酒发轻黄，对着诗人不惜香。
金作仙衣元自冷，月中仍带一身霜。

伯和来自西山西，西山爽气在睫眉。
胸中八索贮奇古，笔下九河走风雨。
君不见李家人物它家无，老蚌一产俱明珠。
郎罢致身已碧落，众雏争先见头角。
伯珍魁名北斗傍，仲简插脚鸳鹭行。
如何伯也袖两手，却去外台作宾友。
荆溪病守鬓星星，一见乡人双眼明。
白云飞处忽心动，不堪折柳还相送。
我自为客仍送君，梅边雪里正新春。
还家灯火更青简，给札兰台未渠晚。

骥有千里足，不使千里驰。
人有抱长才，亦复不得施。
去去作守长，政化尚可为。
勿云海滨陋，岂无彼黔黎。
事举讼必简，安能忘酒卮。
水物错在俎，咸腥应自宜。
朐山日相对，亦莫厌其卑。
苍翠入画戟，浓淡若秀眉。
但向此中乐，用舍乃系时。

声名赫赫在穷塞，眉宇堂堂真丈夫。
腰剑臂弓轻赴敌，无人不伏魏黄须。

已先群木得春色，不与杏花为比红。
薄薄远香来涧谷，疏疏寒影近房栊。
全枝恶折憎邻女，短笛横吹怨楚童。
坠萼谁将呵在鬓，蕊残金粟上眉虫。

朝廷久清明，贤相出贤牧。
贤牧又选贤，森森备官属。
是以邦政修，良农播嘉谷。
上无租赋逋，下有囷廪蓄。
往者河朔饥，奔送剧凫鹜。
富公镇青社，有来咸鞠育。
病者调药剂，起者饲𫗴粥。
老稚四十万，瘦骨生壮肉。
乡县将遣归，田园皆可复。
为之置长犂，为之置黄犊。
既完身上衣，又付橐中粟。
庭下再拜辞，望城皆感哭。
他人守一方，境内犹不足。
至今赵魏间，食饮常酹祝。
富公离山东，寇盗颇任触。
堂堂高平公，德业人所伏。
幕府得才谋，蝼蚁不劳扑。
上体忧勤心，扫灭得神速。
张侯三十余，莹若无玷玉。
八字分浓眉，纯漆点双目。
昨日奉辟书，气貌宁近俗。
言从必磊落，事果无出缩。
他时为书功，谁惜千毫秃。

天官乘车建朱旗，赤旛前亚风卷披。
二龙缓驾苍髯垂，印箱傍挈文籍随。
双骖推轭如畏迟，行从冠服多威仪。
水官自有真龙骑，两佐并跨鲸尾螭。
步趋群吏怪眼眉，云生海面无端涯。
雷部处上相与期，人身兽爪负鼓驰。
后有同类挟且捶，次执电镜风囊吹。
青蛇有角鱼足鬐，上下引导神所施。
地官既失不可知，此画传是阎令为。
设色鲜润笔法奇，绢理腻滑鸡子皮。
吴生龙王多裂隳，八轴展玩忘晨炊。
李成山水晓景移，黄荃花竹雀拥枝。
韩干马本模搭时，神骏都失存毫牦。
日高腹枵眼眦眵，邂逅获见何言疲。
厚谢主翁意不衰，他日饱目看无遗。

大梁车马地，尘土飞百尺。
贤愚走其间，朝暮不见迹。
北望天波门，垣垣宗室宅。
宗室令王孙，爱书轻玉帛。
华宇何深沈，但闻列图籍。
曲房有窈窕，空自事眉额。
体胖生粹和，安在处岩石。
古来为善乐，岂以歌钟适。

树影落东墙，影微人已醉。
休看枝上绿，但对眉间翠。

侵晓忽飞雨，飒然户庭凉。
滴堦初闻声，濯树暗有香。
吹烛焰闪闪，鸣鸡湿昂昂。
稍已便衣冠，喜气眉宇翔。
安然如涸鱼，呴沫久已望。
尘缨自可洁，何必念沧浪。

前时君家饮，不见吹笛姬。
君言彼娉婷，病疟久屡治。
隔日作寒热，经时销膏脂。
医师尤饮食，冷滑滞在脾。
次闻有鬼物，水火阴以施。
乃因道士逐，实得鬼所为。
手洒桃枝汤，足学夏禹驰。
呵叱出门墙，勿复顾呕遗。
今虽病且已，皮骨尚尫羸。
岂暇理旧曲，未能画蛾眉。
当期重相见，风月临前墀。

君将会稽去，旧迹可以嬉。
予因状其美，赠子临路岐。
子不以为乐，但愿有以规。
噫吾岂无说，畏子未及裨。
既求不语子，吾曷忍子欺。
前年子渡淮，夜泊洪泽湄。
有鬼称使者，来告风波期。
子时再拜谢，乃被邻船嗤。
逡巡鬼复至，复附船家儿。
怒彼慢嗤士，明当使惊危。
船儿傍舷回，走若一足夔。
翌日各解舟，出浦风动旗。
子独乘安流，彼受横浪吹。
此事非子传，焉得他人知。
昨逢令弟蕴，备述果不疑。
越俗素重鬼，慎勿启其私。
子口有仁义，子腹有书诗。
子尝谈王道，怪语固未宜。
近闻苏才翁，问子辟者谁。
得非外戚侯，子怒已竖眉。
今我傥得罪，甘与苏同之。

采石月下闻谪仙，夜披锦袍坐钓船。
醉中爱月江底悬，以手弄月身翻然。
不应暴落饥蛟涎，便当骑鱼上九天。
青山有冢人谩传，却来人间知几年。
在昔熟识汾阳王，纳官贳死义难忘。
今观郭裔奇俊郎，眉目真似攻文章。
死生往复犹康庄，树穴探环知姓羊。

我家殊未有秋色，君家先得秋消息。
西风夜入小池塘，木犀漏泄月中香。
一粒粟中香万斛，君看一梢几金粟。
门前双桂更作门，路人知是幽人屋。
数枝寄我开愁眉，欲状黄香无好诗。
君到广寒折一枝，香无两般君自知。

秋蝇知我政哦诗，得得缘眉复入髭。
欲打群飞还歇去，风光乞与几多时。

喜时能笑醉能歌，眉映青山眼映波。
旧日美如潘骑省，只今瘦似病维摩。

不知香务湿人须，日照须端细有珠。
政是春山眉样翠，被渠淡粉作糊涂。

可惜新年雨未多，不妨剩与决天河。
农人皱得眉头破，无水种秧君奈何。

动地惊风起海陬，为人吹散两眉愁。
身行岛北新春后，眼到天南最尽头。
众水更来何处著，千峰赴此却回休。
客间供给能消底，万顷烟波一白鸥。

岭外书来谢故人，梅花不寄寄炉熏。
瓣香急试博山火，两袖忽生南海云。
苒惹须眉清入骨，萦盈窗几巧成文。
琼琚作报那能办，双井春风辍一斤。

造化小儿不耐闲，阿兄阿姊一似颠。
两手双弄赤白丸，来来去去绕青天。
赤丸才向西山没，白丸又向东山出。
只销三万六千回，雪色少年成皱铁，铁色头须却成雪。
双丸绕从地下复上天，少年一入地下更不还。
日日喜欢能几许，况有烦恼无喜欢。
莫言酒不到刘伶坟上土，刘伶在时一醉曾三年。
明珠一百斛，更添百斛也只心不足。
侯印十九枚，更添一倍也只眉不开。
先生笑渠不行乐，莫教人笑先生错。

岁岁东风二月时，司花辛苦染晴枝。
夜输百斛蔷薇水，晓洗千层玉雪肌。
寒食清明空过了，姚黄魏紫不曾知。
春愁蹙得眉头破，何处如今更有诗。

老夫不及朱师古，纳却太常少卿得潼府。
老夫不及张约斋，乞得华州仙观名云台。
金印如斗床满笏，富贵何曾膏白骨。
一世穷忙为阿谁，终日逢人皱两眉。
卖身长须仍赤脚，忍面墦间乞东郭。
添丁德曜喜欲颠，孤竹一箪真个错。
张君有宅复有田，朱君归去无一钱。
老夫老矣不归去，五柳先生应笑汝。

杜家碧山银鱼诗，黄家虎卧龙跳字。
六丁难取真宰愁，程家十袭今三世。
程家苏家元舅甥，子瞻正辅外弟兄。
正辅有孙文百炼，笔倒三江胸万卷。
公车献策五十篇，玉札国体航化源。
远谋小扣囊底智，瓌词未出海内传。
三年抱璞咸阳市，子虚无因达天帝。
如今却买巴峡船，峨眉山月秋正圆。
丈夫身健恐不免，即召枚皋未渠晚。

今年日瘦天不喜，玉皇颜惨方诸泪。
草木无光红紫迟，春半何曾有春意。
谁将好手挽春回，割取锦江春色来。
七星桥边杨柳动，百花潭上桃李开。
乃是国子先生赠诗卷，笔下东风随手转。
君不见李家谪仙吟掉头，解道峨眉山月半轮秋。
又不见苏家老仙冰啄句，更说只恐夜深花睡去。
先生办着锦绣肠，朅来西湖山水乡。
乞君湖山入诗囊，法嗣两仙一瓣香。

睡眼{髟/蒙}松未爽时，一声杜宇顿开眉。
不须报道思归乐，今我真归不用思。

水色秋逾白，山光夜不青。
一眉画天月，万粟种江星。
小酌居然醉，当风不觉醒。
谁家教儿子，清诵隔疏棂。

金山未到时，羡渠奄有万里之长江。
金山既到了，长江不见只见千步廊。
老夫平生不奈事，点检风光难可意。
老僧觉我见睫眉，引入妙高台上嬉。
不知老僧有妙手，卷舒江山在怀袖。
挂上西窗方丈间，长江浮在炉烟端。
长江南边千万山，一时飞入两眼寒。
最爱檐前绝奇处，江心巉然景纯墓。
僧言道许乃浪传，龙宫特书珠贝编。
初云谢灵运，爱山如爱命。
掇取天台雁荡怪石头，叠作假山立中流。
又云王逸少，草圣入神妙。
天赐瑠璃笔格玉砚屏，仍将大江作陶泓。
老夫闻二说，沉吟未能决。
长年抵死催上船，徘徊欲去空茫然。

峨眉山下三苏乡，至今草木文章香。
近时英妙有程郎，数寸管底翻锦江。
向来曾草三千牍，流涕太息仍痛哭。
九虎当关北斗深，十年买桂炊白玉。
荆溪溪上相识初，君犹少年我壮夫。
帝城再见各白须，袖中一纸梁溪书。
剡藤方策一万字，犹带权书衡论味。
君不见古来富贵扫无痕，只有文章照天地。

极知借寇未多时，道是征黄有近期。
不割半青江令宅，却飞大白习家池。
湖山解语云来暮，淮水无情也去思。
莫近乡关动归兴，轻黄一点上双眉。

指似青童折海棠，繁枝仍要艳花房。
痴眉𫘤眼生疏手，颤脱花房闷一场。

天女风梭织露机，碧丝地上茜栾枝。
何曾系住春归脚，只解萦长客恨眉。
节节生花花点点，茸茸晒日日迟迟。
后园初夏无题目，小树微芳也得诗。

老夫丐外自缘老，复闻建邺江山好。
不应夫子亦翩然，一柁江花更江草。
黄金宫阙三神山，蓬莱五云霄汉间。
仍将弱水三万里，隔断尘世无往还。
西州名胜李太史，岂徒国士天下士。
玉皇催入道山堂，知费台家几黄纸。
似闻郎罢对薰风，忽思锦江荔枝红。
人生奉亲行乐耳，金印斗大何关侬。
峨眉山月却入手，影落庭闱一杯酒。
蚤赋中和乐职宣布诗，会看夔龙集凤池。

北风五日吹江练，江底吹翻作江面。
大波一跳入天半，粉碎银山成雪片。
五日五夜无停时，长江倒流都上西。
计程一日二千里，今逾滟滪到峨眉。
更吹两日江必竭，却将海水来相接。
老夫蚤知当陆行，错料一帆超十程。
如今判却十程住，何策更与阳侯争。
水到峨眉无去处，下梢不到忘归路。
我到金陵水自东，只恐从此无南风。

北风五日吹江练，江底吹翻作江面。
大波一跳入天半，粉碎银山成雪片。
五日五夜无停时，长江倒流都上西。
计程一日二千里，今逾滟滪到峨眉。
更吹两日江必竭，却将海水来相接。
老夫蚤知当陆行，错料一帆超十程。
如今判却十程住，何策更与阳侯争。
水到峨眉无去处，下梢不到忘归路。
我到金陵水自东，只恐从此无南风。

山拆江通万里流，菱花双照茧眉头。
扫除却月横云样，别有颦风蹙雨愁。
明月入波那可捉，长庚伴月本同游。
君看夜夜青天上，渠与姮家分管秋。

此老忒疏放，与春无怨私。
何须寒食日，恰是别家时。
荒店两三只，野花千万枝。
前山有底恨，也学客间眉。

明发望远山，一一粲可数。
幽人萌望心，便被山灵妒。
逡巡出神通，变化足惊怖。
初将兜罗绵，擘作霏微絮。
周遭裹世界，仰视失天宇。
高悬赤瑛盘，不计丈尺许。
下照空蒙间，红光贯轻素。
中有人物影，纷纭竞来去。
亦各有所持，莫辨是何具。
犹嫌未奇怪，别出奇怪处。
珠立一路幢，瑶森四山树。
横空金桥梁，拔地玉窣堵。
骇目方谛观，卷地急收去。
恍疑刮眼膜，依旧认山路。
那知幻与真，不记梦兼寤。
神游峨眉山，诳俗笑佛祖。
笑诳却被诳，佛祖还笑汝。

大江日东流，我坐自向西。
亦复拜新月，不为学蛾眉。
恭惟月生处，下临故园池。
青松一万株，牡丹三千枝。
床下枕北山，檐前漱南溪。
岁岁身不到，夜夜魂必归。
魂归谅何益，梦觉心自怡。
魂梦尚如许，而况真归兮。
前日至邬子，西山出湖湄。
如见乡人面，一笑相娱嬉。
旅情得暂欣，乡愁动长思。
今朝发康郎，一路能相随。
我船趋都昌，回首尚见之。
偶尔转港汊，极目烟水迷。
不得一揖别，悔懊庸可追。

二梁双黛点东西，牛渚看来活底眉。
阿敞画时微失手，一眉高着一眉低。

二梁双黛点东西，牛渚看来活底眉。
阿敞画时微失手，一眉高着一眉低。

际晚溪游暮欲归，追凉逐胜却成迟。
月如醉眼生红晕，山作愁眉带淡姿。
天下无人闲似我，秋边有句说从谁。
弟兄一再更相送，行到更深笑不知。

周家天球祇一只，张家今有双白璧。
前称紫薇后文昌，衙官二陆仆两唐。
金章玉句迭清锵，天孙云机织锦裳。
松心竹节争老苍，冰壶水镜明秋霜。
君不见于湖先生掌纶綍，二典三谟才一笔。
君不见笃素先生立朝端，五臣十乱半武间。
听履星辰践台斗，翻身凤池屈伸肘。
梦入飞云卷雨帘，袖却筑岩作霖手。
滕王阁上唐阿舒，春生秋杀震江湖。
吏部未见张尚书，春生尽有秋杀无。
江西十州百万户，父非姓召母非杜。
也祇周人两句诗，岂弟君子民父母。
又去南徐作好春，落霞秋水亦眉颦。
南徐父老错欣欣，玉皇催渠转鸿钧。

酒魄飞穿月，诗星流入脾。
豪来无一世，贫不上双眉。
泸水奇唐律，香城赏楚辞。
前身定东野，又得退之碑。

今古诗人爱月圆，未堪商略玉婵娟。
修眉半璧各自好，团镜磨镰俱可怜。
一夜一般新样出，几回几换为人妍。
教渠也学金鸦扇，未必清光直一钱。

疏髯撚欲无，短鬓搔已秃。
定知得句来，暗喜见眉目。

病夫说病诉旁人，它自开眉我自颦。
后有病夫看病句，不须告诉亦沾巾。

忆昔乾道游璧水，君为秀孝侬博士。
逮今嘉泰归青原，侬为州民君刺史。
人生离合风中云，白发相逢有几人。
与君相逢又相别，不待折柳眉先颦。
如君岂弟民父母，春风风人夏雨雨。
忽然一夜飞秋霜，惊杀雁鹜兼豺狼。
政声无翼到天上，玉皇诏君登庙廊。
郎星卿月小借路，金华玉堂即高步。
中兴贤关育凤麟，向来未有秉鸿钧。
祗今丞相破荒了，第一衣钵当传君。

吾乡前辈王南宾，读书万卷笔有神。
屡登天府献和璞，玉工过眼珉夺真。
祇今有孙又奇绝，踏雪携书诣金阙。
玉皇书院璧水中，赐子半窗桃玉虫。
端能健笔追乃祖，斗薮寸心写千古。
广寒掇取第一枝，早为双亲开两眉。

吹赤壁之月笛兮，瞻黄州之雪堂。
弹湘妃之玉瑟兮，织天孙之锦裳。
招先生其来归兮，何必怀眉山之故乡。
历九州而犹隘兮，诞寘之祝融之汪。
酌乳泉以当醴兮，餐荔子以为粮。
葺榕叶以作屋兮，托桄榔之荫以为堂。
驱海涛以入砚滴兮，挽南斗文星于笔铓。
昌黎兮欧阳，视先生兮雁行。
韫不泄兮忠愤，炯不揜兮文章。
乞镜湖兮九关，营菟裘兮是邦。
予之来兮云暮，与先生兮相望。
视履迹兮焉在，问故宫兮就荒。
俯仰兮永怀，渺山川兮苍苍。

月岩含章兮，噫。
熟贳之璜兮，噫。
逋不其偿兮，噫。
眉山之下兮，噫。
既亿其价兮，噫。
胡漏于罅兮，噫。
吁于眉山兮，噫。
山吁于天兮，噫。
天蹙其颜兮，噫。
有斐孙子兮，噫。
花披秀启兮，噫。
烈祖是似兮，噫。
笔似其锋兮，噫。
骨似其穷兮，噫。
栖栖其逢兮，噫。
尔词则古兮，噫。
尔骚则楚兮，噫。
尔璞孰估兮，噫。
招招巫咸兮，噫。
有篿尔占兮，噫。
曷焯尔潜兮，噫。
曷窞不济兮，噫。
曷蔀不贲兮，噫。
咷初笑既兮，噫。

月岩含章兮，噫。
熟贳之璜兮，噫。
逋不其偿兮，噫。
眉山之下兮，噫。
既亿其价兮，噫。
胡漏于罅兮，噫。
吁于眉山兮，噫。
山吁于天兮，噫。
天蹙其颜兮，噫。
有斐孙子兮，噫。
花披秀启兮，噫。
烈祖是似兮，噫。
笔似其锋兮，噫。
骨似其穷兮，噫。
栖栖其逢兮，噫。
尔词则古兮，噫。
尔骚则楚兮，噫。
尔璞孰估兮，噫。
招招巫咸兮，噫。
有篿尔占兮，噫。
曷焯尔潜兮，噫。
曷窞不济兮，噫。
曷蔀不贲兮，噫。
咷初笑既兮，噫。

澄碧修眉固自奇，只愁门外苦喧早。
要知心迹双清处，须待人稀月上时。

红罗亭深宫漏迟，宫花四面谁得知。
蓬山移植自何世，国色含酒纷满枝。
初疑太真欲起舞，霓裳拂饰天然姿。
又如东家窥墙女，施朱映粉尤相宜。
不然朝云頩薄怒，自持似对襄王时。
须臾燕支著雨落，整装俯照含风漪。
游蜂戏蝶日采掇，嗟尔何异氓之蚩。
提壶火急就公饮，他日堕马空啼眉。

早适王孙贵，中成令子名。
齐眉余妇顺，截发助交情。
三釜应天相，重泉奈日倾。
升堂今已矣，泪洒越溪横。

识公七年前，青衫骑破鞯。
送公七年后，金章大州守。
穷达反掌耳，置之勿复论。
忆公出蜀日，避名如避喧。
神羊一在首，慷慨眉宇轩。
朝陈击奸疏，暮进兴邦言。
炎炎中郎将，解带西南奔。
矫矫内押班，挂冠神武门。
所以杜御史，姓名满乾坤。
人生有聚散，安所非游宦。
征黄不作难，圣主方味谏。

计相声名久不磨，庆馀丰报属君多。
原鸰重遇非常主，庭鲤仍收最上科。
但使家声常燀赫，不辞官路独蹉跎。
仁人天岂惜眉寿，自要曾孙同逝波。

父子才名震蜀都，家风人道似三苏。
不知岷岭英灵气，底向眉山特地殊。

萱堂眉寿正增川，手种蟠桃莫计年。
得道身陪金母宴，应缘居近宝陀仙。
煌煌八座欢承膝，济济诸孙戏叠肩。
家庆新图争快睹，愿将摹本寄邮传。

灞桥忍冻两眉攒，汉殿含香别一般。
粉面固宜垂紫袖，锦裳何必著中禅。
禁庭侍史令同宿，宫帽花枝故自栾。
咀嚼新诗怀旧直，刺贪宁不愧何檀。

欧公命苏公，吟咏月石屏。
苏公与范子，酬唱涵星泓。
两公文字祥，天畀子墨卿。
嗟予何为者，而得二美并。
屏也欧青毡，流传到柴荆。
砚兮此尤物，秋月端正生。
盘拏丹桂枝，琼绕白玉绳。
姮娥寔天眼，皎皎不自呈。
但留双蛾眉，下镇蟾兔精。
我生月斯望，真契非强名。
乌玦磨有光，玄云润无声。
愿赓前贤句，透胁令人惊。

两宫眉寿古来稀，节物年年盛禁闱。
桃印巧镌虫篆古，艾针斜映虎形威。

何幸天涯款绪余，轩昂气概识雄图。
滔滔腹稿盈千轴，凛凛词锋敌万夫。
方对芝眉蒙数载，乍惊绛帐失规模。
从兹稳步青云上，始信沙堤梦不诬。

幽居定何如，颇恨未见之。
主人向我言，喜色融双眉。
修篁流翠阴，寒溪漾清漪。
领略非一状，幽妍发余姿。
空蒙雨亦佳，潋滟晴更奇。
岂惟二江独，意恐两蜀稀。
主人信妙士，得此固所宜。
天公閟好景，授受各有时。
岂无多田翁，偃蹇逝莫随。
素交怀老蒲，秀句纷珠玑。
安得招归来，为君赋清诗。
往者不可作，后生欲何为。

陈侯招我古寺行，破椽老瓦烦支撑。
丹青巨壁置庑下，大士五髻彯华缨。
旁风上雨尘土集，意象落莫无光晶。
近前谛视乃名笔，妙处不减本与琼。
惜哉此地非所托，走卒嘈杂儿童轻。
西邻塔庙颇雄伟，弥天老惠新主盟。
撞钟击鼓饭千指，分坐岂无三尺楹。
何人堪作不请友，参谋行解俱圆明。
从容试以语二士，曰此甚易非难成。
便从游戏出三昧，各借一臂相扶擎。
腾空似赴远公约，散花如入维摩城。
都人改观香火肃，雨泪膜拜争投诚。
主人更在好看客，永为道伴终生平。
莫言有我不须你，留取眉毛遮眼睛。

惊涛渺半空，怒势突千里。
此岂水性哉，物有激之耳。
方塘寻丈间，一泓清且泚。
镜面烛须眉，水壑绝尘滓。
道人修浄观，此心如此水。
不从苦海中，更放波澜起。

宁堕眉毛出为人，舌端雷电不无神。
如今有口却挂壁，草木岩中元自春。

平生固寡好，嗜石如奇章。
家无千金产，舁致穷涧冈。
寿星来金华，衣冠何昂藏。
屈肘据膝坐，风雨须眉苍。
松石产花溪，奇诡颇异常。
鼻祖乃赤松，素质侔白羊。
舞袖出烟霞，浑脱类大娘。
想当虞韶成，率兽杂凤跄。
觥觥石柱峰，孤峭仍轩昂。
长不满五尺，势欲摩穹苍。
狮子来何许，俯首未腾骧。
何时一喷薄，百兽走且僵。
鸱尾由天成，略不假斧斨。
端宜侈绘事，讵止工厌禳。
东坡小仇池，大笔流芬芳。
康公醉道士，名篇粲煌煌。
矧我此数峰，价重百琳琅。
愿缔金石交，出处永不忘。

一年好处橘初绿，雨后秋容净如沐。
潭潭大府忠孝家，黄堂正奏千秋曲。
挥毫落纸妙卿云，千佛经中蚤致身。
横飞直上九万里，金鱼玉带真天人。
筹边利国知谁似，直节长才堪重寄。
手扶杲日照乾坤，力转洪钧陶品汇。
櫜兜{卓戈}纛粲煌煌，紫极联休衮绣光。
暂向闽都分帅阃，再归天阙致时康。
鲰生才业等袜线，昔辱甄收今论荐。
喜看太白应长庚，乐颂燕公符玉燕。
旧闻庄叟说大椿，八千为秋八千春。
愿将眉寿同长久，永作王家柱石臣。

湖海番君国，江山白帝城。
凝香余坐啸，飞诏趣遄征。
誉处千钧重，辎车一羽轻。
攀辕雪眉老，送目逐双旌。

为爱山园好，林塘十亩宽。
露深花脸湿，春浅柳眉攒。
只拟希高隠，那能缚小官。
寿山谁问讯，太白正虬蟠。

玉树参差见，银花子细看。
淖糜分腊序，圆炭度朝寒。
冉冉头新白，匆匆岁又残。
聊凭一杯醉，忍把两眉攒。

水落鱼龙已退藏，小楼萧爽袷衣凉。
山云雨过无穷态，岩桂风来不断香。
已分文章成白豕，拟将富贵等黄粱。
嵇康潦倒浑无取，岂复眉开一点黄。

庆积门阑久，祥锺家世醲。
乘骢惊创见，戏彩觉重逢。
鲐耋频三喜，孙曾见八龙。
年龄开九秩，孙子享千锺。
奕叶今荣耀，蝉联旧素封。
家风追万石，眉寿拟三松。
画栋侵银汉，平池浸碧峰。
同心木芍药，并蒂水芙蓉。
委曲颜常悦，骞腾色愈恭。
会须陶谢手，觅句细形容。

缭绕孤村一迳斜，绿杨深处有人家。
翠眉红颊墙头出，淡淡春山浅浅霞。

冻笔难成授简章，寒光先到读书堂。
乱飘扑面如平叔，几点侵眉似马良。

金谷坠楼人已远，楼前首饰尚堪寻。
谁家玉面雪肌女，淡扫蛾眉方称簪。

蓬莱仙人双鬓霜，有蔬一豆酒一觞。
长歌劝客声激昂，车如流水门如航。
几生道德为腥香，今年入谢朝明光。
归心有如三宿桑，抱琴一笑江中央。
曰余此琴吾翕张，越山入手修眉苍。
不容散花来后堂，毗耶室空唯一床。
谁家金钗十二行，春风环佩鸣璆琅。
斯须吐握曾未遑，自谓山稳舟深藏。
不知有力来昏黄，如人裹饭不得尝。
吾宁万籁同敷扬，四时花雨仍纷滂，山高水深未易量。
可人啼鸟声绕梁，六窗濯濯如秋阳。
天人境界谁适当，我自袜线无他长。
唯余习气不可忘，有时睥睨如无傍。
炉薰茗碗供平章，一机直欲舂其吭。
战酣意定心泰康，依旧尔界还吾疆。

庐山瘦入骨，草木无华滋。
啼鸟消息真，春风仅如斯。
山翁少润色，玉雪空自奇。
舌端有小苦，谏味颇似之。
密云天人际，一金无半规。
譬如脍麟凤，虽贵不伐饥。
午窗万松声，清寒初上眉。
口香唾茧纸，真是活国医。
为我只饮此，勿饮甘如饴。

已办香山铁石心，未妨富贵日侵寻。
荔枝黄压腰围重，琥珀红添盏晕深。
鸾镜黛眉无此画，雁行银甲有余音。
剩呼歌舞为君寿，道眼何曾外物侵。

前日山茶冰雪中，东风得意试为容。
桃花笑日面皮破，柳叶抹烟眉晕重。
帘幕风前斜入燕，色香丛里闹团蜂。
湖山一梦残灯火，西子当年态正浓。

着我巢由稷卨中，两眉未暇笑吾侬。
断云冻雨严家濑，寂寞何人理钓筒。

青云纡群绂，白首费符移。
即墨仍飞语，翁归不受私。
凋零唯舌在，汗漫付心期。
手种堂前柳，东风学画眉。

平生黄太史，翰墨四海知。
风流过修竹，自弃或若遗。
岂伊岁寒质，似我槃礴时。
此君不解语，风雨扶持之。
夜窗或荡撼，灯火皆疑危。
龙去恐□□，呻吟欲勤追。
摩挲古屋壁，想像还依稀。
怜公读书瘦，爱竹何缘肥。
饮尽三斗墨，半梢或相宜。
争如鸱夷子，一舸容西施。
岁晚意浩荡，江湖相倚毗。
云幢与烟节，异致仍同归。
多应黑瘦语，绝倒黄初诗。
君家百斛力，不解增双眉。
荣枯各本色，王林亦神驰。
我欲学挥扫，一年以为期。
胸中富千亩，二凤当来仪。
箫韶久不作，此恨常依依。
会须归故国，夜梦而昼思。
庭空月欲落，斯文还在兹。

山阴故侯家，受射几世世。
袖有换鹅经，父子固多艺。
日高卧东床，吾祖得佳婿。
春风镜湖波，一夜雨新霁。
得句见眉睫，郁郁正相似。
先秦多古书，岁晚足奇字。
尽载米家船，长虹贯都市。
平章要风月，幡然适千里。
论士当及时，盐车有𫘧駬。
善护千金躯，斯民望桃李。

眉山县前江可怜，昔人饮此俱成仙。
只今独数苏与李，岂伊亲濯玻璃川。
功名事业天所靳，况复真宰持其权。
先公用舍诚有道，不愁轲后真无传。
道山人物今第一，蒹葭玉树犹依然。
东南弱水三万里，亦有跨鹤来翩跹。
至人活国岂无术，丹砂乌喙堪同年。
众工可笑不解事，颠倒规矩求方圆。
向来贲育尝贾勇，彼岂有力能回天。
公今已不负世学，盍先鸥鹭高腾鶱。
窗间借取董狐笔，父子相继书凌烟。

史侯眉山英，壮岁陪戎旃。
胸蟠九云梦，笔倒三峡泉。
封侯直易尔，唾手平幽燕。
相国昔分陕，幕府罗隽贤。
公于二三子，肮脏孰差肩。
纶巾白羽扇，谈笑清渭汧。
功名晚蹉跎，肯著祖逖鞭。
南游上会稽，却泛洞庭船。
九嶷多隠逸，千里跨马鞯。
邂逅阖闾城，倾盖欣忘年。
诵我阮籍诗，三叹涕泗涟。
客怀已趣装，握手临道边。
归欤指衡麓，未办买山钱。
他年遇回雁，寄我湘中篇。

霜飚何凄冽，岁晏同漂泊。
男儿志四方，宁久怨落魄。
怀忠思报国，结义重然诺。
死生贫贱间，交情今寂寞。
差观世态浇，未遇所立卓。
英衮卧东山，南极仰衡霍。
复期宇县清，重使混沌凿。
会见官仪修，再卜东邑洛。
否运行当倾，宇宙见开拓。
他年功名逼，岂但持禁橐。
堂堂苍须眉，形貌画麟阁。
如何决此行，径欲就邱壑。
五十非无闻，斯文犹木铎。
愿保千金躯，百鸟见一鹗。

君不见洛阳拜尘友，欲取金印系肘后。
又不见长安轻薄儿，谁道青云不可梯。
雨露翻覆岂无意，炙手新交旧交弃。
华轩丹毂照青春，列屋娥眉妒宠新。
若非大夫尝便客，亦是丞相拂须人。
车如鸡栖马如狗，疾恶今无朱伯厚。
甘向青陵老种瓜，肯效南山歌落豆。
直如弦，死道边。
杵臼论交世谁数，翟公勒门吁可怜。

大士神通超一切，果成道备栖觉地。
庞眉山立孰写真，水墨良因作游戏。
明窗棐几氎巾浄，竹炉柏子香云细。
绦绳乍解目增明，短幅溪藤联数纸。
当年意匠寄高远，惨淡风云生眼底。
穹岩怪石随步奇，岳鬼蛮奴凛生意。
僧繇未貌锦幪像，道子曾罢长安市。
手携贝多口忘言，缾莹琉璃瞻舍利。
或嘿或语或慈威，亦蹑芒鞋将渡水。
天女献供颜如莲，结习自空花堕袂。
神闲态逸赞莫穷，墨妙笔精足珍秘。
萧然着我岩壑中，雁荡经行恍能识。
诗成倒挽两龙湫，不用韩公为画记。

宪部为郎久，琳宫解组归。
赐章三品贵，眉寿八旬稀。
橘向前洲种，金难故里挥。
凄凉薤露曲，泪湿老莱衣。

恰恰鶑簧百啭齐，提壶仍劝醉芳蹊。
曲尘弄日腰肢弱，翠黛凝颦眉妩低。
泉石似寻天竺寺，渔舟引入武陵溪。
少年簇马观游女，勒住金衔不放嘶。

元日欢情客里稀，追陪人事强开眉。
不知爆竹催年去，但怪屠苏到我迟。
梅蘂欲撩东阁兴，宦情终愧北山移。
未甘直道犹萧索，詹尹何辞为拂龟。

拄颊看山暑顿空，修眉横嶂障晴空。
太真姊妹温泉浴，窦氏儿郎丹桂风。
古驿荒凉征骑速，里居好事古人同。
明年更有秋风便，淡墨联名冠法宫。

伐性蛾眉贾祸长，何如铅鼎养中央。
应怜剌剌出门语，苦怨寥寥秋夕凉。

酆宫夜梦朱轮蹄，晓占熊虎嬉磻溪。
鱼竿没浪豹韬出，金印斗大封全齐。
百年梁柱出公族，外间国子中高徯。
敬仲子孙尽鸾鹄，太岳廪廪卑凡黎。
共惟太尉安国侯，庞眉绣黼游金闺。
栽兰种玉一千顷，芳润衮衮生春畦。
青齐百郡涴膻酪，无地可驷金狻猊。
敖曹兄弟年正少，仰见赤日东方隮。
丈夫江南云水客，肯受蠛蠓幽缾酰。
豹辞重雾气吞虎，犀脱九渊光骇鸡。
于湖故是髯奴垒，蝇棘岂堪高凤栖。
群仙竞乞紫霞佩，凡虎不断青云梯。
清都太微觐玉座，绿章读罢天为低。
英风爽气动瑶阙，消得君王羹𫘝𫘨。
寿州属县董生里，小却去偃边城鞞。
一州茆竹变桑苎，淮流不尽青玻璃。
人言赐尽须一丈，不然尺二韩侯圭。
谁知尚欠峡山梦，清江万里随凫鹥。
吏民莫作太守看，天子命我苏旄倪。
新诗恰要好山助，嫩肋不劳萧斧批。
丁宁县令莫负弩，我有锦囊消一奚。
乌丝栏置铁钩锁，黄绢色摇金臼虀。
姓名飞入玉宸殿，道山藏室烦吹藜。
诸公着意疏贾谊，更欲盛我西山西。
二年万事欲归报，九重仰叩舒虹霓。
坐看珠宿丽责琐，旋见璧月升璇题。
太仓大农百蠹净，雀鼠不敢窥糠粞。
凝香忽作兵卫想，归院罢吟花柳迷。
九霄回首睇江汉，翼轸十万方儿啼。
耕田无牛种无水，小雨不肯成深泥。
下乡掘地贩菱藕，上乡种禾生稗稊。
殿前拜手别香案，臣与浊世施金篦。
玉皇颔首许西去，归来相待行沙堤。
高牙大纛出天邑，宝章玉篆司宸奎。
堂堂云汉六千里，一日四履归封提。
辕门下令唤诸将，膝行仰视马不嘶。
恩威日夜遍平楚，先声百驿传幽蹊。
儿童齐歌父老泣，竹马鸠杖相扶携。
黑头元帅我父母，夫耕妇馌争锄犁。
小儒拳足亦重拜，此岂有意希提撕。
囊中大字愿一献，丹书什袭藏青缇。
上言天远赤子穷，眼中籍籍狼牧羝。
法当炮剔去其毒，如食附子除皮脐。
次言民风自太古，讼缿不鸣清犴狴。
安平只可饵芝术，暝眩不劳施堇{嫓女=石}。
下言楮币贱如土，破纸败墨难勾稽。
低昂失道百货涌，铢撮等分须称提。
使君自有五色丸，丹砂玉屑调珠犀。
殷勤傥肯用溲渤，解后或可除酸{疒斯}。
只恐明时要医国，衮衣天上赋归兮。

临风摇白羽，揖月问仙娥。
底事偏怀恨，于人故敛蛾。
眉头已如此，眼底奈渠何。
料得中秋夜，动人应更多。

今日何居忽鼎来，眉心黄气十分开。
青帘稳下东三峡，绣斧相逢两外台。
抱病拾遗修破帽，罢官陶令觅残醅。
未知千古龙山下，有此重阳盛事哉。

绛蜡高然玉粟花，眉间喜色见宜家。
银河已报桥成鹊，宝镜遥知鬓画鸦。
柳外月圆人渐好，洞中桃出路非赊。
从今莫作悲秋赋，直自安仁鬓未华。

对床夜雨副深情，去续眉山万古名。
杜宇不来无客恨，鹡鸰相唤有新声。
江西太史吟诗处，洛下先生载道行。
今日重提旧公案，亦须拈问老师兄。

去年客里念庭闱，今日尊前捧寿卮。
乐事赏心仍有月，好天良夜可无诗。
秋原绝粒真成旱，俚俗烧灯不负时。
一笑难逢须自庆，几人对酒得开眉。

绛帷犀镇绣帘低，翠竹龙香锦帕齐。
百柂琼艘倾竹酝，千年眉寿辑萱闺。
堂东已见床堆笏，庭下行看玉满畦。
岁晚逢春知有意，天教𫠜齿受新褆。

夜阑修竹罢传觞，清晓诜诜辑燕堂。
浴冠舞童春服盛，秀眉𫠜齿颂声长。
博山细吐晴霏润，大斗高斟腊味香。
华发他年多胜事，凤纶重叠拜恩光。

前宵谷雨放茶旗，昨日重三转酒池。
彩杖插花明兔碗，红牙调曲劝鸾卮。
煌煌朱脸烘华发，奕奕清睛耿秀眉。
南极寿星祗此是，不须高向画图窥。

寿杯同举寿闱中，此乐人人羡此翁。
满目芝兰如谢傅，齐眉宾主似梁鸿。
万枝灯过游尘息，三荚蓂飞淑气通。
正是春来好时节，柳梢微绿小桃红。

窥人半面出修眉，斜傍船窗作意低。
已被江妃偷画得，一湾清影卧寒溪。

日西何事客归迟，等看娟娟一寸眉。
却是嫦娥太夸客，和宫推出桂花枝。

七泽茫茫千里间，王师堠前初见山。
西子嵯峨高髻拥，东邻娇小秀眉弯。
背襄阻郢开肩背，大野青天豁面颜。
独立东风看平楚，少年双鬓欲成斑。

江南水作桃花红，酿成十五女儿容。
眉山先生忽惊见，一曲便欲拼千锺。
谁传春信过江北，小槽残滴何能丰。
相逢但欲觅苴滓，杯羹为荐霜畦菘。

吾家里曲修家木，叶如海桐实如谷。
闻名谓是金作丸，见面恍惊珠夺目。
直将甘软换严酸，坐使筠笼荐金屋。
越山五月垂垂雨，鼎实无声渠甚武。
雕盘供蜜渍中干，犀箸下盐苏齿楚。
蔗糖煎实茗煎仁，枯腊犹堪诧儿女。
棱梅一种腰如束，岁岁年年官所录。
城中贵买谁得知，城外贱科人自哭。
君不见泸戎荔子翠眉须，从来尤物非人福。

脚底东林路，船头下白沟。
所之仍作客，何日定归休。
眉为乡人蹙，心将世事谋。
书生千古病，至竟欲谁瘳。

谁家丑新妇，临水久徘徊。
月印修眉妩，风传古曲哀。
晓妆无粉黛，春服有梅苔。
应恨周居士，逃秦更不回。

丙午陂当复，王春瑞习占。
龙楼上宝册，鹤诏下穷檐。
地脉通闽蜀，人才出老严。
定羞新学曲，只守旧心潜。
剩想尧眉乐，深垂舜目谦。
有怀天变数，无计士风廉。
庶证方如此，君行得滞淹。
六题聊复尔，制策待韬钤。
久噎须详吐，沈疴与痛砭。
一扶媮意立，尽解结喉箱。
人士回生气，乾坤振绝焰。
宏开九县赤，永息万方黔。
治世吾何用，媸人影自嫌。
弃荆宜入蜀，比素讵将缣。
逐食俱随雁，论心偶类鹣。
雅怀钦粹淑，盛事惬窥觇。
从此迟为圃，它年说作监。
因声到邛僰，市肆觅疏帘。

秋千飞去过墙枝，风乙归来矮屋楣。
春色一如前度晚，鬓毛多似去年衰。
碧云莫唱愁红曲，黄鸟休歌代木诗。
方寸不禁如许思，门前杨柳正开眉。

一杯聊解独醒哗，老眼犹明缠臂花。
煮角沈筒随地俗，赐衣题墨又天涯。
千年菖本须眉古，九蘂戎葵节纛华。
景物向人何所欠，明时不用赋怀沙。

一年生日最佳时，三老团栾总秀眉。
北榭空明新眼界，东床消息称心期。
竹林风景长宜酒，椒颂年华剩索诗。
试拂两弦听细摘，曲中元是閟宫词。

米家书画最难忘，唤起眉间大宅阳。
酒病春愁都洗尽，贴黄小字荐贤章。

忽引风帆下玉京，傍人惟见此身荣。
君侯未解眉间折，元是忠文去国情。

凤凰山下凤凰城，十载重来双眼明。
賸喜故人频献纳，足知贤母外荣名。
生朝举酒天香里，贱子当歌鲁颂声。
问讯豪眉今几许，年年此日照人清。

晓起清江弄小舟，晚风吹过赤冈头。
远峰自作修眉敛，万里那知客子愁。

笑指斜阳天外山，无端长作翠眉攒。
岂知男子桑蓬志，万里东西不作难。

五十行过二，双鬓飒秋草。
平生素心人，谁与共兹抱。
今年庐山下，得子恨不早。
岁月幸同庚，诗书复同道。
惟应山南北，云母夜堪𢭏。
独生有先期，回崖讵难到。
丹经不我诳，白发须一扫。
看公须眉苍，杖钺督征讨。

劳农会稽宅，息驾丹元乡。
丹元不可见，翠壁空云房。
是时中春月，暄风发新阳。
白水注幽壑，绿树敷崇冈。
俯听足怡悦，仰观共徜徉。
班坐得瑶草，倾壶出琼浆。
长吟游仙诗，乱以招隠章。
忽忽林景西，踌躇申慨慷。
坐上江海客，兀傲须眉苍。
逸气迈霄汉，英词吐琳琅。
思与泉石胜，韵随笙鹤翔。
追游不敢及，咏叹可能忘。

秋风何方来，为我涤残暑。
庭梧亦何与，索索终夜雨。
冥思感物变，念此离索苦。
浩荡信莫量，幽纷那得睹。
丁年舍我去，憔悴故其所。
廓落济时心，颓然复安取。
永怀平生友，梦想见眉宇。
今晨枉秀句，烂若朝霞举。
去去同采芝，高轩坐凝伫。

先生人物魏晋间，题诗便欲倾天悭。
向来无地识眉宇，今日天遣窥波澜。
平生尚友陶彭泽，未肯轻为折腰客。
胸中合处不作难，霜下风姿自奇特。
小儒阅阀金匮书，不滞周南滞海隅。
枌榆连阴一见晚，何当挽袖凌空虚。

厖眉策起貌棱层，见佛元来却不曾。
南岳天台相撞著，被人唤作捉斋侩。

梦想羌庐一段奇，经行那得雨追随。
晴来见说山逾好，胜处如今我自知。
虚室真人珠咳唾，卍庵老子白须眉。
并游三士风流甚，袖手傍观定有诗。

借雨寻山故自奇，幕中佳客肯相随。
清游端拜史君赐，此乐讵容儿辈知。
暗谷水来鸣杂佩，远峰烟断出修眉。
庾楼百尺江千里，遥忆凭高政索诗。

忆携拄杖过东林，掣电奔雷听法音。
青壁倚天元满眼，白云出岫本无心。
峩眉江崄公无度，法眼泉清我欲寻。
手种庭前柏树子，孤根应比乡来深。

千骑东方白玉镳，十眉环坐紫檀槽。
安南都护来鳌禁，建武将军握豹韬。
瘴雨蛮烟惊鼓角，朔云边雪满旌旄。
夕烽不到甘泉殿，尺一征还近赭袍。

蛮笺欹斜落杰句，清似秋月横蛾眉。
口中雌黄盖天下，聊欲教我烦新诗。

龙焙新春出尚方，细官佳句总堪尝。
遥知举案齐眉处，再拜萱堂寿未央。

雪雪，明明漏泄。
枯木开花，虚空迸裂。
无位真人彻骨寒，灯笼露柱眉毛结。
忽然晴，没可说，齐贺丰年好时节。

元正改旦，事事成现。
有时放行，有时坐断。
不惜两茎眉，和坐盘掇转。
佛法世法，都卢一片。
既是佛法世法，如何得成一片。
但辨肯心，必不相赚。

今朝九月二十，莫怪光阴电急。
游人南北憧憧，不识自家城邑。
眨上眉毛从此入。

诸方如法开炉，虎丘家风淡泊。
拈出个铁馂馅，个里宁容啖啄。
休啖啄，丹霞烧木佛，院主眉须落。

仰面不见天，低头不见地。
眉毛在眼上，鼻孔里出气。
易分雪里粉，难辨墨中煤。

今朝十五，升堂直举。
全主全宾，灯笼露柱。
不是佛，不是祖。
剔起两茎眉，三更日卓午。

黄鹤楼前一首诗，把将扫帚画娥眉。
百千诸佛真消息，觌面分明举似伊。

小亭帘幕垂阴阴，梅香入枕春生屏。
西窗月落翠被冷，鸟声残梦东风醒。
三年不唤清溪渡，梦里瀼西春水路。
江头女儿双翠眉，能唱刘郎芳草句。

吴歌婉婉清如水，西风晓自阊门起。
双桡艇子采菱来，翠荇绿滨香十里。
芙蓉影落已知秋，溅湿罗衣眉黛愁。
回声荡桨入门去，明月家家秋水流。

凿地一鉴小，清照远山眉。
不起奔雷浪，微生濯月漪。
林深来属玉，萍碎引伊尼。
缅想人中镜，披云睹更奇。

池光开净镜，山影展修眉。
石冷映碧色，烟轻生翠漪。
乞湖思贺监，观水咏宣尼。
照坐心神莹，徜徉殊复奇。

弥旬积雨穗生耳，冬壑未渠收潦水。
围炉情话政尔佳，乃复归舟行万里。
三年百感卧湘城，风急鹡鸰原上情。
岂无他人意独真，每觉软语温如春。
少年锐气凌八区，晚以乐义称乡闾。
闻人有急若己如，天报两子双明珠。
小隠卜筑兰溪边，修篁乔木今参天。
是非荣辱不到处，卷书一榻清昼眠。
人言寿骨隠修眉，庆事鼎鼎供期颐。
岂惟宗族托轨范，政倚晚节增光辉。
有弟有弟复何为，杜门读书人谓痴。
故山未遂扫松愿，江头独立送归时。

寒收花尚瘦，风静江不湍。
元戎肃千骑，历览无留难。
好景要徐出，微云故遮阑。
惟春布嘉惠，公岂乐游观。
庞眉八十老，扶杖来蹒跚。
去年幸一稔，何以报长官。
酌酒公自劳，得无有愁叹。
嗟哉三章约，所贵简且宽。
黄堂载清静，自觉田里安。
须公出妙语，兹游记不刊。

筑居湘水滨，岁月亦已久。
宁知负郭东，胜处入君手。
回环烟坞深，有此溪十亩。
朝暾穿林薄，荷气薰户牖。
堂堂吾州牧，下马唤宾友。
主人故喜事，一笑具殽{艹敕}。
汲泉泛崇莲，洗盏倾稚酒。
淋漓壁间书，自可传不朽。
我独留薄莫，并溪时矫首。
人言君不偶，此岂落人后。
观君眉宇间，似亦挟所有。
隔溪更幽绝，古木荫高阜。
却立望遥岑，四序列锺卣。
买山吾计决，便欲剪榛莠。
居然颛一壑，岂羡印如斗。
未知邻家翁，还肯见容否。

元祐不复见，太史今诸孙。
人物尚论世，典刑故犹存。
酣歌拓金戟，三年佐雄藩。
超然车马中，高韵独孤骞。
永怀白鸥盟，修竹满故园。
得句见眉睫，外慕何足言。
顾以感知己，跋马向修门。
朝开英俊途，王度待讨论。
小试翰林手，乘槎薄昆仑。
我懒卧衡麓，秋风撷兰荪。
交游叹益落，拭目看腾掀。
轩冕岂足贵，政尔名义尊。
执手念相闻，此意古所敦。

穷冬溯荆江，风急波涛怒。
张君一叶舟，追逐任掀舞。
时从古岸边，颇得班荆语。
君家岷山下，须眉挟风雨。
万里垂橐归，问君自何苦。
两儿才过膝，秀色隠眉宇。
昨者试省中，旁观正如堵。
诵书声琅琅，亦复记训诂。
呼前与酬答，进止良应矩。
我为三咨嗟，每见必摩拊。
祝君须爱惜，事业贵有序。
美质在陶冶，如器无苦窳。
道远方愁予，速成戒自古。
可使利欲风，居然熏肺腑。
良心人所同，爱敬发端绪。
岷江本一勺，东流贯吴楚。
但当养其源，日进自莫御。
君归闭门思，予言或可取。

穷冬溯荆江，风急波涛怒。
张君一叶舟，追逐任掀舞。
时从古岸边，颇得班荆语。
君家岷山下，须眉挟风雨。
万里垂橐归，问君自何苦。
两儿才过膝，秀色隠眉宇。
昨者试省中，旁观正如堵。
诵书声琅琅，亦复记训诂。
呼前与酬答，进止良应矩。
我为三咨嗟，每见必摩拊。
祝君须爱惜，事业贵有序。
美质在陶冶，如器无苦窳。
道远方愁予，速成戒自古。
可使利欲风，居然熏肺腑。
良心人所同，爱敬发端绪。
岷江本一勺，东流贯吴楚。
但当养其源，日进自莫御。
君归闭门思，予言或可取。

杳杳钟初发，昏昏户闭时。
巢禽投树尽，疲马入城迟。
醉唱眠茅屋，晓光透槿篱。
荷锄休带月，亭长竖毛眉。

最好声音最好听，似调歌舌更叮咛。
高枝抛过低枝立，金羽修眉墨染翎。

车螯与月蛤，寄自海陵郡。
谓我抱余醒，江都多美酝。
老来饮不满，一醉已关分。
甘鲜虽所嗜，易饫亦莫问。
娇女巧收壳，燕脂合眉晕。
贫奁无金玉，狼藉生恚忿。
妻孥喜食之，婢妾困扫{扌弃}。
行当至京华，耳目饱尘坌。
此味爽口难，书为厌者训。

飞乌欲下蟾生时，斜光冷魄常相随。
右山左水清洗目，虚檐曲槛生扬眉。
白鱼甘肥网可得，公酒美滑杯可持。
临淮使君有闲佚，长桥直度来莫迟。

倩然五蛾眉，妙曲动金弦。
犀椎玉铃铃，龙拨雷{车旬}{车旬}。
响急能愈静，意闲情常专。
主人昔结客，一醉百金捐。
观涛来吴都，遇我泗水边。
夜饮向明月，非同闻邻船。

庙子湾下百尺船，杞人楚人相杂牵。
水底老蜃倚以怪，树头挂纸吹作钱。
江蛟海鹍千万里，轩风簸日蛮岛边。
长安旧去天尺五，此在大梁眉睫前。
高冠长剑乃不畏，沙雨夜起喷腥涎。

冰蚕吐丝织纤纨，妙娥貌玉轻邯郸。
曲眉浅脸鸦发盘，白角莹薄垂肩冠。
铜青罗衫日月团，红裙撮晕朝霞干。
手中把笔书小字，字以通情形以观。
形随画去能长好，岁岁年年应不老。
相逢熟识眼生春，重伴忘忧作萱草。

我昨既赋白兔诗，笑他常娥诚自痴。
正值十月十五夜，月开冰团上东篱。
毕星在傍如张罗，固谓走失应无疑。
不意常娥早觉怒，使令乌鹊绕树枝。
啅噪言语谁可辨，徘徊赴寝搴寒帷。
又将清光射我腹，但觉轸粟生枯皮。
乃梦女子下天来，五色云拥端容仪。
雕琼刻肪肌骨秀，声音柔响扬双眉。
以理责我我为听，何拟玉兔为凡卑。
百兽皆有偶然白，神灵独冒由所推。
裴生亦有如此作，专意见责心未夷。
遂云裴生少年尔，谑弄温软在酒卮。
尔身屈强一片铁，安得妄许成怪奇。
翰林主人亦不爱尔说，尔犹自惜知不知。
叩头再谢沋已去，起看月向西南垂。

我生无所嗜，唯嗜酒与诗。
一日舍此心肠悲，名存贵大不辄思。
甑空釜冷不俛眉，妻孥冻饥数恚之。
但自吟醉与世违，此外万事皆莫知。
王公谒请众去早，既衰愈懒身到迟。
日高倦仆颜色沮，况骑瘦马两耳垂。
厌此劳苦不喜出，唯有文字时能为。
诸公尚恐竭智虑，勤勤劝饮莫我卑。
再拜受公言，窃意公矫时。
只爱诗，谓余痴。

清川夜流明月光，城上有乌啼女墙。
月明不掩斗与气，鸟啼未归云点霜。
霜寒月冷古时狱，下有苔蠹之雄铓。
水方轩眉大灵智，见我西北天门傍。
自言昔有切玉宝，嗟今非后百炼钢。
用之补履亦何益，颖脱未如锥处囊。
谁能为封华阴土，背负七星生焜煌。
君去味我书此意，莫叹淮水来汤汤。

夜梦有人衣帔蜺，水边授我黄龟儿。
仰看星宿正离离，玉魁东指生斗威。
明朝我妇忽在蓐，乃生男子实秀眉。
自磨丹砂调白蜜，辟恶辟邪无宝犀。
我惭暮年又举息，不可不令朋友知。
开封大尹怜最厚，持酒作歌来庆之。
画盆香水洗且喜，老驹未必能千里。
卢仝一生常困穷，亦有添丁是其子。

武帝常勒兵，北登单于台。
始欲以威服，竟亦惭怀来。
徒令出塞师，万里求龙媒。
未弭后世患，玉颜困黄埃。
丹青不足恨，谋虑少徘徊。
月如汉宫见，心向胡地摧。
在昔李少卿，听笳动悲哀。
壮士尚如此，蛾眉安得开。
情语既不通，岂止肠九回。
初冬诚难保，死不如草莱。

殿阁风来夏日长，青林抽嫩见余芳。
笔供五吏词休敏，簟展双纹睡正凉。
故事早归何独晚，旧交新咏尚无忘。
不言偃仰中园乐，还爱眉间喜色黄。

新月斜光依约见，夜蝉高树有时鸣。
曲眉不想西家样，馁腹还思二子清。
迭代物华何足较，古今荣辱岂须惊。
静来应觉能闲少，人事区区逐日生。

明妃命薄汉计拙，凭仗丹青死悮人。
一别汉宫空掩泪，便随胡马向胡尘。
马上山川难记忆，明明夜月如相识。
月下琵琶旋制声，手弹心苦谁知得。
辞家只欲奉君王，岂意蛾眉入虎狼。
男儿返覆尚不保，女子轻微何可望。
青冢犹存塞路远，长安不见旧陵荒。

世传毗陵画，妙绝僧居宁。
不为权贵逼，所与乃忘形。
英机三尺素，落笔酒未醒。
忽为双飞蜂，忽就一蜻蜓。
螳螂相拒立，促织如可听。
蚣蝑与蝼蝈，行跃势未停。
竹蝉及鬼蝶，飘飘翻翅翮。
蚊虻亦具体，纤悉皆可名。
广宗潘叔治，持作枕间屏。
我行因以赠，益见双眉清。

我昔在严城，惟子桂林思。
旧游复更践，相望仍今兹。
行止不可期，会合何参差。
况乃近重九，清杯忆同持。
想子抚初度，难忘蓼莪诗。
而我独东向，殷勤颂期颐。
祝子以爱身，永佩过庭规。
勉子事远业，昔贤以为师。
安车按节度，中道行逶迤。
他年老兄弟，鹤发仍庞眉。
岁晚话平生，期以无愧辞。
及此良未易，兢兢愿同之。

平生山水癖，妙处只自知。
夙约常寡味，邂逅惬心期。
幅巾与藜杖，安步随所之。
朅来坐官府，颇觉此愿违。
城头望群峰，欲往类绊羁。
三春苦风雨，晴日一伸眉。
沙边散车骑，竹舆从呕咿。
独与三四客，野服相追随。
亭高俯空旷，洞古探瓌奇。
悬崖隠日月，幽壑蟠蛟螭。
涧水杂鸣佩，松风发清吹。
兴来即倾酒，语到亦论诗。
聊揩簿书眼，偿此闲暇时。
所历固未厌，所感多余思。
昔游木叶下，今兹绿阴肥。
江山虽可识，岁月迺如驰。
素餐岂不念，怀安敢云私。
归来耿不寐，欹枕听晨鸡。

朔风漠漠低黄云，晓看缤纷万鹤群。
为应农祥眉一展，更将余力付斯文。

肮脏老眉面，岂是趋世资。
谬著百僚底，躄躠彊折枝。
深知才用短，敢谓时命奇。
归耕不顾计，更问婚娶为。
何向不贫贱，肯为寸禄羁。

行李小槃薄，海西裨海东。
交情半新故，生世有遇逢。
从我二三子，草木臭味同。
业工画眉妩，饰此冰雪容。
高轩一再过，向我作春融。
陈侯犀一角，锦肠星斗胸。
章侯金百炼，学派传正宗。
杨侯较诸杨，朝墨收俊功。
王郎天地间，合侍明光宫。
我老一无可，短翼群蜚中。
樽酒剪银烛，诗锦佩奚童。
宽破十日留，文律得细穷。

汉庭用少余，无策销外侮。
充国七十翁，胜算定樽俎。
夫君谭西北，万里真目睹。
诸将失投机，遽岂一二数。
形势可聚米，君王未借箸。
江湖五十年，帝阍严九虎。
后生不更事，儿戏议边圉。
圆方殊枘凿，寂默忍羁旅。
平生干霄气，百吞不一吐。
白眼阅流俗，闭口避尔汝。
山阳文武资，干国今吉甫。
清啸临筹边，志已无骄虏。
经年虚代舍，须君作谋主。
心嗤区区郑，缓不省之武。
盍思度外意，径略纸上语。
山阳吾未识，仿佛梦眉宇。
断知磊落人，众弃能独取。
一卮劝临分，三叹欲轻举。
抒君胸中奇，定作商应羽。
还应访隠沦，道我听鸡舞。

淮乡富奇髦，敛衽让乃祖。
及今户相矜，十袭藏妙语。
遗泽有源水，岂直轮一取。
夫君典刑在，落笔更醇古。
白眼视公卿，矧肯睨豪举。
世味淡如水，进德吾孔武。
四壁但图史，一饱问场圃。
修眉冰玉颜，初服仍楚楚。
团蒲芥轩寂，索手系雕虎。
客来辄欣然，诗就宁漫与。
自云窥官达，束身着高俎。
肯思麒麟楦，强作沐猴舞。
见笑寒如冰，如睫不自睹。
君眼高一世，天光静生宇。
寓意文字间，轧轧茧绪吐。
后皇急幽侧，员阙多未补。
当仪振鹭群，亟下冥鸿羽。
乡来受廛地，幽屏良独苦。
蓬莱道家山，金碧上烟雨。
反君招隠篇，长怀报明主。

武陵迈往气，当世隠一敌。
扬眉诸公间，甘作迁客客。
裔孙典刑在，磊落抱深识。
我学谢柳州，顾肯睨门席。

簿书阻从游，人远嗟室迩。
胥徒怪坐忙，眉睫若为喜。
方赓于𫇭于，忽诵子虚子。
悠然得此心，外累蚊过耳。

男儿鼎珍食，富贵倚稽古。
不然东山车，稳载十眉女。
可怜强项令，俗尘塞肠腑。
端如溧阳尉，老诉食荠苦。

篮舆初半涂，飞雨欲无路。
到山臂屈伸，赫日照窗户。
山灵太孤介，深厌俗尘污。
雨似难客来，晴似推客去。
书生林泉意，此癖端有素。
俛眉红尘中，正以五斗故。
堇堇三径资，渠须毕婚娶。
出既非得已，归亦奚早莫。
他年五湖舟，何殊一杯渡。
卷舒吾自由，谁招复谁拒。

摭华复食实，果部谁称伯。
兄桃柰其弟，无若此眉白。
三玄信殊禀，五沃擅嘉殖。
藏核待东归，分供橘奴帛。

北风鏖屯云，倦鸟白昼迷。
筛为县麻雨，寒气晚凄凄。
何以赠行客，去路一尺泥。
卒徒淖莫前，草棘取新蹊。
可能辞滞留，十步九颠隮。
穷我恐非天，问子谁见挤。
少日忧患海，有眉未肯低。
流年况衰病，纵死非孩提。
戚欣何足云，寿夭久已齐。
秀色浮岭路，清音淙上溪。
会心各姿态，捋须忘惨凄。
山灵不无情，斩新献诗题。

二臧如静女，不受朱粉加。
尹姬望邢娥，宜著帝者家。
向来扬蛾眉，众喙怒以呀。
指玉谢坚洁，擘肌起疵瑕。
去汝忽若蜕，人与室俱遐。
玉台镜如月，满意事铅华。
九重访娟丽，万目看嫮姱。
当使听听者，昂首七香车。

薄薄酒，颜可丹。
麤麤布，身不寒。
丑丑妇，贫相欢。
人生浪悲行路难，欲不外骛心内安。
富贵底用极力奸，政自沐猴求棘端。
君不见寒儒肮脏默自守，横前书笈，燕坐瓮牖。
麻畦可衣，秫田可酒。
抽针纫绽，侑樽鼓缶。
齐眉结发，赖有此妇。
人不裂眦，事无掣肘。
陶陶此兴殊未穷，一身易足天地中。
巷东毕公子，为乐渠能同。
宅舍颇轩亭，园池亦花草。
相过便开樽，掀髯写怀抱。
兰芳菊秀梅含春，拂翠匀红随分好。
乏爱不无苎衣赠，取醉何妨接{罒离}倒。
毕公子，吾之乐兮乐自如。
一杯对妇兮，布衣蔽其躯。
君之乐兮乐有余，妓女能楚楚。
樽罍应指呼，醉乡宽闲兮吾得俱。
设侍以金谷倾城之艳姝，酌以宜城九酝之醪敷。
被狐白兮拥罗襦，朝歌暮燕，穷欢极娱。
婪酣佁儗骄妻孥，外若丰泽中槁枯。
吾不彼愿犹彼不吾羡。
毕公子，方吾徒，狂歌而起舞，更酬而递劝。
盖不知南威嫫母之有妍丑，衮衣短褐之为贵贱。
彼骄其有，殆酰鸡之撇天。
贪其取，如蜗牛之交战。
益知心怡愉，无穷涂，中焚如，无亨衢。
毕公子，倡予和女笙应竽。
他年遂初赋，老盍歌归去。
尘里无旷怀，人间有同趣。
四方向来志，一巢今可具。
亦不愿黄金为梁桂为柱，茅屋三间近君住。

当年金华小家儿，神游九天狭八维。
房陵之山秀而奇，蔚蓝一山群山推。
儿肯下顾停𫐌辎，珠贝作宫琼门楣。
门前乱石无津涯，一叱转眼羊万蹄。
羒羝{羊古}羯纷躨尼，蹲鸣踞啮供儿嬉。
有褐之叟鬓已丝，似黠非黠痴非痴。
傲睨窃觇儿所为，掉臂席卷靡孑遗。
一杯见罚儿釂卮，亟鞭风驭还瑶池。
幻变起灭荒是非，彼此失得谁成亏。
即有而无道乃几，仙者狡狯人得知。
以偷而名真见疵，我来访古求端倪。
山吾良友儿吾师，嘉木异石相因依。
如刻如椓如鬓眉，名峰以娟吾始之。
为丐片石傥可碑，更遣子虚摛厥辞。
此儿此叟当解颐。

向来衮衮论风期，百年心事多好违。
君如荆石尚衷璞，我似野马初受羁。
射阳广阳水云屋，襄城邮城尘土衣。
俛眉作吏一不遂，丘壑付君未觉非。

白龙天飞宜莫测，吴侬解数归消息。
年年青帝发生时，似妒园林春动色。
西山龙母诞弥月，归觐亲颜供子职。
寿觞琼醴俗共传，玉鳞素鬐谁所觌。
酸风鼓寒苦雾塞，行人缩头欲僵立。
蛟鼍冻蛰大水拔，更问娇红并眉白。
闭门三夜淙檐雨，起视溪流高数尺。
去年夏秋走祈禜，云电收藏日血赤。
农家倚锄望眼穿，白汗呀流地龟拆。
天可问，曷不遣，两龙此时会生日。

十五里近车不驱，净居之役良舒徐。
愁霖鼓寒妒春事，倏喜淡日行云衢。
涉患知乐闻自古，积忙得闲聊慰予。
崇堂修庑般礴久，庞眉鲐背纷前趋。
为催酒炙劳苦罢，细问里闾愁叹无。
怡然离席手加额，共说温饱沾妻孥。
频年丰登岂偶尔，圣恩及物天地俱。
卑官政拙民未厌，辇输肩负怜朱愚。
餠果在袖笑在颊，闯门稚子争携扶。
我亦僧饭对两雏，未妨清坐留斯须。
炉香翻频茗事竟，殿影已曀东廊隅。
复撚吟髭度盘纡，人声鸟语乐有余。

二年俛眉簿书俗，分无足音到空谷。
赵侯缥缈尘外人，肯舣归舟问幽独。
冰壶炯炯当九秋，岩电熠熠悬双目。
小家樽俎解咄嗟，卷褥或能营酒肉。
从容不待投辖留，坐来屡跋铜盘烛。
酒酣辞锋不受触，脱手诗成惊破竹。
雄才伟论两超绝，磊嵬大称此腰腹。
定多欬唾到银笔，自可风标藏画轴。
别去日月讵几余，丰悴真成手翻覆。
慈乌绝哺心糜碎，脊令断行泪陆续。
化儿与人底异情，念君胡宁耐荼毒。
诗肠祇作饥雷吼，谭舌未免穷涂哭。
肉割鹭股竟何补，书凭雁翼惭虚辱。
退之方急一箪食，少陵徒思万间屋。
语追竞病代舍宽，王将军家禄千斛。
奋蜚行矣君有待，否泰更之吾已熟。
岂容步仞局赤骥，会见青冥上黄鹄。
奉川之汪乖崖上，有粟如阜金如粟。
载宽县籍偿丁算，长与饥民共年谷。
一牛鸣地监河侯，盍令颜阖能𫗴粥。

阴晴如期喜可知，况复攟束收新诗。
相如未至客之右，开编自愧多芜辞。
倅贰付我千家聚，佩襟戴君霑化雨。
相从可独臭味同，接耳仅听淮乡语。
诗来惊倒嗫嚅翁，结字著语古与同。
少须官廨住家稳，往问句法几即功。
似闻知津问沮溺，山间晴干度山疾。
一笑行举通家杯，计日尚前蕤宾律。
过君定发酰瓮天，倾囷倒廪当吾怜。
家居除领齐眉托，意与诸雏诵思乐。

世传秀句我既不能如唐王维，民依慈母亦复不能如汉杜诗。
一官彊颜窃温饱，粗免庚癸形廋辞。
分从村歌趁社鼓，厌见翻云覆手雨。
橐中仅办买山钱，径当拂衣践此语。
三子表表吾眼中，趣操肯复衰朽同。
辞坛崭然推大手，官业行矣收隽功。
老夫老矣暇他恤，灌园之隙要治疾。
折腰曳裾今痛定，端知缩鳖取卒律。
谁能违性誉所天，俛眉屏息前乞怜。
回思一挽间千托，带索弹琴有余乐。

乱山森立围古房，重碧叠青天与长。
锺奇孕秀为隽良，有如六子争轩昂。
胸次襞积云锦章，汉之晁董唐常杨。
当日折冲阵堂堂，尺棰不折筑受降。
皇上吁俊奄帝王，士孟其晋如康庄。
即今劝驾观国光，接翼便合鸳鹭行。
后先差池似未妨，一夔自足开天荒。
五大次第趋岩廊，怀宝判阅三星霜。
一杯首饯江夏黄，一诗窃比振履商。
功名逼人未易量，坐来相映眉间黄。
谁遣大宅浮春阳，他年朝路偕翺翔。
惟南有斗耿昊苍，一字定寄渔樵乡，老子善诵君叵忘。

雪后缄诗送春燠，何异祠坛起祇肃。
吟哦三叹思答报，几欲挥毫纸随缩。
多闻实藉益者三，敬客不啻需之六。
别君方看月弦下，及门仅比羊胛熟。
前时为雪谒仙佛，俯伛叩神如问卜。
阴阳妙由帝把握，寅亮傍赖公迪笃。
死生休戚系雨晹，此柄不轻果谁属。
天公欠雪如负券，得之无庸计迟速。
盈尺告功遽放晴，孰谓十寒财一暴。
念子诗愁替酒狂，几日风餐仍露宿。
想见晨窗误月明，催汲溪泉煮山蔌。
云际群峰駮粉绘，日下众壑淙哀玉。
我虽越俎政无补，犹饱官饔住官屋。
不嗟破履印遗趾，更免长镵𣃁黄独。
剥啄或肯送尺书，倾箱中有麖鹿肉。
遥知合围罥蹄角，惊奔窘怖彻毛骨。
放麑歠羹未恝然，老子平生蔬茹足。
瓶中疗饥余白粲，瓮里度寒仍旨蓄。
隠几日日面南山，捉笔时时泻悬瀑。
但有赤脚侍玉川，分无散花问金粟。
春前三白盛世瑞，幸此迂愚宽谴逐。
朝来徙倚观稼上，宿麦泛烟青极目。
佻天之功敢侥罪，含生有自如其欲。
寒梅妩媚妆更新，弱柳珑璁眉上蹙。
风日清妍近试灯，载路已听歌鼓腹。
不辞三夜同此乐，瓮蚁妓衣预催趣。
浓欢共贷家山梦，小队重按年时曲。
仕逢岁稔信可喜，人任天真或为福。
长翁一世文字余，可是营生有机轴。
径来同作醉乡游，聚散回头车转毂。

春工几时来天涯，人间指顾成豪华。
未叹丹杏无余葩，能事已到桃李花。
东园地胜宾尽嘉，尘边霏屑杯中霞。
将坛令下手一叉，阵势欻变常山蛇。
眉颦肩耸静不哗，诗成笑语还纷拏。
吾侪此乐世莫加，聚蚊金谷何足夸。
但恐儿辈摇齿牙，法士亦复工疵瑕。
君且休矣吾还家，况复高柳翻倦鸦。
径催紫衣巾小车，我亦款段随挥檛。

暑风焮面黄尘底，曹侯据鞍轻万里。
晓趁官程夜未休，不为功名为知己。
男儿生有四方志，谁能俛眉妇车里。
周原咨度使尘飞，汉官威仪渠颡泚。
异时横草恐不免，此去灌瓜聊复尔。
赤县神州吾旧物，文谟武略君奇士。
列圣恩波迄未涯，百年胡运今如此。
山川险隘须默究，他日上前烦聚米。
杀胡之林定何许，持酒遐望一启齿。
归来有句敌车攻，老子滞懑资一洗。

彼姝绿窗子，欧靓亦其流。
裙衩何因瘦，眉梢不贮愁。
唾花新得意，庭草共忘忧。
雌凤求凰曲，人前莫误讴。

平昔金兰契，过逢意自饶。
乘闲无窘步，命笑有嘉招。
翠敛歌眉黛，红生醉颊潮。
归骖从惜夜，小待玉笙调。

湖山迎客棹，触目总宜诗。
回首蓬莱近，平生汗漫期。
衰年得奇观，往事属怀思。
何日鸱夷去，扁舟共翠眉。

伴我山城惯崄巇，长因马健感吾衰。
三年粗了痴儿事，并日犹嗟灶妇炊。
会见千金市龙种，可能一笑换蛾眉。
还家劣有枯藤在，神驾尻轮得自欺。

雪神濡物不遗时，嗣岁悬知羡帝祺。
沙界积苏烦阿母，天仙剪水倩风姨。
郢城曲好无前调，梁苑宾来有后期。
未办壶天陪一笑，夜深空敛索诗眉。

忽忽京尘渍客衣，正须轩旷一伸眉。
独行初日葱茏处，不待游人杂遝时。
鱼乐暗摇亭树影，风轻闲弄水云姿。
因循又耐箫歌聒，早晚湖山细入诗。

好时好节工恼客，投老祇思深闭关。
鹤膝痛医终是病，蛾眉公夺岂容悭。
浩歌已减落梅曲，苦思更妨颓醉山。
冷语陋姝何所似，贫家矮屋劣成间。

诸雏称寿纪桑蓬，此会频年客路逢。
抚事祗令伤急景，持杯随分发衰容。
心缘羁旅长多遻，情为思亲政复锺。
更惜齐眉旧兰友，今春觞咏断相从。

陂量如君信有容，诺金到我岂宜蒙。
蛾眉自古偕三惑，虎旅何心待九攻。
雨室聊辞秉烛女，石肠莫笑叩舷翁。
吾徒妩媚青编在，檗茹冰栖定隽功。

门前车马竞飞驰，等是槐安未寐时。
何似阿怜歌此曲，一卮随分得伸眉。

密受眉山一印传，斯文千载石林仙。
使君酷似牢之舅，更喜鸾胶续此弦。

胜日山堂共一樽，未妨窈窕对嶙峋。
髻分翠影眉争绿，人与南山各可人。

共扶翁媪看行轩，亦有娉婷立道边。
侵鬓黛眉唇浅注，铅珰匀莹茜裙鲜。

闻道广寒修月手，静看如鉴忽如眉。
即今扇里乘鸾女，解笑嫦娥不自持。

峨眉山北雪极目，方丈海中冰作壶。
我自飚轮随所往，怜渠局息寄洪炉。

盛吉低眉亦问囚，不疑断狱但春秋。
定知小试皮鞭罢，却唤樵青荐茗瓯。

雨后郊原小杖藜，行人相语各伸眉。
即今极目如云稼，曾是蝗虫盖地皮。

牙板声中敛翠眉，时应歌我遣怀词。
岂知薄宦飘零去，无复风情似旧时。

故人常叹别时长，一笑眉开色便黄。
领略西园好风景，凭君更唤郭汾阳。

不须劝醉翠眉长，莫问何时腰下黄。
賸喜相逢各强健，免教闻笛赋山阳。

黄堂宾宴雾香浮，峙玉时髦得意秋。
庄海长风吹怒翼，禹门惊浪化吞舟。
黄生眉宇看辉映，渌涨瑶杯賸献酬。
来岁归时君记取，恩袍成行拥龙头。

一时律吕韵金丝，用播中和乐职诗。
所喜玳筵重启日，还当璧月再圆时。
伊凉聒夜铿千杖，兰蕙回春艳十眉。
明日酒醒还得句，东游夸与大堤儿。

龟坼高田畦渴雨，何取尸臣守兹土。
抽毫擢发控深衷，羽衣拜章夜当午。
天门岧峣洞九重，玉几哀矜迥三拊。
守臣有罪固合诛，农夫在勤亦良苦。
去年旱荒有积仓，今年饥歉将空庾。
通宵洒润祇若丝，明发屯云俨安堵。
初惊大点来莫当，俄即翻盆流孰御。
旧雨相过忆去年，坐视排檐亦如许。
我惭历历洗心源，君喜津津见眉宇。
瑰章杰句助欢呼，石燕商羊俱鼓舞。
急须似吸举深杯，莫负如渑写甘{浢寸}。

我本山泽之臞姿，出处相较黠与痴。
生当浙东岩壑地，闲觉壶中光景迟。
井蛙敢从海若语，雁荡断谓天下奇。
一从天柱想突兀，便觉屏嶂排参差。
盍归乎来归未得，今吾非故吾何之。
南官祝融常在望，北征太行长相随。
几欲拓开令混一，虽愧力乏犹忘疲。
故人将指镇巴蜀，大江扬舲张虹旗。
经行先须实古锦，及境方要褰赤帷。
阳侯似知公得句，吴榜自舞山折枝。
有客忽传巫山高，长安不复纸价低。
阳台从昔夸词赋，大夫无乃姑戏嬉。
山川合因云雨祀，神明何得亵渎为。
牵牛织女夸自古，小姑彭郎讹一时。
三复新诗有如此，尽洗遗恨从今兹。
蜀道虽云在天上，政誉巳逐诗声驰。
世情向背南北阮，人物好丑东西施。
愿君沧溟恢宇量，听彼缾罂居井湄。
已为下户蠲逋赋，更要全蜀俱信眉。
长安父老久延颈，关外𫗵馈宽张颐。
寂寞恐有玄尚白，留落得无素染缁。
规橅久矣欣济济，民俗定尔臻嘻嘻。
公归得政公何疑，勿为风月镌峨嵋。
归来要续峿溪颂，已赋中和宣布诗。

去岁一冬暖，开春逾月晴。
伸眉来雨意，变色起雷声。
摇动园林喜，欢呼鸟雀鸣。
闲中多感激，诗句亦生成。

斋宿临场早有期，邑官齐出去陪祠。
祇应日脚埋云处，便是山头戴帽时。
此雨近来都未有，丰年向去更无疑。
请公买取千锺酒，从此琴堂日展眉。

共论隶古弄文漪，酌别宁忘载酒卮。
去去台中摅婉画，行行箧里富新诗。
向来阀阅多丹禁，岂有人门后白眉。
九万扶摇从此始，他年书札问茅茨。

契托尊公千佛名，思瞻生气属丹青。
爱君克肖充眉宇，将母通家过里亭。
难韵更能陪我和，苦吟想见彻邻听。
勉传衣钵穷年计，入学元非一仲丁。

君诗纪律似坚营，气王东南帜赤青。
涌思急于流峡水，疾驰快似速邮亭。
想当惬意须频读，说与齐眉更喜听。
击钵工夫胜刻楮，卖文却笑隠吾丁。

困倚床头未当痴，结庐取次不涂茨。
常留真火添丹灶，任使清霜上两眉。
入市有钱时施药，还家无藁自吟诗。
不因乘兴来过我，老子姓名谁得知。

五月征行思竹院，半年赓倡负松庐。
水西风月分归后，衖北交朋过访余。
携具洗泥曾醉否，逃禅得句定真如。
涉斋终日攒眉坐，正赖清新为起予。

绿阴昼静熟观棋，横出宁分正与奇。
要处不容留活眼，忙时翻笑敛愁眉。
手谈大似衔枚战，坐隠几同过枕师。
著罢了然无胜负，机心却许白鸥知。

细看绿绕与红围，此地何曾着白髭。
顾我全惊缁鬓改，羡君犹有黑丝垂。
一皤博笑几同调，两丑相看莫敛眉。
正使醉中巾帻堕，不妨齐唱赤壶词。

阶前红少绿多时，尚有名花巨压枝。
珠璧直疑天上得，琼瑶难报世间奇。
悬知丹禁鶑花绕，始觉仙家日月迟。
珍重十洲蓬岛客，津津喜色见双眉。

未叹春光去有涯，诗翁时为送名葩。
娼条冶叶从过眼，魏紫姚黄始是花。
洗涤壶缾晨井水，护持风雨夜窗纱。
十眉已觉成羞涩，且向樽前领物华。

眉展愁难画，腰纤怯系书。
过时低拂袖，谁遣飒轻裾。

柳眼虽舒未展眉，逗寒阴雨故逶迟。
潘郎袖却春风手，正想经营得句时。

带围过膝杖过眉，曲庑寻诗得步迟。
旧日春风应笑我，鬓边残雪没消时。

老僧雪顶接霜髭，并日楞严手自题。
见得眉间多喜色，定应行处有新诗。

岩壑岂是钟鼎姿，出处相较黠与痴。
我家浙东山水窟，闲窥壶中日月迟。
坎蛙固守井底见，雁荡断云天下奇。
坐想天柱高突兀，便觉穹障排参差。
归胡不归归未得，吾非故吾吾何之。
南宦祝融常在眼，北征太行长相随。
每欲拓关令混一，其奈意广怜庸疲。
故人开府镇巴蜀，大江扬舲张虹旗。
纪行先要实古锦，及境始事蹇赤帷。
阳侯似知公得句，吴榜娄舞下折枝。
有客传诵巫山高，长安那复纸价低。
襄王胡为爱文赋，宋玉大以供戏嬉。
山川本以灵雨祀，神明何及亵凟为。
牵牛织女谤自古，小姑彭郎讹一时。
剩喜新篇有如此，洗空遗恨从今兹。
蜀道谁云在天上，政誉已逐诗声驰。
世情向背南北阮，人物妍丑东西施。
愿君沧溟恢宇量，听披缾罂居井湄。
已为下户代输额，更要全蜀俱伸眉。
西都父老久延颈，关外士卒宽张颐。
访寻恐有玄尚白，流落宁无素染缁。
规模所至欣济济，民俗定自臻嘻嘻。
政成化洽公何疑，无人风月镌峨嵋。
归来要著浯溪颂，吾上中和宣布诗。

连雨疏篷不耐关，修眉如失更晴悭。
越王故国无人问，艇子穿花自往还。

梅黄收宿雨，山绿呈层巅。
高轩荫修竹，朱槛俯流泉。
雅致轶天外，俗物无眼前。
笑人声利场，蛾眉竞争妍。
半生政坐拙，州县空回旋。
自视甘寂寞，何心慕华鲜。
南坡吾菟裘，杖履有厚缘。
暇日领佳客，颇办沽酒钱。
愧无丝与竹，后堂欠彭宣。
何以侑谈笑，赖有兹山川。
送鸿烦远目，落雁惊虚弦。
门径回俗驾，山泽非臞仙。
剧谈交玉麈，醉吟飞彩笺。
榴花媚红皱，李实荐翠圆。
相忘恣谐谑，小谨略跽拳。
兹游无可纪，须君赋长篇。

儿行十里程，母心千里逐。
昔者子曾子，不忍离一宿。
今我独何为，旅食久辇毂。
来时月中秋，坐待阳初复。
薄命难推挽，阔步窘边幅。
慰藉烦友朋，栖迟愧僮仆。
画餠唐生相，说河严子卜。
世态方奔竞，人情虑反复。
夫岂不怀归，所恶在欲速。
眉寿翠涛春，洞庭霜橘熟。
亦足尽亲欢，何必此微禄。

我家四壁真相如，晨兴欲出无车舆。
独骑瘦马南坡下，阆风十二仙人居。
书生一朝忽富贵，瑶林琼树环玉除。
梅花失喜为三白，一枝放我眉头舒。
春风醉眼红绿乱，尔时独醒如三闾。

庭空吏散无公事，一枕清风供午睡。
列仙之陬渺何许，化蝶翩翩可坐致。
梦中意行不识路，神前那有车乘坠。
立壁延缘萝蔓绿，滑径行视莓苔翠。
南游忽到九疑峰，竹痕斑斑湘娥泪。
箫韶声断苍梧云，石上虚余千古意。
回镳斜经少昊墟，阆风县圃穷幽邃。
昆仑铜柱高隠天，河流九曲东南被。
高掌远跖得我惊，二华巨灵留赑屃。
三丘却转问勾芒，首冠连鳌谁所置。
蓬莱浪自弱水隔，俛仰之间兴已寄。
传闻有枣大如瓜，一笑安期方指示。
恶风骤起吹船回，未悟此身在平地。
冬冬衙鼓忽惊觉，起来恰见群儿戏。
叠石亭前作假山，列嶂层峰生诡异。
有如中怒互拏攫，或似画眉相妩媚。
神獒狮子岂其朋，伏虎卧驼非若类。
珠屏九折地不惜，西柱一峰天所弃。
眼中乍见已堪赏，梦里曾游俱可志。
连筒灌水瀑泉飞，薄岸临坻盘石岿。
瓦盘拳石养菖蒲，小有仇池今见二。
乃知仙境只人间，跬步不移千里至。
向来封国在槐枝，我今此梦真相似。
要知万事孰非梦，何物世间能久嗜。
有人夜半欲移舟，读我此诗宁不愧。

君不见罗敷采桑城南路，不肯轻为使君妇。
又不见银钗垂颈负薪归，四十未嫁夔州女。
双丫何自老山中，当年岂羡西邻富。
花前啼鸟春不知，水里姮娥夜相顾。
宁为山头望夫石，傥有飞鸿传尺素。
莫学巫山十二峰，为云为雨朝还暮。
老奴玉镜谁自料，阿娇金屋知何所。
明珠节妇浪悲吟，罗袜洛神空有赋，蛾眉入宫须见妒。

流落经年别，平安只信通。
宦情元自薄，春色为谁浓。
抚字愁眉上，青红醉眼中。
著诗无好语，还往负筠筒。

贝叶神怡处，南柯梦觉时。
月评依旧好，露挽不堪悲。
分米谁怀惠，兼金肯拾遗。
绀莲华发后，见佛想舒眉。

寒日移阴短，清溪放溜迟。
归田真晚矣，泛宅欲何之。
鸿送天边目，山横雪后眉。
诗中无限兴，一一报公知。

世故偶夷险，吾行无介通。
谁为青眼旧，人想翠眉浓。
风雨花时过，溪山酒圣中。
何时莲荡里，共把碧弯筒。

鹤发金桃母，蛾眉萼绿华。
月圆香度桂，饮罢烛生花。
何惜尊空酒，能令春满家。
更邀重九菊，醉里堕乌纱。

此姥原无妒与嗔，平生气类竹夫人。
蛾眉渐遣温柔梦，鸱腹犹疑见在身。
包裹形模才一衲，薰蒸汤沸稳相亲。
承恩脚底非由貌，启沃怜侬夜夜新。

平昔相期汗漫游，杖藜还肯访林丘。
君来便觉客不恶，我醉无言山自幽。
柏子乍燃香拂袖，酪奴初试雪浮瓯。
慈亲眉寿闲居好，谁道周南叹滞留。

今朝端午懒吟诗，此意儿曹莫遣知。
萱草着花空有恨，菖蒲称寿永无时。
远途日暮休回首，近事风传只皱眉。
角黍堆盘何处奠，沉湘千古使人悲。

春来自分菊成坡，秋晚何妨日一过。
喜色忽看眉上见，霜华应向掌中多。
一枝须索蚁浮瓮，三径从教雀可罗。
坡下有泉唯可饮，西风吹鬓未应皤。

风紧灵犀怯镇帷，晓来白尽远山眉。
石蹲错认盐形虎，地煖应知穴处狸。
色混江梅无眼目，润添陇麦有膏脂。
朱门酒肉嗟遗臭，蓝缕樵夫不掩肌。

风回雪急巧穿帷，黄竹歌残更敛眉。
燕集几家寻鹄鹭，猎围何处问狐狸。
长饥政自愁黄独，高卧谁能管窃脂。
赖有寒梅为老伴，也应冻减一分肌。

弁峰苕水挽将归，北第南园自一时。
过眼浮名真是梦，回头乐事总成悲。
荆兰膝下同黄壤，鸿雁行中失白眉。
曾是汝阳门下客，凄凉空咏八哀诗。

文书堆案汗如洗，雁鹜满庭声甚喧。
纵有可人来眼底，了无佳思到吟边。
翠眉对我何曾展，白眼逢渠不受怜。
上策从来三十六，就中除有一归田。

樯头语燕底匆匆，满幅蒲帆送客风。
合与仇谋从此逝，病兼贫至向来同。
纷纷时事愁眉上，咄咄人情醉眼中。
颇觉田园归去好，固应马首未渠东。

袅娜柔条不自持，锁窗深处最相宜。
试教纤手簪双鬓，莫遣新愁上两眉。
子建洛神空有赋，乐天杨柳可无诗。
为君唤起温柔梦，春草池塘日正迟。

明月从来忌暗投，污渠尤忌映清沟。
上书未办诛屠伯，束带何曾问督邮。
袒裼直前当暴虎，善刀那见有全牛。
区区三仕并三已，喜愠眉间了不留。

东家谁念我累然，惭愧何曾十万钱。
病骨那禁三伏热，长眉空负十分妍。
睡凉喜有青奴伴，药瞑频呼赤脚煎。
阁束箪瓢缘少味，非关辟谷要求仙。

玉奴端不负花期，乞得东皇一笑归。
淡扫娥眉怜虢国，半匀妆面妒徐妃。
有情立马留新恨，无赖啼禽送落晖。
金铉政须和鼎实，莫嫌笛里浪惊飞。

问讯江梅意未回，少林横出不知裁。
争先赖有园夫报，折赠空惊驿使来。
疏影暗香宁是伴，蜡言栀貌未须媒。
主人闻说归朝近，且趁眉间喜色开。

悠然旅酌夜沉沉，漫想歌眉带浅颦。
兴寄鳞鸿宁有限，诗成珠玉未羞贫。
尚烦潇洒登山屐，聊慰崎岖穷谷民。
已笑割鸡非我事，颇尝栖棘有斯人。

山园秀色故堪餐，明月批来白玉盘。
小县经年常乏俸，颓墙过午尚悬单。
妇兴举案齐眉叹，婢愧添薪墨腕看。
无肉纵令人解瘦，却宜相对碧檀栾。

吹葭六管候频频，眉寿先储酒十旬。
鞭到土牛休袖手，斗回天驷已驰神。
花梢彩胜翻新样，镜里朱颜只故人。
生菜玉纤能细缕，大家醉赏满盘春。

怪生淑气静氛埃，知是东君一笑开。
膏雨任能滋宿麦，香风先已上寒梅。
交情太薄鶑犹懒，远信难凭雁却回。
闻道君家春最胜，十分眉妩画章台。

夜寒那得到帘帷，前拥红炉后翠眉。
未致马蹄沙水鳖，且尝牛尾雪天狸。
葅寒石芥愁辛鼻，鲊熟雏鹅怯带脂。
端的为渠添酒兴，红颜相映玉肤肌。

墨绶低回叹陆沉，好山浑作翠眉颦。
我聊尔耳宁违俗，仕有时乎亦为贫。
老去催科非所学，向来凋瘵愧斯民。
整襟再拜栾城像，幸賸残膏丐后人。

万壑千岩秋欲阑，金商点缀破天悭。
未须狂雨相将去，且索西风一笑还。
香列酴醾薝萄右，清宜茅舍竹篱间。
闻君画柳为眉妩，可复扶花上髻鬟。

东堂留得最高枝，向道重开果有时。
仙掌露漙秋气重，山头月照晚妆宜。
层层黄色眉间见，拂拂清香鼻观知。
更约菊花为老伴，四难并处可无诗。

夺得饥民鬼手中，误恩增秩敢言功。
颇闻有意征黄霸，却坐无书遗子公。
莫我愁眉劳抚字，从渠醉眼乱青红。
床头况有韦编在，消长何妨以数穷。

属和何须蚌鹬持，笙歌鼎沸政相宜。
劝君莫惜松醪酒，容我来看柳叶眉。
春去自怜鶑命友，夜来空费雨催诗。
海棠还有风流伴，留得芳菲不恨迟。

红紫争先有底忙，姚黄晚出最芬芳。
玉非蒸栗难同色，露是蔷薇更染香。
翠幄密遮春去路，黄云低映晓来妆。
十分喜气眉间见，快泻鹅儿醉洛阳。

槐影侵阶昼未移，筠筒忽见破愁眉。
新篇谁出诸公右，此事终成一段奇。
我欲泼醅浮大白，君当枉驾授前绥。
相从日日南坡上，流落人间总是诗。

储极天开秀，皇图日又新。
梦熊初卜夜，禖燕蚤祠春。
瑞霭蓬莱殿，祥标析木津。
准龙真帝子，眉宇只天人。
少海涵舆地，前星耀紫宸。
英姿生不世，雄略动如神。
仁孝兰同毓，温恭玉比纯。
云章辉步障，月御契重轮。
尧历占蓂荚，庄年数大椿。
千龄符会庆，五福自天申。
鹤禁移舟夕，龙楼问寝晨。
慈颜俱有喜，习俗尽还淳。
湛露漙金菊，凉风动白蘋。
好秋澄似洗，函夏肃无尘。
羽翼商山老，簪缨望苑宾。
欢呼称寿斚，谐䜩接芳裀。
景邑曾开幕，郎垣偶滥巾。
不才蒙眄睐，何力赞弥纶。
符竹分苕水，才华想洛滨。
歌诗形善祝，秉笔愧徐陈。

皓齿君家二八年，歌珠曾许听累然。
双眉松子元同味，更唾余花傍绮筵。

师门泰华一高峰，天遣云龙处处逢。
肯赠明珠须及早，蛾眉端不浪为容。

问讯春风笑语温，轩眉花柳自村村。
月娥不肯空归去，先为梅花洗睡昏。

雀抱寒柯窗弄影，鸾窥清沼粉匀腮。
年来怀抱浑关锁，为尔眉头得好开。

洞庭霜橘遣分珍，以侑西山眉寿春。
此日吾亲应念我，请君归遗太夫人。

酒熟黄花亦解颜，糟床声落梦魂间。
一壶往助齐眉饷，莫遣新愁上远山。

风前柳逞腰肢活，雨后山横眉黛长。
欲把西湖比西子，却成画餠诳空肠。

汉苑梅花妆额半，章台柳叶画眉长。
恐因巫峡能来梦，莫学苏州枉断肠。

昆岭烟敛后，虞浦风定时。
一舸飞两𫇛，百媚生涟漪。
霜清寒中人，天宇云陆离。
朝曦忽漏光，野光明荒陂。
潜鱼时一跃，宿鸟意迟迟。
却望西津桥，千尺天投霓。
豪家贵公子，香衾拥屏帏。
安知苍莽中，有境如此奇。
我以饥驱出，气轩复开眉。
褚侯真懿亲，幞被相追随。
长啸开船篷，襟袖风披披。
平生崔嵬胸，轩昂对天池。
有景无句道，径须酒浇之。

风雨逢寒食，天公涕亦潸。
柳眉颦绿发，花泪湿朱颜。
贴峤云横水，藏舟雾障湾。
烧痕青已遍，若个子推山。

吊古因䌷卷，伤神却皱眉。
蜂房开自牖，蚁穴溃成堤。
不苦南风竞，长怀北马悲。
阳曦曜星月，还有饯西时。

秋菊粲真色，落若千金卮。
对此好时序，馨香散幽奇。
烂漫在伊昔，邂逅不可期。
吾来倦逢迎，玄黄马常驰。
二子复何事，相从意熙熙。
奔走尘埃间，一见蹙我眉。
向之念佳赏，惭颜朵人颐。

桃花如美人，静有娇春态。
醉眼奈愁何，多情破新睡。
装成开笑靥，天袅腰支细。
不语傍斜阳，鹄立尘寰外。
烟远锁眉颦，东风羞娬媚。
倏然叹零落，灼灼无穷意。
会访武陵源，一饮流霞味。

开缄豁豁皱眉舒，一首新诗酒一壶。
寒食禁烟春已半，佳人倾国态悬殊。
园荒不减游群鹿，才尽应悲短续凫。
有墨牡丹君种否，乡邦能借一畦无。

艮止危亭欲暮春，湖山江外翠眉颦。
鸟啼夕月清歌扇，花发荒原闹舞裀。
吴老洞迷青草暗，陶公宅古绿萝新。
怀归何日成归计，不忿端居作主人。

三春首出众芳菲，笑倚东风蹙翠眉。
洛浦未翔要玉佩，汤泉新浴曳袿衣。
无双可奈倾城恨，第一何堪代命为。
桑柘不花花乍可，清霜谁是不空枝。

骀荡风光将欲暮，柔条系日萦霏雾。
寂历闲庭芳草路，眉开青眼多情度。
脉脉依依愁不茹，欲翔未定邅容与。
体轻委蜕韶华去，飘泊晴天离又聚。
高低上下当何住，卷春匪蹴球先赴。
小院深沈铺月素，卿云蝉逐凌波步。
扑樕追随无定处，冰霜峭觉回寒沍。
梁王有客能辞赋，苍凉雪苑知谁诉。
浮玉神山攻宝璐，屑屑虚花奈凭据。
还思道蕴惊人语。

春阴苦亡赖，巧解穷雕锼。
入我方寸间，酿成一百万斛伤春愁。
我欲挹此愁，寸田无地安愁刍。
沃以一石五斗杜康酒，醉心还与愁为谋。
愁肠九转疾车毂，扰扰万绪何绸缪。
愁思傥可织，争奈百结不可䌷。
我与愁作恶，走上千尺高高楼。
千尺溯云汉，只见四极愁云浮。
都不见铜盘之日，缺月之钩。
此心莫与明，愁来压人头。
逃形入冥室，关闭一已牢。
周遮四壁间，罗幕密以绸。
愁来无际畔，还能为我添幽忧。
我有龙文三尺之长剑，真刚不作绕指柔。
匣以明月通天虹玉烛银之宝室，可以陆剸犀象水断潜伏之蛟虬。
云昔黄帝轩辕氏，用斩铜头铁额横行天下之蚩尤。
拟将此剑斩愁断，昏迷不见愁之喉。
若士为我言，子识愁意不。
愁至不亡以，愁生有来由。
闲愁不足计，空言学庄周。
日中之景君莫避，处阴息景景不留。
疾行嫌足音，不如莫行休。
因知万虑为萦愁之𫄴，忘怀为遣累之舟。
归来衲被盖头坐，从他鼻息鸣齁齁。
取友造物先，汗漫相与游。
朝跻叫阊阖，夕驾栖丹丘。
天公向我笑，金母为我讴。
酌我以琼浆玉液朝阳沆瀣之浓齐，俾我眉寿长千秋。
却欲强挽愁作伴，愁忽去我无处踪迹寻行辀。
惟有春华鬭春媚，一一蒨绚开明眸。
又有平芜绿野十百千万头钝闷耕田牛，踏破南山特石头。

侯妇且勿叹，金玉多满堂。
蛾眉不让人，当奈薄情郎。

阙下乌云暗黑旗，未央高会送将归。
天子传觞从官劝，单于今正天骄儿。
上林关锁多芳菲，王嫱困睡花葳蕤。
中人惊起道宣唤，和戎却自拼蛾眉。
徘徊顾景伤春啼，秀色悮身生不知。
工师万死未足谢，丹青始信君难欺。
冤莫冤兮长别离，盟莫渝兮徒自疑。
毡车未免下宫殿，记得当年初入时。
眉山淡扫双螺垂，拟高门户生光辉。
姑姊提携父母送，不教含涕登丹墀。
赭黄有泪濡龙衣，此身虽是触事非。
胡沙万里少花木，胡中争看真阏氏。
言语不通心尽悲，琵琶琢就弹哀思。
君门万里不易到，檀槽拨断商弦丝。
穷寒绝塞人踪稀，时有天边霜雁飞。
凭谁说与汉卿相，西施莫忘真元龟。

阙下乌云暗黑旗，未央高会送将归。
天子传觞从官劝，单于今正天骄儿。
上林关锁多芳菲，王嫱困睡花葳蕤。
中人惊起道宣唤，和戎却自拼蛾眉。
徘徊顾景伤春啼，秀色悮身生不知。
工师万死未足谢，丹青始信君难欺。
冤莫冤兮长别离，盟莫渝兮徒自疑。
毡车未免下宫殿，记得当年初入时。
眉山淡扫双螺垂，拟高门户生光辉。
姑姊提携父母送，不教含涕登丹墀。
赭黄有泪濡龙衣，此身虽是触事非。
胡沙万里少花木，胡中争看真阏氏。
言语不通心尽悲，琵琶琢就弹哀思。
君门万里不易到，檀槽拨断商弦丝。
穷寒绝塞人踪稀，时有天边霜雁飞。
凭谁说与汉卿相，西施莫忘真元龟。

驱车迳长坊，长坊劣容线。
缭遶狭邪间，相逢记君面。
君家人共知，共知不难求。
朱门飏疏柳，虹梁架芳流。
庭除清且闲，驰道直以修。
中堂真壮哉，黄户双蚩头。
亭亭丹桂华，灿烂明人眸。
主君三男儿，三儿例封侯。
大儿尹京都，中儿相凝旒。
小儿奉朝请，笼街进鸣驺。
三儿俱来归，青丝控骅骝。
三儿俱上堂，大人百不忧。
三儿俱入室，四座沈烟浮。
蛾眉尽妖艳，三妇不可侔。
大妇鼓鸣瑟，中妇弹箜篌。
少妇独凝𪾣，酡颜半娇羞。
丈夫且踌躇，世有此乐不。

男儿多负心，女心良易知。
琴音和且谐，何以得淫思。
文君慕相如，殷勤夜于飞。
不惜鹔鹴裘，愁成远山眉。
茂陵独何事，为颦效东施。
兴言念畴昔，卿红恍如玑。
弹作白头吟，深心写琴诗。
郎听弦上声，妾志终不移。
清商感人情，两意亦以非。
文君获所愿，相如悟沈迷。
宁能已消渴，琴台遂同归。
妾欲理丝桐，丝桐亮以悲。
谓言无终极，当非长别离。

石上可生麻，麻生岂成畦。
嫁婿得荡子，犹如太常妻。
我作少年行，长安走新街。
长安三月春，桃李百花开。
平康诸女儿，艳丽惊寒梅。
蛾眉鬭连娟，佳期不须媒。
投我以木瓜，当歌共传杯。
歌声系怀抱，知君在空闺。
期我以立春，清明未云来。
应作忆秦郎，高楼寄徘徊。
鸾胶世苦无，断续何当谐。
闺中傥相忆，薰风有时回。

楼头月白良夜深，美人睡起搊胡琴。
咿嚘怨抑如诚诉，四弦了不谐琴音。
推琴凭栏歌一曲，为声不成气不续。
和愁拥面归锦帷，曲肱展转愁相属。
床前蛟烛光荧荧，乍明乍灭如参星。
卷衾起来问高烛，能知妾意还不能。
烛如不解人深意，如何伴妾长垂泪。
澄思微物本无情，有怀触目皆伤志。
眠来复坐坐复眠，不交两睫时潸然。
自惟命薄多离恨，春宵镇长迟曙天。
亲知问得郎书不，低头无言堕红雨。
迟回捩泪强为容，不成一语愁还主。
何人远自日边归，殷勤为问郎归期。
待得郎归与俱隠，不教被劾缘蛾眉。

长城役罢骊山起，秦人断念还居里。
一呼或化为侯王，避之却是神仙子。
汉家宫殿生荆棘，桃源千树长春色。
花香破鼻桃离离，只在人间人不知。
梦中有客曾一到，屋舍衣裳殊草草。
狗彘鸡豚还治生，若度流年不知老。
南华砎壁连天起，人家庭户多流水。
红碧夭桃百种花，不似凡间锦和绮。
仙人容貌闲且都，居处虽贫乐有余。
老子桃红入双脸，皤然只有银为须。
仙家女儿多茜衣，桃花宜面叶宜眉。
离宫茅舍略相似，别有谯丽璇为题。
仙君名氏犹属秦，许由往往陪游人。
老人石上问行客，传今几世秦之君。
为言天下方南北，人鹿千龄经几得。
嗟说来时桃始华，桃子而今未成核。
祖龙往日亲曾见，六合连兵事攻战。
北城紫塞南陆梁，倾赀未足供输挽。
诚知黔首无聊生，侧目有诛正视刑。
剖心不独商王受，当时论杀诸儒生。
我本何辜一何幸，避役离乡共亡命。
石髓药苗聊解饥，经年陡觉侪仙圣。
讯今丞相胡为者，振古如今同土苴。
惊起城头角调哀，顿觉令人小天下。
秦政求仙徒尔为，避秦役夫能至之。
还知道可无心得，学道有心无乃痴。

启愤兮申冤，诉衷情兮敶矢言。
叫苍天之无辜兮，指心以为正。
将求信于旬始兮，或咎繇之我听。
神羊不世有以触邪兮，其谁宜为政。
亲莫亲于手足兮，而为之诟病。
重莫重于君臣兮，而谗言以兴。
余服兰而佩芷兮，扈江蓠与蕙茝。
纫留夷而纬楬车兮，以为束带。
青云冠兮远游履，心旷漭兮横四海。
日月昭其清明兮，孰兴云雾。
余既有此高洁兮，羌谓余为卑污。
凤皇翔于九霄兮，燕雀与程其度。
苍蝇矢之乱白墨兮，人夫何为乎不悟。
于穆灵修之高厚兮，天与地其作配。
三辰焕其服章兮，揭招摇而为盖。
拂白螭之纯素兮，列苍龙于左辅。
朱鸟荧煌而先后兮，神龟昌扬而御侮。
东南海而西界羌兮，商于崇其北户。
愉昭明而震起兮，谌发挥于天下。
余日望其遵此途兮，放意咸池。
乘王虬兮俱奋飞，开阊门兮造东父，逍遥游兮太微。
何鸱鸮兮名凤皇，驾金车兮翱翔。
之桑间兮溱洧之侧，乐盘游兮三旬不息。
余心隠忧兮，惟灵修之故也。
靓修饰而娟娟兮，而以为恶也。
余静好而弗余亲兮，蹲踏蛾眉之妒也。
足顿地而不我知冤兮，仰天而不吾讣也。
省吾私而内不止疚兮，此固天之数也。
悲幽幽兮楚宫深，望漠漠兮楚云阴。
指天极兮清高，聊适我兮遐心。
吸正阳与沆瀣兮，于夕阴与清旦。
骑朝霞而御白蜺兮，以游以衍。
和六气而与居兮，不知我之为物。
升天入地兮，倏来往忽。
灵修可告语而献之兮，将我从而我咈。
重曰：皇苍愉和，物无它兮。
阴霭飞腾，俨惟瑕兮。
云收风静，恬静嘉兮。
悠悠我心，可如何兮。

山光一洗红尘眼，长松夹道摇青伞。
回头下瞰百川溶，亭皋小立凌刚风。
杰阁玲珑朱绿户，何年蓬莱移左股。
山僧见客不敛眉，梵呗琅琅应鱼鼓。
欲携三尺弹龟山，淳风一去不复还。
仞墙草长章逢少，几百年来风月闲。
嗟哉贤圣远复远，天高地下日易晚。

铜瓶乌几伴栖迟，无复风流似旧时。
病忆老亲空啮指，贫逢儿辈亦低眉。
世涂何异两蜗角，士价今轻五羖皮。
满眼云山不归去，问谁缚汝竟无辞。

世态休论黠与痴，宾鸿社燕各随时。
稍令有地堪容膝，可复从人再炙眉。
不愤寒梅呈素面，自怜老桧剥苍皮。
年来怀抱已如此，归对交游有愧辞。

小柳志超逸，病毛才崛奇。
俱为一抔土，但有百篇诗。
漠漠江山静，匆匆岁月移。
黄尘没马首，赖子一伸眉。

寒螀唧唧报更迟，秀目疏眉费梦思。
须信愈风元是檄，可能袪疟不因诗。

材俊千里驹，学问五总龟。
前辈为青眼，多士推白眉。
属我病作祟，浊醪不同持。
山林有成约，捧盘盟此诗。

双井原头秋草合，峨眉山下莫烟深。
看人竞改元和格，期子重赓正始音。
高论与时终落落，新诗过我太骎骎。
着鞭一语君须记，世事由来畏有心。

子家本南燕，我籍亦东鲁。
天涯两沦落，迁徙无定所。
一朝闻剥啄，三岁想眉宇。
跫然转蓬地，剩欲相就语。
风帆不贷人，索别遽如许。
子才于用多，蓄眼吾未睹。
布衣诸生耳，而乃中健武。
恢恢猎德网，取士倍于古。
韩间宁负秦，晋材仍用楚。
由余初不弃，况子自中土。
匆匆一杯酒，吾为子起舞。

吾生较此翁，已落二纪后。
一时偶蹉跌，千载难邂逅。
悠悠牂柯水，冉冉峨眉云。
自恨诗语拙，莫慰沉湘魂。

汗垢不可耐，晚凉眉始开。
孤筇信步去，老袂觉风来。
惊犬那须尔，痴蚊安在哉。
寥寥初月上，却照老夫回。

愔愔山月照峨眉，未暇西游鬓已丝。
胜日来陪巨卿友，莫年亲见德云师。
解除须发元非错，肯老山林更自奇。
趺坐绳床两无语，此心真有几人知。

沈公顶踵皆诗书，如大国楚吞江湖。
平生琼瑰三万斛，化作木铁来侵肤。
霜台柏叶夜惊耳，大庾梅香春染裾。
世间万法等一观，宁知忧患非欢娱。
三贤堂上一杯酒，风流未减承明庐。
两星荧煌燿南海，化州老沈儋州苏。
知公久闲谈笑口，忍啄三尺不敢吁。
孟公故是大度士，岂受谫谫繁文拘。
一朝青天返白日，冰山转眼成空虚。
秋鹰下鞲马脱辔，逸气凛凛横天衢。
蛮烟不折壮士节，诗卷已作牛腰粗。
贝宫瑶胎贯月魄，仙掌露华沈玉壶。
酒酣妙语一咀嚼，舌根沆瀣如醍醐。
归来清梦渺江海，波涛一叶凌菰蒲。
十年故纸倦翻覆，见此喜气生眉须。
何当杖履奉君子，看公快扫青松腴。

小窗厌读牛毛书，径思一苇航江湖。
英英山色著眉宇，炯炯波光明发肤。
清风蓑笠明月棹，为我洗濯尘埃裾。
功名暂寄痴儿手，烟云且与闲人娱。
浴凫飞鹭总相识，近水远山俱可庐。
东游会稽略沧海，西跨震泽窥姑苏。
小官趋事苦奔走，大官忧国多嗟吁。
幸今未挂衣冠籍，浮家泛宅谁能拘。
天朝多士森列宿，氐房奎壁牛女虚。
如公第一等人物，故应策辔飞云衢。
得印安用如斗大，握笔会使如椽粗。
玉堂静夜掣铃索，卧听宫点鸣铜壶。
日闲剖茗碎鸾凤，霜清把酒倾醍醐。
记取江南子王子，溪边共立春风蒲。
及今未趋紫宸列，尚容时挽张公须。
奚奴剩背古锦囊，与公痛咀溪山腴。

平生屈盘在空谷，高韵清修疏节目。
上凌幽岩冠松顶，下入寒溪扪石足。
观君眉宇含风霜，岂肯展转蛾眉床=。
西斋一榻浄如水，何如与我同卧起。
客子倦游思故乡，归心往来鸥鹭行。
梦中山川不识路，凭君推挽过西江。

大夫离别莫心酸，痛饮长歌作壮颜。
勿羡春江烧赤壁，须从夜碛度阴山。
精神勃郁双眉上，功业轮囷十指间。
看罢吴钩腾上马，临分小试出三关。

一僧庞眉拄杖扶，自汲石泉浇茗盂。
山深松树须髯古，寺老木鱼鳞甲枯。
心闲逢人谢礼乐，身倦到枕即江湖。
梦回石壁半斜照，蝙蝠打人山鸟呼。

白沙渡口见须眉，袖角槎牙出好诗。
愿得扬舲秋水去，共看明月堕琉璃。

画眉儿，画眉儿，林下何须更画眉。
莽莽萝蔓迷东西，声高声低声总奇。
非真画，即真画，棘刺藤梢时一罣。
呜呼此友兮长相陪，树杪声来树欲飞。

不银眉，不金翅，寻驮梁，搬草子。
啄花蜡觜狞，啄粟铜觜狞。
铜觜，铜觜，春环春嘤好兄弟，春喁自飞莫同队。

是灯非草𦶟，亦非以膏滋。
又非似瓶贮，亦非似盘擎。
自灵府踊出，眼界现光辉。
随高下岩谷，以至杳霭外。
然祈近眉睫，倏出寻丈间。
亦有本无睹，启发悲悔心。
发心不须臾，所见亦如是。
暂发俄即退，终亦不可得。
二人或并处，所见各一境。
以至五六辈，亦复五六种。
人心如人面，是灯亦如之。
譬如有目人，皆见当空月。
目有昏明异，月亦分昏明。
或有目眚者，随眚作光相。
不幸无目者，元未尝有月。
大智慧光明，遍满河沙界。
何独不见灯，亦复不见我。
何独不见我，总不知所见。

君不见商山昔有庞眉叟，道德高风耸山斗。
茹芝岁久得长年，身与此山俱不朽。
张公道与此老同，失身偶坠世网中。
却从神武挂簪绂，林泉岁晚殊从容。
寿宫谁遣芝生柱，三秀煌煌照庭宇。
平生心地只天知，天遣芝为灵府助。
商山之老长茹芝，公虽不茹亦不疑。
商山南山两不朽，公寿定应山与齐。

天心本广大，有外宁合之。
咄哉吝骄者，妄自分町畦。
先生克己学，不起一念私。
斯道愈光新，渠用夸扬眉。

解事东皇自有期，今年春较去年迟。
未教红著桃开脸，先放青还柳作眉。

去年出郊春欲半，锺阜林峦青未遍。
今年此日蛰初惊，动地春光满石城。
柳如蹙金梅碾玉，川原高下麦苗绿。
一声布谷已催人，吴侬莫问春迟速。
苍颜老守政无奇，只要我民不苦饥。
奉诏偕行两赤令，职在劝耕无扰之。
鲐背厖眉数十叟，听取吾言醉此酒。
但遣儿郎力南亩，不患三钱无米斗。
米斗三钱大江东，从今更祝八方同。
同见三登太平日，老守不愿万户封。

时光如箭递相催，三春竟过夏方来。
红英渐落幽三径，绿叶初肥映翠苔。
太息劳生同若梦，四十年华轻断送。
譬如朝露最伤情，且趁年光免嘲弄。
阳和布泽满丘墟，黄鸟声啼自卷舒。
闻声自可娱清昼，何必嗟嘘向敝庐。
独念须眉惊渐老，事业无成悲潦倒。
旷志深沉似碧潭，孤情磊落如芳草。
惜春还作送春游，片刻风光未易酬。
妙绪清言成韵会，飞觞举盏涤离愁。
良会弗长随往迹，转盼须臾即宿昔。
古人秉烛非清狂，吾辈好把时光惜。

雄姿画麒麟，朽骨分蝼蚁。
争似及生前，常为鶑花醉。
云山静有情，天地宽无际。
且放两眉开，万事非人意。

草堂梅花千万枝，新诗品题何太奇。
可怜一枝非凡群，赏心何人空自珍。
请与君谈别花人，如或见之当俯身。
西湖一带何苍茫，娟娟数枝临水傍。
上有幽人眉骨横，终日对花情意生。
花如秋月照芭蕉，人似春风吹野苗。
人与花枝自相亲，一篇至今吟如新。
胸中若有一点尘，纵对此花无精神。
平生不识市沽儿，四更诵书长苦饥。
摩挲此腹遶疏篱，笑折花枝花自知。

可月湖边送战舸，长啸便欲凌清波。
好风吹帆如去马，鼠曹若可双手把。
青天无云水初涨，一山两山浮水上。
平生胆意少羁束，叩舷长歌心益壮。
生平诵书口啾啾，何似一日观沧流。
厖眉太史足重茧，尽驱百怪归笔头。
群公楚楚皆人物，我亦自忘布衣拙。
恢谐莫续济川君，可无一诗记明月。

清秋八月月未弦，河阳市上讴声传。
今年百姓杯饭足，敢不祝公长命篇。
青衫白马鸣琴初，适逢吁嗟舞群巫。
日维对案愁眉纡，退食皇皇双颊癯。
家虽贫困仰母慈，村村乐业无逃逋。
况此一熟十年无，东家西家禾满车。
穷儒如侬四壁立，亦有瓯窭可读书。
县人安得此丰岁，实以善政吾非谀。
昨者越上人苦饥，公一主簿何能为。
自穿沧海告邻籴，所视身命半缕丝。
长风驾浪海波黑，舟人各各面如墨。
尚据胡床取纸笔，为文愤怒骂风伯。
翩翩盛名日以起，四海识公从此始。
总为六鳌带归去，何哉双凫更来此。
阴德由来活人多，龟龄鹤算定尔过。
况当竹下围棋日，缤纷百福连山河。

倾城误人身，嗟哉难具陈。
请君试侧耳，听妾歌其因。
妾初未筓学新妆，肌理玉雪眉黛长。
融怡窈袅销金裳，态浓意远夺目光。
当时见者心为狂，共谓绝代惊非常。
拟思昭阳奉君王，三千宠爱一身当。
宁知事大缪，嫁作荡子妇。
空闺独宿度芳华，蓬首乱鬓颜色朽。
四海十年不相闻，一朝归来新闲旧。
新闲旧，妾何有，摈妾不使侍箕帚。
佳人多命薄，是事君信否。
倾城误人身，古来唯有李夫人。
延年作歌帝所珍，贮之金屋荐华茵。
宠光杂遝疏弟昆，将死掩面留余恩。
千载不复见，言之涕沾巾。
倾城误人身，此曲哀怨何可听。

懒慢易招咎，贫贱难相知。
客归二十年，破屋临江湄。
遣闷岂无酒，寄怀徒有诗。
慷慨思古人，恨不生同时。
去秋君始来，云雾容一披。
别去冒朔雪，归来迎南飔。
载登君子堂，爽气生芝眉。
剧谈两无碍，并驾行通逵。
省闱冠多士，泮宫聊养颐。
霄汉自兹始，羽翮随所之。
门阑谢俗子，游戏惟毛锥。
高吟起我病，意欲相箴规。
琢句要须工，一字亦有师。
逢迎君忽倦，追逐吾敢辞。
人生俱寄耳，况乃多别离。

连山春雨来，径滑不容足。
行人相攀援，泥泞及马腹。
欲往不得前，野店可投宿。
朝来天宇佳，笑语闻童仆。
宣城半程耳，山路听诘曲。
自别贤主人，三岁如转烛。
应烦倒屣迎，喜气见眉目。
新堂几日成，春酒此时熟。
珠玑倾锦囊，尘埃拂楸局。
上饶千里远，策蹇许追逐。
北归预可料，诗作牛腰束。

客里因依三日语，爽气津津见眉宇。
自云纵酒少年场，抛掷黄金如粪土。
倏焉四十发斑斑，手板青衫才一官。
江湖陈迹不复梦，食贫月俸仍酸寒。
别去不劳重叹息，富贵有时君努力。
青春难再却堪怜，恨不相逢十载前。

南北东西厌问津，西海忘形今几人。
惟公名誉一世重，虽不吾与吾当亲。
气吞云梦并余子，深厚文章六经似。
昂霄耸壑正当时，发策决科余事耳。
上方忧顾大江东，虎踞龙盘气象雄。
却袖玉堂挥翰手，来成方面保厘功。
西风澹日边云碧，岁晚军情犹未得。
不应矫首送飞鸿，想得攒眉正忧国。
雅闻一诺值千金，推挽尤多乐善心。
坐上能容野人否，试听客里短长吟。

爱君诗好韵倔奇，快如天马不容羁。
惜君有钱不沽酒，尽日苦吟难疗饥。
我生真成错料事，陈子生涯略相似。
敢持短兵与君接，笑我老来长退怯。
空山一夜雪盈阶，轩窗晃耀如瑶台。
尊中尚喜有余绿，红潮两颊心悠哉。
安得万里江，变作葡萄醅。
笑呼姮娥共起舞，夜阑更酌北斗杯。
一醉三千年，从教海水扬尘埃。
妻孥笑我言，此乐恐未谐，典衣且复沽茅柴。
淮南有薄田，与汝归去来。
愿身长健眉长开，好插梅花醉几回。

君家天姥山前居，未办种竹先作图。
不惟要与千户等，亦念岂可一日无。
劲节虚心听霜露，细香静色宜风雨。
玉版禅师得饱参，翠袖佳人定何许。
津津喜气见眉间，准拟他年如此闲。
可无嵇阮相往还，俗客傥来君掩关。

锺山夜半发奇怪，火光炽然脱三昧。
法筵龙象不须惊，宝公留得眉毛在。
食轮才转法轮随，楼台金碧还相辉。
大千经卷何处觅，刚禅藏在僧伽叶。
如来言语皆真实，别有真经名第一。
琅函宝藏不能收，若遇知音请拈出。

寒梅欺雪白，腊酒爱鹅黄。
花下觥筹乱，灯前锦绣香。
醉吟挥字大，愁别听更长。
近报蛾眉好，何时奉一觞。

隠几维摩诘，伤春杜拾遗。
观身如聚沫，忧国正攒眉。
药裹添新说，腰围减旧时。
朝来强饭不，问讯一凭诗。

故园别去逾三纪，男子生来志四方。
千里劳君双足趼，百穷笑我两眉长。
雪深客舍衣裘冷，春晚家山杖履香。
归省松楸终有日，临分老泪亦沾裳。

只欠蛾眉把屈卮。

夜泊红楼市，朝餐黑笠家。
浅溪才泛鸭，疏树不藏鸦。
鬲上村坊酒，眉尖野店茶。
尚缘门有竹，忘却去程赊。

丹桂传香后，黄花著蕊时。
老怀期欲赏，病足瘦难移。
静对陶潜径，长吟杜甫诗。
白衣人忽至，把酒慰愁眉。

道人爱山出天姿，自谓计黠人嫌痴。
独游名山看不足，每得胜处行为迟。
谁人能知物外赏，世上自有灵中奇。
一行作吏困汩没，便与好境相参差。
脱兔投林今适愿，穷猿得木吾何之。
芒鞋竹杖恣如往，烟蓑雨笠长相随。
青山愈好足力尽，此意未止驽骀疲。
路逢行人说大尹，正见谕蜀扬舲旗。
好贤招邀每虚席，问俗疾苦时褰帷。
才华落落清庙器，诗笔粲粲珊瑚枝。
胸吞楚泽八九尽，气压巫峡群山低。
大峰联娟争媚妩，苍壁徙倚供游嬉。
巴东巴峡古所重，作云作雨今胡为。
有情飞鸢送迎客，无数棹歌来去时。
昔日画图曾见者，何意忽此今逢兹。
迩来丰碑在人口，已与流水争东驰。
政用中和得大体，智出毫末非全施。
不与英声流上国，已有诗卷传江湄。
狼烽长闲士鼓腹，耕陇不见愁生眉。
都门髣髴记分袂，蜀道修阻常支颐。
持谒见公敢论旧，抚髀顾我清无缁。
樽俎频开闲共话，歌讴聊与民同嘻。
忽然晨旦往东壁，但见山月来峨嵋。
行吟何独壮三峡，在处山林来乞诗。

文昌老仙绝俗姿，爱山成癖非儿痴。
胸中况自有丘壑，槛结瑰异常恐迟。
坤维谋略出分阃，江山致助争出奇。
寻幽选胜上巫峡，断崖怪石悬参差。
十二峰前弭征楫，枝藤直上穷所之。
云烟变态千万状，过眼神动惊天随。
人疑跻攀欲力尽，公自乐此良不疲。
瑶华真妃似夙驾，风马昼下扬旛旗。
层峦好处起苍壁，丹霞望门开赤帷。
登坛定可拾瑶翠，却老未应无玉枝。
仰天一笑晲寥廓，俯视培𪣻丘陵低。
颇疑游龙出飞跃，恍若栖凤犹娱嬉。
乔松跨鹤远近集，云雨济人朝暮为。
坛罗野翠有余润，泉拖修帛无穷时。
一经盼睐便改观，阳台价重当由兹。
惜哉牙纛不久驻，鹢首未转樯乌驰。
轻缣素练欲摹写，画师难著五色施。
笔端机杼始潜运，悠然寄兴沧洲湄。
章成密简绣衣使，绣衣翰墨今白眉。
珠酬玉唱两相尚，三叹尽解骚人颐。
好刊苍珉示千古，磨而不磷涅不缁。
纷纷我辈小巫耳，健读数过徒噫嘻。
待从两公奠西极，安南嶷，收关河百二之险，劖岷峨万仞之嵋。
大书有宋中兴颂，东还更和巫山诗。

闻人有善己伸眉，倒廪倾囷更不疑。
菶菶萋萋竟何许，卷阿空老凤皇枝。

人家二月燕始归，春阴还近清明期。
我行东指来江上，杰木夹径如旌旗。
驱驰不惮百里远，解后时醉青帘垂。
悬知故人隠山市，相见甫迩黄生眉。

请君吟诗送我归，我归虽作半月期。
马头黄埃且百里，村店白酒占双旗。
只今柳丝东城路，万缕方作青青垂。
归来应未及飞絮，自取春色开修眉。

新凉凭雨入郊墟，却置诗书困简书。
顾我尘埃随野马，今谁风味忆鲈鱼。
可能三釜从吾好，且放双眉满意舒。
賸买一尊浇礧磈，从他{氵虢}{氵虢}水鸣除。

牙筹坐席未全温，尚想星沙恋德门。
剡牍方新蠲赋请，忧民不计此身存。
平生大乐功何晚，寿相庞眉理莫论。
云黯江南失春色，可堪杜宇更销魂。

君昔兮胡不去斯，君今兮胡不来斯。
文栋兮雕楣，岘山之麓兮江圻。
旨酒牲兮洁肥，皓遗老兮须眉。
坎击鼓兮吹箎，君勿来兮迟迟。
山蜿蜿兮榕阴萎蕤，江水清夷兮无蛟与螭。
君之来兮可以娱嬉，君不共安兮谁与共危。
鸣玉兮衮衣，彼亦君兮一时。
莽中州兮为夷，匪冢则庙兮牛羊累累。
尚我民兮有知，子子孙孙兮永依。
揆之兮以是非，君舍此兮安之。
田有畔兮泽有陂，桑稻兮诞弥，怀不报兮忸怩。
日早暮兮夜何其，犹容与兮谁须。

望美人兮天一隅，薜萝为衣颠倒披。
水竹隔我不可趋，今我搔首三岁余。
汉庭年少六七奇，须眉皓白来何为。
我欲避寝问之道，安得玉貌生枯肌。
长翁傲睨欲奋飞，沧江钓雪蓑笠欹。
少翁顿挫枿牙角，笑齿一粲知音希。
樵家斧斤磨以须，过者万人人背驰。
梅乎梅乎我非痴，持汝二老将安归。
古来弱植刚不如，孰有妩媚为人嗤。
君不见孤竹之管求孙枝，汝盍早定归山期。

言诗必南雅，自郐吾无讥。
嗟余生已晚，观人以观诗。
人情日变化，往事十九非。
相从饰边幅，欲语怀衔羁。
久不见官寺，下与家人夷。
渡江六十年，得此心目疑。
早从诸公游，晚佐一郡治。
居尝陈谊高，动与作吏违。
大白浮朋簪，单车款民扉。
多文虽素履，用拙真良规。
二年意绸缪，一别事渺弥。
有酒公不饮，赠言我何裨。
穆穆清朝班，佥曰尚德宜。
何妨著此翁，衣冠皓须眉。

万古江入海，吴蜀有不通。
不通谁使然，人自为异同。
昔在李孟钱，士各怀土封。
静言彼何尤，亦各徇所忠。
恭惟宋受命，三姓皆朝宗。
斯文已百年，名世才数公。
眉山与金陵，柰何不相容。
大雅如关洛，亦复互诋攻。
朋分文字间，祸起师友中。
四郊忽戎马，尘满夷门宫。
往事已覆辙，后事如飘蓬。
一饭忘苦饥，一褐忘苦冬。
身谋每不长，王事靡有终。
有客独恻恻，万里兴深衷。
相过话离合，历历繇熙丰。
我久世虑薄，念之涕无从。
贫贱将安归，功名在其逢。
有能用斯人，可使百阻空。
西人不为西，东人不为东。

商山皓须眉，久不见绮黄。
邂逅一笑粲，可与斯人当。
如何为林逋，托根向钱塘。
居遗兰与芷，牢愁楚沅湘。

一艺必有师，尚论襄与夔。
一国必有师，尚论管与伊。
信知师道尊，分与君父夷。
吁嗟文王没，斯文属之谁。
微言二十篇，论次自学而。
传之者颜曾，其后则子思。
方当周之衰，诸子出怪奇。
王公各师承，一语可觧颐。
见之拥篲迎，不见嚬其眉。
孟子独推尊，是惟圣之时。
苟不本孔氏，皆放其淫词。
于是尊孔孟，诞作百世师。
自非戎翟秦，孰背此道驰。
本朝郡为学，薄海尸祝之。
往往屈万乘，降升庙庭垂。
我作暮春堂，鲁论以自随。
扁题落天上，鬼遁蛟龙移。
江山护昭回，谁敢或讪嗤。
中有夫子像，来从鲁家儿。
广文以遗我，温厉尚可追。
吾今得吾师，下视众说卑。
世世万子孙，永此巢一枝。

萧然山泽一臞仙，故被声名绊俊躔。
祇为春秋同社燕，遂归风雨对床眠。
中年曾未须眉白，尽日全无车马喧。
我有寿觞谁与共，会昌湖上钓鱼船。

娇如花，美如玉，越溪女儿十五六。
光风入帘睡初足，起画修眉远山绿。
飞香走红三月心，一声白纻千黄金。
高堂客散灯火深，醉鬓斜钗夜沈沈。

江头潮生江月小，暝烟绿暗垂杨道。
有客扁舟送史君，道傍不怕揶揄笑。
向来一别三换岁，正喜情亲得倾倒。
吏民引颈望旌麾，空有离愁满怀抱。
史君读残万卷书，古事今事俱了了。
便应珥笔侍天陛，不然代言登凤沼。
瀛堧山水久寂寥，为屈朱轓来坐啸。
帢帻峰高旧题咏，赤城所在经行饱。
永嘉名郡太守尊，灵运后来诗绝少。
天作雁荡地为藏，蜡屐穿山未曾到。
改辕却向个中去，更得江山助诗好。
斋铃静处定得句，不待池塘梦春草。
去年海水上平地，大风驾浪从天杪。
苍生濈濈生鱼头，聚落随波迹如扫。
今年二麦连野秀，田家扶犁事秔稻。
史君忧国眉不开，叱驭径行仍及早。
哀哉千里方更生，县官租钱须户晓。
纵民自恐上不足，诛取仍怜下无告。
邦储邦本孰轻重，肯使疲民困征扰。
君不见岩岩千古阳道州，政拙催科自书考。

张侯名轩意可知，如登太行看云移。
我虽未得登轩墀，不鄙要我巴人词。
尔时膝下遨以嬉，欲斵数语语不随。
娱侍东嘉乐无涯，官舍偪仄亲不怡。
安舆相将甬水湄，日日东望劳支颐。
秋风得檄欣星驰，归拜亲下聊信眉。
官事有程不得违，欲去故国行迟迟。
重来橘柚黄金垂，霜著新蟹双螯肥。
海鱼甘鲜一尺围，欲奉色养春为期。
瞻云之思今同之，慨然落笔成新诗。
人闲至乐在庭闱，何用自缚微官为。
君方欲解左顾龟，我亦日思投檄归。
相望百里俱莱衣，从他天外闲云飞。

我来丹丘乘贰车，送客往往万里余。
盛山使君别寖久，汉中郡丞新寄书。
公指四明喜邻境，典午何知成画餠。
扬旌忽作梓潼行，去路六千抑何迥。
余杭名家多俊奇，君于辈行尤白眉。
雍容晋韵足夷旷，百家到手无停披。
向来郎曹天咫尺，引身闽山接商舶。
贾胡叹仰清节高，雾中亲见越王石。
此行叱驭不作难，手遮西日又长安。
长安日近公应住，未放使星临蜀山。
不然一行亦不恶，潼川应如锦城乐。
邓侯功名凛如在，拾遗风采今犹昨。
流马木牛诸葛公，飞挽正欲修前功。
蜀民险远日凋瘵，摩抚要令畿甸同。
况公五绝追鼻祖，隶古真有两汉风。
归来富贵固未晚，为传此学川西东。

我生东南陬，不识蜀道难。
观君眉宇秀，想见岷峨山。
汉廷射策时，连璧照鸳班。
伯氏书万言，逸驾不可攀。
兹焉从君游，颇得窥一斑。
仙凡隔弱水，接辞良亦艰。
矧兹万里别，望望何当还。
三苏骑鲸去，词章满人间。
岂无后来者，遗珠有余叹。
愿君效乐全，飞章达天关。
报国此最急，余事付等闲。
宣室行见思，朝暮当予环。
别语敢言诗，属联不容悭。

郡斋偶休沐，驱车出西城。
依依山水佳，萧萧松柏声。
雪余春意动，新绿生坳泓。
行行到青林，老眼增双明。
主人喜客来，倒屣欣逢迎。
幽居迹甚遐，健笔诗方鸣。
回首几年别，千里摇心旌。
相见又睽隔，此意犹未平。
不如造斋合，四座酒重倾。
风流陶彭泽，肮脏阮步兵。
看剑引三尺，论文驱六丁。
绿野秀横槛，山寺傍连甍。
石罅幽泉溢，脚底轻云生。
诗盟忝予会，弈道从君争。
哦诗谷禽应，列炬林鸦惊。
清欢未云足，累句忽已成。
环坐粲十眉，举酒酬三英。
满壁洒醉墨，归梦含余清。
我方愧此集，君欲寻前盟。
吏鞅方缚我，秋风为君行。

济南刘夫子，生来逢百罹。
乃翁负长才，宦游至京西。
时当建炎间，寇盗纷不齐。
转徙入湖广，一家屡阽危。
五羊买海舟，万里向鲒埼。
舟破投永嘉，有如鸟择栖。
哀哀老治中，藁葬山之垂。
母家在衡阳，孤嫠往相依。
久卧漳滨疾，羁穷命如丝。
事母以孝闻，执丧礼无亏。
庐墓屏荤茹，至行彻丹墀。
有诏宠数蕃，得官祇奉祠。
行年六十二，霜髯照厖眉。
慨然念防墓，千里来海涯。
西山如莲华，古今冢累累。
况此久宿草，芜秽不复治。
孝思虽甚切，冥漠何从推。
行道为兴叹，智力无所施。
有僧几九龄，自言记当时。
君闻亟叩请，东冈指荒基。
吾师慕泓公，少也从吾师。
墓中有版识，仓猝不暇碑。
素棺无石椁，灰炭周四围。
君方感斯言，钻穴从旁窥。
其言皆可验，自此不置疑。
惟余盖棺木，遗骨不堪移。
斲石表故阡，遂塞无穷悲。
此僧老而壮，斗酒如覆卮。
与君登山椒，下上几如飞。
竣事才数日，溘然不可为。
孝感人益仰，真有神相之。
君曰某不孝，迁奉致失期。
未得如有失，既得涕满颐。
嗟我诚寡陋，识君顾已迟。
一朝来短札，谓我从此辞。
皎皎真白驹，安得施絷维。
戴侯旧山长，参语心相知。
谓余当诗此，颓风激浇漓。
世出世间法，君方探玄机。
引证即賸语，焉用骫骳词。
衡阳尚寄书，当有鸿雁归。
后会渺无日，为赋古别离。

天下大峨山，雄秀盘厚地。
山虽不在眉，所在拥空翠。
矫矫三苏公，挹此淑灵气。
文章垂日星，照映盖一世。
李侯起广汉，射策叩丹陛。
褎然出群英，东南蔼名字。
来上著作庭，行入甘泉侍。
胡为把一麾，西归寻药市。
吾闻此州俗，秉法更陈义。
厚德坐镇之，近古翻易治。
君家义槩堂，活人百万计。
老亲怀故山，色养谨承志。
还家万里余，赴镇夕可至。
不作题柱骄，岂有昼绣意。
班班老莱衣，人间真乐事。
忠孝无两心，出处固一致。
他日上思君，命驾当不俟。
此别谅非久，毋庸掺征袂。

天清无云秋气明，好风丛桂传芳馨。
乃于此时送君行，江空目短难为情。
蚤从两川驰大名，眉宇莹彻春壶冰。
语辄倾倒心地平，大篇小篇韶钧鸣。
寿皇一见喜不胜，璧水道山照群英。
潼川题舆远有声，痛洗盐䇲疲民醒。
天子呼来再登瀛，典领著作承明庭。
绝域往陪苏子卿，马上谈笑胡人惊。
归来期君侍西清，胡为西去谋专城。
士友重叹君不譍，视此进退秋毫轻。
洋川风物天下称，文翁流咏人载赓。
当时犹待郡政成，君今未到意已倾。
岢峩大艑秋江澄，图史万卷鸥与盟。
残编断轴恐飘零，数辈装潢手不停。
我亦重来预彯缨，三日不见鄙吝生。
况此掺袪将长征，欲挽不留鸿冥冥。
赐环勿惮万里程，江山多助笔纵横，黼藻王度扶中兴。

处则有超莲，出则将哦松。
眉宇无一尘，出处皆雍容。
君看妙莲华，本出污泥中。
两松痛埽溉，下有簿书丛。
污洁无二致，喧寂本亦同。
於潜今畿邑，蜀道万里通。
至今存古意，民风尚醇醲。
一邑既当问，尤宜抚疲癃。
蓝田文最高，后学仰韩公。
彼言盖有激，昧者但称工。
成案漫不省，丞哉岂真聋。
姜氏太岳后，夷门慕家风。
教子延名师，列碑多儒宗。
宫庠既开荒，书种庆所钟。
换桂双枝秀，益见笔研功。
后生日加勉，衣钵传无穷。
君才有余刃，壮行气方充。
功名此椎轮，劲翮看摩空。
我归幸同社，棋酒时相从。
尊前不忍别，吟愁夕阳舂。
我家老扬州，五纪有遗踪。
向来耕织图，为烦访溪翁。

万山四塞围平陆，大为关中次为蜀。
我生东南未曾到，蜀士游从闻颇熟。
自从襄阳上峻途，高欲登天下临谷。
女娲大山塞空虚，麻线名堆千万曲。
行人一升鹿头关，下瞰平川如画幅。
幅员二百四十里，里出万缗民日蹙。
向来陕西五路兵，退守诸关疆地促。
计臣权宜重增赋，民力尚宽随所欲。
尔来因仍七十年，鬼不输钱无雨粟。
民生哀哉不堪命，外若富饶中不足。
益梓尚有繁盛风，夔峡穷民几比屋。
侧耕危获供税租，饭多稊稗无嘉谷。
朝廷谋帅弄印久，宣谕尚书剖符竹。
尚书当今第一流，翁婿相望冰映玉。
贻书挽君为此行，古人义槩非流俗。
君亦慨然挈家去，掺袪未免再三祝。
君行岂为温饱计，一举高飞快鸿鹄。
丈夫生有四方志，登览山川非碌碌。
顷为假吏到燕山，未行先取山经读。
所至访寻多得力，中原至今在吾目。
北征西征昔有赋，何肯徒行空逐逐。
子西尝因过岘首，遐想羊公欲相沃。
关右放贾眼拔镞，表留卒使痈溃肉。
试推此意向前去，到处前人有遗躅。
五丁开山果何在，赞皇筹边言可覆。
剑门石角皆北向，雪岭界天望身毒。
高皇将坛在汉中，武侯八阵留鱼复。
栈阁绳桥世称崄，威茂渡笮来夷族。
李冰离堆如底柱，大宁盐泉若飞瀑。
四路尤多未见书，买归何止三万轴。
黄松次功蜀梼杌，石湖居士吴船录。
君宜预考经行地，却随所见书之牍。
幕中便可资筹策，远业因兹增蕴蓄。
又闻渡泸不在泸南在沉黎，卭崃九折是君家世尤当知。
艺祖按图挥玉斧，大度河外等弃之。
本朝独无南诏患，一语决定无敢违。
成都郡庠千白袍，后来之秀日益奇。
周公礼殿岿然在，画像盘古继宓牺。
春秋奠谒用旧乐，想见节奏并威仪。
谈经约史各专门，学问可以相发挥。
康节遗书有传者，不惜师问穷精微。
先天仅得十二三，声音律吕无由窥。
更有异闻多细事，试因余暇质所疑。
青城大面访仙迹，普贤灵变穷峨眉。
街名棋盘路九逵，江号濯锦如污池。
古柏参天二千尺，水浒鼎立三石犀。
药有珂贝说尤诡，字书不见栮与桤。
金堂鹦鹉扫孤塔，苍溪橘柚五出椑。
嘉陵梵像为最巨，阆州城南天下稀。
少陵入蜀往来久，须行万里方知诗。
我惭寡闻言又拙，君其更为加询咨。
老我无复为世用，但当杜门待君归。
归期未知果何时，时寄尺楮宽吾思。

{髟/监}𩭹两狻猊，胡为到庭户。
细观画手妙，模写真态度。
意足谢繁笔，不待丹青污。
乱扫腹背毛，头足巧分布。
尨也如愁胡，眉攒眼光注。
岂惟足生牦，垂耳纷败絮。
掉尾固自若，狸奴为惊瞿。
侧耳实畏之，冲目犹敢怒。
诚知取形似，不吠亦不捕。
对之辄一笑，聊用慰沈痼。

伊昔羊尹临丹阳，真率之名初滥觞。
香山尚齿当会昌，卧云不羡坐岩廊。
七人各列官与乡，年德俱高世所臧。
丙午同甲遥相望，清谈生风想琅琅。
耆英人物尤轩昂，赋诗远追白侍郎。
文富归休寿而康，衣冠十二何锵锵。
吾乡五老如雁行，至今月评尚推扬。
家舅仕宦接王杨，眉寿遂及渭水姜。
我如伤禽趁鸾凰，忽惊骑箕归银潢。
向来雅约犹宝藏，菜羹草具烹彘肪。
四皓中间有夏黄，蔼蔼义风夸句章。
年来抱疴久在床，同社阔别如河梁。
君尝远宦逾沅湘，又向封川憩甘棠。
瘴雨蛮烟暗桄榔，何时归安朝士坊。
忽传新诗几生光，敛衽正色而寒芒。
诗境几成破天荒，徐为续貂未须忙。
静揣归期应未央，归纵未衰亦老苍。
莫年甘与子同裳，何事相望天一方。

顷年曾记游花谿，宗枢潭府谿之湄。
徘徊其上叹秀爽，宜有英才瑞明时。
岩岩林公天与奇，劲气不为金石移。
少以六义鸣上庠，游宦所至英声驰。
澜翻荐口彻旒冕，通籍直上黄金闺。
出宰长城如卓鲁，至今遗爱人歌之。
入朝一冠御史豸，台纲振厉先光辉。
光宗圣度如天大，俾承旧制形宸奎。
言所当言公不屈，上喜抗直深倚毗。
历居三院上横榻，首尾独击及四期。
擢居小天不肯住，远指章贡把一麾。
政成召节不旋踵，神与清涨促公归。
代言批敕节弥励，藜藿不采非公谁。
竟以松班分制阃，海邦虽陋不鄙夷。
抚摩赤子厪一稔，功利及物难周知。
公方在台我立螭，台省相望心事齐。
皇上初政公赐环，我居青琐公紫薇。
时平论事同努力，寄名雷霆如恐迟。
我求外补径投闲，公亦出关喜相随。
受廛亲见贤郡侯，攀辕卧辙同旄倪。
公时自谓二宜去，吏民犹诵三不欺。
棠阴蔽芾勿翦伐，万人来往城南堤。
书来不复说余事，颇言别墅躬鉏犁。
频年日涉愈成趣，去家三里共游嬉。
首崇御札极尊合，又以副墨登之碑。
非欲自诧稽古力，铺张圣德彰仁慈。
犹记殿上争挽衣，咫尺龙颜犯天威。
坐以汉法当粉齑，廷臣就列仍绅緌。
箧藏常裾不容毁，如以折槛存轩墀。
公严十袭我书榜，老臣追往空涕洟。
吾闻一潭浩深绿，上有怪石形如龟。
是为古丽最佳处，地藏天作公发挥。
大谿横贯地坦平，演迤明秀山四围。
十峰历历可名数，余如芙蓉耸天涯。
独此一山亘里许，中立壁峻难攀跻。
堂名娱老正东南，比汉二疏公庶几。
海棠炫昼遶栏槛，细数嫣红遍繁枝。
杂花满地秀而野，何殊迂叟居洛师。
千岁灵龟巢莲叶，祝公耆寿登庞眉。
桃花源杳号霞隠，木奴霜后黄金垂。
深可藏书旷可射，初篁细香临月池。
狎鸥渚边鸥为下，观鱼梁上鱼不疑。
悬崖石横笋斜出，拒霜为城媚清漪。
公既垂车弃轩冕，鸿飞冥冥不受羁。
超然但欲适吾意，抱瓮直欲心忘机。
我虽未到景略序，尽录无心图画为。
花朝月夕景何限，想见晴好雨亦宜。
落霞孤鹜映西日，多少空翠仍烟霏。
此虽见之咏不足，强欲著语是耶非。
两守宝婺行或止，无由往叩山中扉。
旧闻赵公访欧阳，千里命驾如吕稽。
清风明月两闲人，万口犹传乐府诗。
我虽挂冠病双足，颂系一榻当炎曦。
荷公虽若鱼相忘，尺书时来自缄题。
屡索鄙书懒未暇，又恐境胜难为词。
兹来督我语益峻，远寄蜀绢栏乌丝。
为吾赠诗仍就写，欲待相好无时衰。
想像试作高堂赋，身知难往心欲飞。
才固不多老更尽，况此病瘁神亦疲。
不如及今为公作，语成不工不敢辞。
两家子弟向后日，庶几二老同襟期。

皇家基业天与隆，金枝玉叶槃石宗。
我皇圣德摩苍穹，朱邸森列庆所钟。
仲氏吹箎何雝雝，云梦八九罗心胸。
群经读遍巾箱中，笔端豪气舒长虹。
殿前玉佩声冬珑，天人眉宇辉宸枫。
大名起魏茅士封，黄旛豹尾双镇雄。
宣城名郡烦凭熊，政绩越过黄与龚。
楼前叠嶂横云空，佳句不减玄晖工。
贤王易镇甬水东，阳春有脚皆仁风。
百蛮面内文轨同，坐清聚蚁驱屯蜂。
碧海万里楼船通，天子神圣非臣功。
薰风入弦槐阴浓，新荷泛绿榴花红。
晓来佳气飞青葱，惊诧野老田家翁。
箫鼓动地光融融，堂上帝子方雍容。
清旦燕贺簪笏丛，负弩小吏随登龙。
由来降灵自神崧，难老何用齐乔松。
年年箕翼寿两宫，捧觞戏彩俱无穷。

山阴岩壑妙人寰，十载扁舟空往还。
赞府端能慰牢落，连朝相与上孱颜。
龙盘凤翥无奇画，霞蔚云蒸有旧山。
吊古凄凉更离别，满怀秋思到眉间。

清德曾瞻启庆碑，孙曾清更畏人知。
祇缘一介弗轻取，坐使斯民不忍欺。
濑水家传御书卦，宣城手写送行诗。
典刑尚继金銮旧，马氏一门谁白眉。

玉映清心着壸彜，闺房宾敬到齐眉。
岂惟山水协高趣，更为国家生好儿。
万口共推诸福备，八旬犹负一年期。
伯仁冬日应肠断，不见堂前举酒时。

婉嫕应眉寿，天胡弗与龄。
情深孙楚咏，泪尽女挐铭。
蘋藻空南涧，芝兰有谢庭。
越山埋璧处，秋雨湿铭旌。

勤俭佐家肥，犹齐举案眉。
锦封俱被宠，鸾鉴可胜悲。
谢砌森群玉，郄林先一枝。
木华文隽丽，铭德粲堂碑。

不识紫芝眉，空传有道碑。
义方真可法，暗室肯容欺。
未觉山川改，深明昼夜知。
薤歌惭不称，冢子素能诗。

玉立期清贵，厖眉望寿龄。
父兄嗟奄忽，姑姊亦凋零。
厚德今谁在，佳城惨欲扃。
孙曾闻竞爽，兰玉在阶庭。

洗印日无几，载芟春已祈。
龙神来鄮岭，香炷𦶟流眉。
自笑受廛许，堪为学稼迟。
洋洋添野水，已足乐吾饥。

秋宵坐到玉绳低，历历明蟾数桂枝。
重露半翻蕉叶径，好风时飐豆花篱。
不妨起舞弄清影，何用撞锺夸小诗。
浊酒困人垂欲睡，更揩病眼一扬眉。

老氏正求知我希，吾今老矣更何之。
极知仕宦皆由命，纵有功名已过时。
览镜形容宁复我，还乡交友定从谁。
慈亲多幸方难老，家舅尤欣未觉衰。
教诲至今仍似旧，襟期暗合自相知。
新诗必使篇篇和，胜地还容处处随。
昼永剧谈俱喜听，夜深清坐更忘疲。
素钦行己初无玷，愿学持心不自欺。
紫橐清班叨预列，黄金横带忝同垂。
六旬顾我犹加懒，八秩如公尚自持。
但仰三尊知共庆，孰云十拗敢轻嗤。
无情到此方为达，省病从它不用治。
世事只将同蝶梦，人生几得见鸡皮。
观书自适非求解，杖策徐行莫厌迟。
俭素何妨贫胜富，优游真是乐忘饥。
虽然调乐无千指，尽喜当歌有十眉。
报谒要须亲自到，赴筵直以散为期。
醉翁雅意非谋醉，棋社清欢岂为棋。
白发只宜甘散诞，红尘任彼自奔驰。
安舆来往长陪侍，此意终身誓不移。

灵云一见两眉横，引得渔翁良计生。
白浪起时抛一钓，任教鱼鳖竞头争。

𥬞云追电笑谈间，争看骅骝出帝闲。
暂借短檠赊眼力，莫因远别梦眉山。
诗闻庭下频趋鲤，易在床头久铸颜。
趁取双亲皆未老，绿衣归换彩衣斑。

未问街头酒价添，迎光先卷读书帘。
送寒作片频窥户，著暖先融半溜檐。
莫作桧花添项强，且随梅点闹眉尖。
叮咛勿压南枝折，商鼎调羹待作盐。

烟雾冥蒙雨意垂，远山隠隠抹修眉。
急催行李投前店，似我当年在道时。

曾向林间对酒卮，不嫌俗物亦伸眉。
江湖若许同归去，能为先生理钓丝。

西北有高楼，氤氲临大路。
飞檐转春风，绮窗鏁云雾。
姣服者谁子，倾城此容与。
娟娟长眉青，不受脂泽污。
娉婷惜不嫁，恐为荡子悮。
写心泛清瑟，独不怨迟暮。

分尽余香空宝奁，罢临歌舞夜厌厌。
清跸不传虚绣帐，洞房月在西陵上。
玉殿尘埃闲御仗，翠眉忍上平台望。
宫车一去不复还，画罗金缕尚斑斑。

志士长肮脏，曲钩封公侯。
得丧亦何有，贤愚同一丘。
日月如跳丸，少年今白头。
胡为浪自苦，九折不停辀。
庞眉碧眼禅，一笑万事休。
辽鹤我言归，君其来与游。

青云年少欢娱地，脆弦繁筦东风里。
金狨醉倚玉骢骄，归去画桥临绿水。
钗梁斜亸云鬟坠，锦帐美人初睡起。
促上红茵翻舞袂，春愁不展眉峰翠。

有美人兮在空谷，肌肤冰雪颜如玉。
珠袖轻绡卷翠云，日暮天寒倚修竹。
自言久住黄金屋，舞遍霓裳羽衣曲。
昭阳春尽音信稀，伤心暗蹙眉峰绿。
百年日月双车毂，富贵荣华如转烛。
蓬海迢迢天六六，驭风归去骑黄鹄。

维舟桑落洲，十日风和雨。
雨余江波平，山横眉黛妩。
急呼黄帽郎，来扣灵真宇。
椒桂荐芳馨，鱼龙忽掀舞。
巨浪拍天浮，万叠震鼍鼓。
淮洲十里间，蜚檝不可渡。
三老前跪陈，珍贝非神予。
愿言点归装，勿为神所怒。
我生窭且贫，穷涂一羁旅。
照乘乏明珠，落霞有佳句。
稽首谢龙君，放我扁舟去。

永锡难老，眉寿保鲁。
以佐天子，为周室辅。

我来自东，小大稽首。
是用作歌，以介眉寿。

欹岩松桧转龙蛇，洞户仙人字少霞。
炯炯长眉非是画，翠翘斜倚碧桃花。

纹簟浥香余汗粉，绿眉攒恨旧愁新。
焚香夜拜初生月，暮色窗纱薄雾匀。

几年持笔事征西，未省樽前略展眉。
草檄朝慵腕劳脱，论兵夜苦舌疮痍。
报君自说心如石，忧国人言鬓欲丝。
若纪成功镂金板，能文韩愈自相随。

朝来何事苦颦眉，一客越吟三子归。
河渚徘徊感春草，山斋寂寞背斜晖。
知心古道谁相得，洒泪东风自觉非。
早到茅庐慰孤淡，易爻重待共参微。

久吏皆黄发，频年困赤眉。
忽逢司隶属，重睹汉官仪。
讴咏皆欣合，民灵共乐推。
区区蹇嚣辈，犹不悟天时。

带缓何曾绾，眉长未见愁。
青青缘御路，郁郁映金沟。
乱絮凌空荡，繁丝逐吹流。
传闻隋水上，千树拥迷楼。

昔年公掌秦中漕，虎节寻提四镇师。
从此功成为汉相，至今阙内仰萧规。
新诗远寄音盈耳，累牍频窥喜见眉。
更问春游何处好，夹城西面景龙池。

鹤发庞眉二老仙，林间老屋十余间。
斋粮不蓄惟栽菊，道眼长明祇看山。
朋侣过从应绮用，比邻掩映是嵩辕。
𫏐游自愧尘劳迹，解帢临溪濯腻颜。

一日夫子来山陲，来言去别将何之。
清尘旧尉亦皆至，鲜车轻珮光陆离。
入门顾我颜色好，林下把袂相追随。
笑傲恣肆意气豪，举首不觉白日欹。
拂榻乃留岩宇宿，纸衾蒲席诚可嗤。
不计丰约但适美，唯唯无语相拒违。
是时春和二月半，永夜耿耿轻寒微。
高谈交发雅兴合，如瓶注泉争淋漓。
须臾促席命言志，直吐胸臆㧑淳词。
人心不同有如面，平生各自有所为。
表民卒然趋席端，曰吾有志人不知。
末俗浅近乌足语，含哺未吐长嗟咨。
少从先生学经典，不探枝叶穷根基。
帝王之道断可识，殷盘周诰无复疑。
古今事业贵适用，文意述作须有规。
岂类童稚空琢刻，画饼不能疗朝饥。
十五孜孜事文字，磨砻笔砚精神罢。
长篇大轴浩无数，慷慨但欲扶政治。
前年补吏来浙右，局务冗俗不可窥。
倾怀欲效王霸略，骐骥捕鼠非宜宜。
钱唐大府多达官，品秩相较我最卑。
孟轲独负浩然气，谁能敛袂长低眉。
丈夫所重以道进，青云万里须自驰。
咄嗟顾我胡为者，甘以门荫为身资。
遂为谢病远引去，遽与簪组相差池。
胶西董生苟可慕，下帷克苦穷书诗。
闲居落莫多感激，所感时政生瑕玼。
贱臣抱节私自效，作书万字投丹墀。
天阍深岩在西北，引领一望云淋{雨/斯}{雨/斯}。
德音毕竟不下报，漫陈肝胆空涕洟。
嗟嗟吾生时命谬，不遇当时甘佚遗。
龙蛇之蛰尺蠖屈，万物不时须自怡。
我家田园在南国，亦有溪山名武夷。
泉甘壤黑堪稼穑，归与老农事镃基。
余与感之闻此语，精神飞动惊支颐。
深谋远虑不可测，沧溟无底天无涯。
阊阖门前无限客，摩肩踏足争前词。
暖衣饱食恣气艳，几辈卓荦能如斯。
诗君更前与君语，何必轻沮烦孜孜。
嘉谷冬收槿朝发，众物荣茂有疾迟。
不闻伊尹五干汤，尧舜之道方得施。
贤杰轻身重天下，岂使汲汲营其私。
况当夷狄侮中国，蹂践二鄙翻地皮。
将军诛讨苦未克，百万师老劳旌旗。
凶年乐岁复间作，风雨霜雪犹不时。
天子勤政不暇食，亦待才能相补裨。
庙堂之上有君子，聪明岂肯饶皋夔。
执秉公道尊大匠，裁度杞梓宁参差。
爱君为人性疏达，不以其教交相訾。
临风明月千里别，祝词岂惮倾肝脾。
俗人好毁寡乐善，嘉名清节慎莫亏。
朝廷若问平津策，贤良第一非君谁。

麦浪浮浓绿，山眉晕远青。
光风来婉娩，客意独伶俜。
回雁鸣何许，轻鸥下远汀。
人家总幽隠，烟雨竹门扃。

梓里德星聚，宝马如云屯。
扬鞭东城去，趁此梅正繁。
林烟引轻素，晻暧连遥村。
须臾日色高，客情舒宴温。
露晞润玉瀣，雪粲融朝暾。
千林秀松竹，万点铺兰荪。
开落犯春早，尘埃迷昼昏。
埋没颜色好，孤负眉宇轩。
疏野空自适，何人共清尊。
诸公尽豪隽，逸饮如鲸吞。
对花相慰藉，悲欢俱勿论。
吹嘘赖椽笔，欲谢终忘言。

丱角从亲后，抠衣拱座隅。
辞章窥雅制，翰墨景良模。
零露哀先德，青云激壮图。
暌违十五载，流落二三孤。
蹇涩凭乡荐，崎岖达上都。
芝眉重晤对，桂籍偶叨逾。
劳苦温言重，开明鄙性迂。
一雷初绾绶，千里遇分符。
琴浦催科拙，澄江德政殊。
美瓜滋灌水，良酝寄兵厨。
社雁惊飞楚，边鸿不到吴。
色辞思益远，忧患痛多虞。
风树亲难待，林泉誓与俱。
啼号真有累，缰锁复相拘。
华节来临镇，荒城获走趋。
二天蒙芘覆，半载幸驰驱。
郡政惭轓盖，民歌愧袴襦。
深期展四体，宁复顾微躯。
厚意平生在，高风振古无。
亲依方款密，聚散忽须臾。
鹢首浮仙路，乌台接禁涂。
苕溪虽近甸，宣室赖嘉谟。
德盛应难外，民思觊少苏。
甘泉跻法从，膏泽下寰区。
自叹如巢幕，人怜数守株。
寸心随履舄，只影在江湖。
鸟倦一枝稳，龙须大手屠。
闲情验蕉鹿，浩思忆莼鲈。
已困三眠茧，还穷五技鼯。
枫宸清问处，回首念疏愚。

昆玉皆龙凤，唯公最白眉。
乡邦好人物，翰墨妙词诗。
南浦言犹在，西山梦可疑。
我归公已逝，霰泪不胜悲。

短櫂夷犹任去留，尘劳今日暂休休。
飞觞莫问重城晚，揽镜须惊两鬓秋。
千里归艎何日到，一眉晴绿与云浮。
殷勤更问黄花信，准拟重阳一再游。

备尝险阻与艰难，久别松楸水一湾。
孤愤未申思北阙，双眉初展见西山。
化工已定休言命，巧匠于今亦汗颜。
它日中兴筹庙略，为君一露管中斑。

扁舟昨夜过黄州，准拟篮舆作胜游。
卷地骇风回岸脚，扑天惊浪打船头。
一尊欲访东坡隠，两鬓难禁宋玉秋。
江上乱山云色重，却疑眉黛锁闲愁。

飞飞野雉雄挟雌，相与孳尾为之妃。
人生谁不有配偶，我生垂老为鳏夫。
永巷蛾眉几千指，一妻一妾庶人礼。
壮年受室不及时，老去自怜身独处。
短布单衣谁为缝，东皋种黍谁共舂。
苍天高高不可问，愿照衡茅有孤闷。

青丝织作双鸳鸯，紫丝绣成双凤凰。
在家不敢窥屏著，心愿出门逐夫婿。
琴中解道人心事，不辞半夜将身去。
君亲涤器妾当垆，岂料赋成天上知。
临邛旧事不记省，千金多买青蛾眉。
嫁时衣裳今尚在，妾貌未衰君意改。
当时去家恨太迟，今日思家翻自悔。
玉环既断不复连，青铜既破不复圆。
古来佳人多薄命，不见鸾胶能续弦。
但愿新人同燕婉，桃花长春月长满。

静女不下堂，游子志四方。
五花骄马金络脑，出门仆从生辉光。
草青沙软湿春雾，玉蹄联翩踏花去。
楼头明月阙又圆，西风一夕生庭树。
明珰缀以木难珠，锦衣系以貂襜褕。
青眉玉颊为谁好，天阔飞鸿无素书。
今年花落容华在，明年花发容华改。
离鸾别鹄不自怜，人生难得长少年。

竹窗环佩声珑玲，开窗不见山眉青。
玉妃翦水堕花片，龟手入袖肤粟生。
紫茵锦幕燎炉炽，不知酒面寒欲冰。
春葱百指酌暖玉，似胜煮茗松风鸣。
亭中主人笑无语，雪景佳处未易评。
诗成呵笔笔随冻，冥搜有味银海明。
天风浩浩吹鹤氅，欲跨白霓凌太清。
负暄曝背者谁子，此亭可望不可登。

桃花结子杏花落，蛱蝶飞来遶新绿。
胭脂如醉春意浓，嫣然一笑桃杏俗。
蔷薇之露不涴衣，玉颊仿佛生頩姿。
无双国色自爱惜，描貌安用诗人诗。
雨湿东风三月尾，夜寒烧烛照花睡。
索花劝饮干百壶，美人羞死颦眉翠。

玉融秀参天，人物时炳灵。
小春气候佳，产此千人英。
酌酒为君寿，不惟祝年龄。
君家屋渠渠，鹤发居中庭。
前有棣华秀，后有兰芽馨。
安用执象简，始足为君荣。
置身瓶盎间，恐损双鬓青。
试占眉间黄，身闲即蓬瀛。

蓝田美玉骊龙珠，天马之驹丹凤雏。
平生眼底未曾见，物以希有为珍奇。
世间尺子乏英骨，{犭屯}犬虽多安用为。
留侯丰下宜有后，更积阴德栽培之。
大儿崭然露头角，胸中箧笥罗诗书。
文章机杼有家法，睥睨云汉思高飞。
小儿学语解揖客，眼如点漆肤凝脂。
家庭有此万金产，何忧门户无光辉。
乃翁昨日坐堂上，津津黄气溢两眉。
女奴走报子舍喜，紫兰玉树生孙枝。
不须老释亲抱送，此真天上麒麟儿。
我来欲与汤餠客，对翁寿以金屈卮。
看渠一岁能识字，八岁落笔驱文辞。
三衢之留世冠冕，公侯衮衮当无疑。
他年我未须发白，已见此子摩天衢。

孤烟近见数椽屋，急水时行独木桥。
入眼异乡风景别，修眉一抹暮山遥。

轩冕喜而忧，山林静而闲。
宠辱皆妄事，请看槐梦安。
世人悟此少，低头缚微官。
足跌尚欲趋，翼倦不肯还。
谢公湖海士，着眼高尘寰。
心如玉壶冰，当暑气自寒。
怀璧不愿市，懒上青云端。
亲朋劝之仕，晚出弹其冠。
未令据槐厅，亦合登蓬山。
造物拙用大，束带来侯藩。
掉头厌多事，袖手思故园。
眉间已黄色，镜里犹朱颜。
家住玉笥西，别有壶中天。
千亩稻秫肥，三径松菊繁。
妙得诗酒趣，小作杖屦缘。
鸿飞霄汉外，蝉蜕尘埃间。
我方自窘束，仰屋坐长叹。
欲仕苦无津，欲归苦无田。
野鹿念丰草，老骥困短辕。
终当抱琴书，从公掩云关。

踉蹡揖客客为谁，依旧骊珠色陆离。
不谓远游来此地，未能小隠待何时。
惯看覆手仍翻手，休问开眉与皱眉。
归去淮山访猿鹤，清风满袖自披披。

江头三老风樯急，诗叟欲行还却立。
刚肠不解儿女悲，肯为别离襟袖湿。
翰墨场中空白眉，宦游不遂休奔驰。
平生讷室有秘诀，持以赠君君可归。
静而无哗气方定，清而寡欲心自正。
耳根毁誉等风波，眼界枯荣俱泡影。
得此还家虽退藏，被褐怀玉中含光。
踏破青鞋行万里，猛省昨非今近是。
但看污渎有灵龟，莫道蹄涔无尺鲤。

荷锄芟草唤畦丁，手拾黄梅遶树行。
结子青青随雨老，开花白白本冰清。
尝新争擘红泥酒，知味谁调玉鼎羹。
齿软眉颦遭弃掷，误从雪里竞欣荣。

绿幄阴深数树梅，胡床相对手行杯。
茫茫世事愁眉敛，亹亹谈谐笑口开。
欲把清风留客坐，更呼明月出云来。
咄嗟难办厨中具，兴尽翩然命驾回。

冬令始严肃，淑气回晏温。
帘帏映瑞色，见此天上麟。
蒙羽有再来，机云定前身。
清标入黄绶，胸次不受尘。
洗玉酌流霞，眉间喜津津。
飞龙御天位，乔木思世臣。
功名固自有，难得惟青春。

随牒久浮食，弛担来卜居。
鹪鹩一枝足，不羡飞天池。
盥濯朱墨手，拂蠹理故书。
识字非子云，下帷惭仲舒。
第喜宦情薄，未解归思纡。
对境有喧寂，即理无成亏。
动以静为根，轮柅常相须。
捷径易倾覆，夷途固逶迟。
巷南有廛隠，白玉不受缁。
熟视眉睫间，容色常穆如。
伯仲吹箎埙，北堂奉期颐。
时亦踏街尘，意马不外驰。
见我床头易，信我殊不痴。
喜言虽溢美，老眼眩色丝。
相期到妙处，不止奚囊诗。

解后章江上，知从五马车。
君才犹未用，吾老更焉如。
间阔思眉宇，殷勤得手书。
喜闻衣彩乐，入馔有江鱼。

右相尝惭呼画师，技痒仍复拈毛锥。
逼真谁作此赝本，亦有妙意生妍姿。
中庭燕坐必主妇，绿云高髻香罗衣。
嫣然嫔妾左右侍，前浴能言丹凤雏。
娉婷及筓女公子，素腕拥项相携扶。
两两为朋四髫龀，乳卢随逐相谐嬉。
掌中看珠二少艾，捧腮却立鸦鬟奴。
屏间拥膝袖玉笋，疑是梦阑颦翠眉。
侧身背面按筝者，冰肌绰约不自持。
床前跪起各姝丽，为儿理发抆涕洟。
有犬斓斑受摩抚，与人习熟无猜疑。
梳妆淡薄服制古，如见永徽贞观时。
若非侯家及主第，人物无此美且都。
荆钗布襦小家妇，生子不如山下麑。

觚棱挂晓日，浮鹢违都城。
今代朱伯厚，勇去投簪缨。
津津眉睫间，不见离别情。
问之何能尔，内重外物轻。
声利诱一世，漏尽犹夜行。
岂不厌逐逐，无由息营营。
若人着眼高，不受世网撄。
奋身许国久，艰险亦饱更。
乘传上蚕丛，拥旄到龙廷。
中朝豹尾班，讵可欠老成。
一旦念丘园，拂衣即遐征。
君相虽贪贤，欲留终不能。
班以内阁奥，秩之闲馆清。
皖山插天翠，淮水到海平。
婆娑山水间，可筑半隠亭。
鸡豚入新社，鸥鹭寻旧盟。
收身谢危机，至此全修名。
嗟我为糊口，偃蹇侵颓龄。
仰羡冥鸿高，俯惭晓猿惊。
青山不负约，行矣谋归耕。

花萼楼台畔，年年瑞气新。
慈闱欢爱洽，帝殿宠光频。
清静心如水，和平气似春。
自然眉寿永，何必羡松椿。

休将世事关身事，自数颓龄尚余几。
那堪老赋悼亡诗，不见蛾眉瓠犀齿。
熏染可无知见香，澡雪正须功德水。
风波跌足今惮行，林下独居心迹清。
冷看世态有翻覆，蚌则欲雨鹬欲晴。
何似消摇常燕坐，雪白莲花生烈火。

人生昏宦只二事，忧喜相缠不知几。
我今岂可老更痴，颊有霜髭口无齿。
举案齐眉安在哉，独自饭蔬而饮水。
半生同住不同行，稍感伤悲心亦清。
雉鸣雌应春日暖，鸠唤妇归天雨晴。
断除此念如尸坐，调护坎离交水火。

寤寐闲思畴昔事，来往于怀日凡几。
伯鸾不可无孟光，岂为青眉并玉齿。
阿咸今与我不同，蛩蛩得草鱼得水。
流苏帐暖双杯行，春近梅妆香更清。
试唱刘郎竹枝曲，道是无晴还有晴。
长夜老夫方独坐，手把楞伽对灯火。

莫年尚恋蛾眉斧，平日空谈蜡脚禅。
应笑老夫甘寂寞，只将黄奶替婵娟。

桃花映面方留咏，藤刺缠身始悟禅。
短发镜中霜薄薄，修眉窗下月娟娟。

一声𫛸鴂落红稀，试问春余几许时。
多谢佳招频卜日，自惭衰朽却愆期。
但能有酒肯留客，莫恨无花空折枝。
邑下老禅无恙否，可同谈笑一开眉。

笋舆呕轧度何许，水满东皋新过雨。
主人倒屣出门迎，喜气津津贯眉宇。
别易会难宜少留，清谈绝倒殊不休。
青衿诵诗劝客饮，客亦欢然争旅酬。
向来青鬓今白首，自古交情难耐久。
从今乘兴时一来，请属细君多酿酒。

小溪一曲山四合，溪边杨柳藏门阑。
当时玉人在花下，对花窈窕矜红颜。
一双白璧不可聘，许我结佩乘青鸾。
我时年少气方锐，自负落笔翻波澜。
谓趁春风上霄汉，可以终老同清欢。
不知辛苦得一第，始见崎岖行路难。
有如萍草无根蒂，二纪流落江湖间。
莫年通籍入金马，虎豹嗔人窥九关。
天边失脚身堕地，春风破浪扁舟还。
云𫐌未几舍我去，空委玉骨埋青山。
重来溪上事皆变，惆怅齐眉难再见。
王母麻姑安在哉，过眼百年皆露电。
老身长子恩义深，不为向来花映面。
花枝一谢明年开，玉人一去何时回。
人今不见花亦尽，至此终日空徘徊。
百川宁有西流水，万古滔滔同一轨。
不堪回首细绎思，临没之言犹在耳。
蜀乡有凤空求凰，秦树无乌共将子。
年来年去春复冬，此生有尽情无穷。
一泓清泪洒不断，四山萧飒来悲风。
惟有老人老更健，年过九十如霜松。
尊则吾母舅，亲又吾妇翁。
收泪相劳问，停车少从容。
悲思无益不自禁，暂时借酒浇心胸。
明年强健再省觐，尊前更酌真珠红。

宦游碌碌本无奇，失脚归来莫皱眉。
只合一廛修穑事，岂堪千骑把州麾。
旱干偶得崇朝雨，秋熟应无卒岁饥。
耕凿熙熙皆帝力，丰年请为续周诗。

两大家声著，三从妇德全。
金珠捐玩饰，蘋藻荐恭虔。
眉寿无遗恨，心空悟秘诠。
生刍来奠客，千两拥新阡。

手把一麾来霅水，身似痿人方暂起。
此行本为贫所驱，非恋吴中风土美。
浩荡烟波隔白鸥，间关道路劳黄耳。
幸而别驾有诗流，相逢眉睫津津喜。
我今白首君黑头，莫讶钟鸣不知止。
每因揖客愁下榻，岂暇谈玄频捉麈。
忙里偷闲花下饮，更约广文同笑语。
把酒消忧忧更来，见说东皋今渴雨。

雨过千畦{禾罢}{禾亚}黄，趁晴刈获可登场。
田家子妇开眉语，白粲新炊满屋香。

聚景园中芳意换，望湖楼下绿波长。
厖眉自识车音美，时有絪缊夹道香。

城西去天才尺五，溯游从之不修阻。
西湖春水涨旧痕，葡萄盎盎浮春醑。
鱼成队阵影虚游，禽呼友朋声乐与。
船行是处有佳趣，芳草和烟迷断浦。
小桥曲径通深幽，疑在阆风与玄圃。
花飞犹有半妆在，柳长尚作画眉妩。
酒中之仙仅八人，把杯谁是湖山主。
楼台倒影俯清漪，密树摇风翠交舞。
妙处政自落笔难，安得君房妙言语。
只将剧饮饯残春，一醉忘形到尔汝。
黄香可人招不来，云烟落纸英词吐。
三年与君巴峡游，至今诗名播西土。
金华不生有嫡孙，一时纸贵人争睹。
维莫之春作兹游，绝忆苏仙赋东武。
从今风月三千篇，要扫冰溪九万楮。
芰荷立水更重游，当戒行厨治尊俎。

鹰扬家世尚精神，授钺宣麻命数新。
眷重先帝传禅日，恩除今上继承辰。
谋猷合去陪诸老，眉宇重来看万人。
约我登楼共秋月，少留不负百年身。

半雨半晴山弄姿，湿云吹风不成痴。
蘼芜渐遍楚宫碧，葡萄未涨巴江迟。
西南大尹初涉境，山川效职加瑰奇。
翠屏窥窗故娟妙，松峦映掩相参差。
浮云击汰睨青壁，灵君一去今安之。
吟情浩荡隘宇宙，万景敢云骄莫随。
当年楚境半天下，孱王醉梦方昏疲。
珊瑚玉佩赤帝女，星髾羽盖蜺旌旗。
锡符赐荣岂无意，侍臣托讽褰帱帷。
尹今文采继骚雅，梦得诗魂羞竹枝。
吾行一百八盘上，钻天但觉天云低。
荒荒野驿虎豹怒，阴阴岭树猿猱嬉。
危登险陟倦三伏，口呿背浃嗟胡为。
岂知舟行有奇观，山灵秘惜留归时。
青帘白舫夙已具，芒鞋布袜将从兹。
胸中邱壑未尘土，头上岁月从驱驰。
虽无胜具逐支许，尚有乐趣同周施。
何当投劾便归去，发船打鼓清江湄。
更催尺一唤公觐，同看二六浮修眉。
常山蛇阵想鱼腹，建溪龙焙倾蟆颐。
摊钱昼浪看三老，杖藜晚岸寻名缁。
昔人汶岭寄书帖，更歌蜀道先吁嘻，未若尹外岳牧中丞疑。
惠爱春江之赴沧海，清明秋月之挂峨嵋。
尽驱三峡波涛笔，第入思齐访落诗。

不露锋芒意已彰，扬眉早堕识情乡。
着衣吃饭自成现，打瓦钻龟空着忙。
若信师姑元女子，无疑日本即南唐。
一天月色澄江上，底意分明不覆藏。

平生山水缘，所阅辄相偶。
寻幽半江浙，领擥如益友。
我闻姑孰下，二梁山对守。
两娥颦黛远，久落诗人手。
今行适未到，梦寐念殊久。
今朝古亭上，四望一无有。
风岚暝四合，云沙涨江口。
渺渺天际间，了不辨妍丑。
登临漫连日，所得竟何取。
嗟予山泽姿，林泉賸奔走。
岁晚忆蛾眉，欲见事还否。
人间遇不遇，难以智力诱。
坠楼人不见，举案情何厚。
何如对此山，远拂双眉柳。
风樯明日上，相期后牛首。
天浄楚江寒，黄昏一杯酒。

平生山水缘，所阅辄相偶。
寻幽半江浙，领擥如益友。
我闻姑孰下，二梁山对守。
两娥颦黛远，久落诗人手。
今行适未到，梦寐念殊久。
今朝古亭上，四望一无有。
风岚暝四合，云沙涨江口。
渺渺天际间，了不辨妍丑。
登临漫连日，所得竟何取。
嗟予山泽姿，林泉賸奔走。
岁晚忆蛾眉，欲见事还否。
人间遇不遇，难以智力诱。
坠楼人不见，举案情何厚。
何如对此山，远拂双眉柳。
风樯明日上，相期后牛首。
天浄楚江寒，黄昏一杯酒。

结交不在久，但问交者谁。
相从何用频，要以道谊期。
我初未识君，已诵班马辞。
太学金薤篇，烂若琳琅垂。
妙理溯家学，雄文想英姿。
天乎慰此心，而获亲芝眉。
一见语未尽，觉我骄气移。
荷君偶过听，得我嗟何迟。
我方缚微官，君亦居所疑。
于今五六年，见日常差池。
有时适相逢，一语不及私。
往往从容间，百篇惟新诗。
归来念所得，如日身亲之。
君将抱停涵，一洒澄江缁。
想君车马至，短褐环旌旗。
万口如一词，是曰得所师。
一斑见稍稍，士气今虹霓。
江城见儒英，而我失所资。
自惭索米久，不去今何为。
及瓜早归欤，问舍江之湄。
政须迩门墙，作意频追随。
穷达于其天，纷纷徒自欺。
买羊沽酒日，剖此胸中奇。

大钧落落元无钩，百尺空卧元龙楼。
天生斯人竟何用，摇笔仅可供眉愁。
诗人惯作惊人语，富贵迫人嗟几许。
世间万事要其终，只今此道犹能东。

巫山磊块山林姿，一邱一壑贪成痴。
寸峰拳石瞥眼过，张皇攫觅惟忧迟。
东南佳山多秀丽，就中所欠雄与奇。
饱闻巫山冠巴峡，奇峰十二相参差。
昔年图画常一见，欲见此山无路之。
扁舟西溯上三峡，千岩万壑争追随。
终朝应接已不暇，心目洞骇俱忘疲。
蓦然钟鼓高唐上，峰峦二六排旌旗。
一峰霞彩迥在望，一峰展翠开屏帷。
无心出岫云吐色，偃盖平峦松并枝。
仙踪鹤驾羽衣近，坛石瑶台阊阖低。
白云一起凤皇下，清泉四合蛟龙嬉。
群峰角立变态异，一一大巧乾坤为。
外堪击拊试声律，中含造化分四时。
天下名山亦多矣，未有列岫奇如兹。
九华一景固天巧，惜与江流相背驰。
南北两峰喧众口，妆抹却恨同西施。
何如此峰无限好，行行列列临江湄。
烟云漠漠出寸碧，风雨时时横黛眉。
舟人渔子漫回首，骚士墨客劳支颐。
我来穿水入天去，貂裘章甫生尘缁。
昂头见此大奇特，跻攀不上空嗟嘻。
吾将欲访三岛登九嶷，上蓬莱道山之壁，绝泰华终南之嵋。
飞凫去舄啸沧海，却来巫峡温前诗。

料理风光兴未残，老无诗手一何悭。
新传彩胜排枝上，趁得冰花落鬓间。
噪雀晓来埋屋角，土牛声已动谯关。
寒窗我欲觞眉寿，不是羊羔醉玉山。

秋影涵江暇日长，银袍济济宴公堂。
九华佳气眉间色，千佛高名马上郎。
賸数连珠夸瑞应，会看仙桂满枝芳。
春风得意归来好，衣锦联镳入故乡。

胜日山堂共一樽，未妨窈窕对嶙峋。
髻分翠影眉争绿，人与南山各可人。

红妆夸睡足，粉额趁颜开。
惟有江梅样，蛾眉淡拂来。

我痛须自排，汝痴故难忘。
何时篆冈竹，重来看眉藏。

自古蛾眉嫉者多，须防按剑向随和。
此身更似沧浪水，听取当年孺子歌。

赵君胸中何瑰奇，白日照耀珊瑚枝。
新诗哦成七字句，孤桐赠我千金资。
人间皓齿蛾眉斧，筝笛纷纷君未许。
自言工作古离骚，十指黄锺挟大吕。
芙蓉清江薜荔塘，灵均一去乘鸾凰。
君试一弹来故乡，荷衣蕙带芳椒堂。
往时嵇阮二三子，能以遗音还正始。
谁令窈窕从户窥，曾闻长卿心好之。
低头儿女调音节，此器岂因渠辈设。
劝君往和薰风弦，明光珮玉声璆然。
此时高山与流水，应有锺期知妙旨。
只今欲解无弦嘲，听取长松万壑风萧骚。

我昔游天都，策足蓬莱山。
风日不到处，意谓非人寰。
一涉势利涂，未免尘埃间。
了知此身累，痛自镌冥顽。
浩然动归志，暂得浮心闲。
金焦胜绝地，自古名东南。
两峰郁相望，宛若双云鬟。
我欲事幽讨，不惮涉险艰。
同行二三子，壮气不可干。
欣然从我游，竟日劳跻攀。
江神亦可人，为我风少悭。
要知仗忠信，可以行百蛮。
阿连有童心，平生怯波澜。
欲去足先涩，未语胆已寒。
谓有性命忧，力勉终辞难。
我行自不恶，尽得奇绝观。
匆匆理回棹，此兴殊未阑。
阿连惊我归，喜气形眉端。
殷勤为我贺，不意能生还。
索酒共一醉，相对俱欢颜。

赵子方五十，须鬓何斑斑。
身老心未伏，揽镜嗟衰残。
染髭学年少，整容向云鬟。
世间有仙诀，坐使壮岁还。
霜华喜顿改，霞脚惊先斓。
乃知人力穷，欲夺造化难。
黑白变朝暮，相对真面谩。
眉目且作伪，而况方寸间。
劝君循天理，颓然任苍颜。
汉廷方贵老，白首尚握兰。

玄冥一怒天地黑，巽二前驱声摵摵。
须臾白帝振轩裳，龙凤幡旗交委积。
旧传洛邑深丈余，今比常山才数尺。
天公作意逞阴机，翦水裁霜巧无隙。
云涛万顷俱浩荡，海风吹散琉璃碧。
坤轴摧压几欲颓，日轮埋没浑无迹。
定知谪堕万玉妃，紫府清都削名籍。
可惜飞琼天不管，等闲幻作神仙宅。
诗人嘲弄困万象，苦思不妨闭门索。
攒眉呵手撚冻髯，得意忻然见颜色。
英词逸气吞江湖，窃比君才如楚国。
看花君子待新晴，又见春风摇燕麦。
我方叠石筑小坡，人笑老翁似儿剧。
何当蹑履共登临，一览山川皆尽得。

风流汉署尚书郎，蛾眉列屋呈新妆。
中有一人十四五，雪肤花艳倾后房。
妒宠负恃亦常理，何乃弃置行路傍。
妾如桃李眩颜色，君如铁石为心肠。
忆昔赠君绿绮琴，佳期密意寓琴心。
白雪阳春世寡和，高山流水谁知音。
燕子楼中空寂寞，凤凰台上忍登临。
瓶沉簪断不堪说，钗分镜破何由寻。
君不见韩退之，绛桃柳枝二侍儿。
别来柳枝已飞去，故作镇州初归诗。
又不见白乐天，小蛮樊素争取怜。
晚年樊素欲谢遣，因赋不能忘情篇。
从来我辈情所钟，绵绵此恨今古同。
世间尤物最为累，须信万事浮云空。
二公号为知道者，未免爱欲缠胸中。
果能脱去如敝屣，自古未有贤于公。
料得文君对长卿，小窗时鼓一再行。
幽愁暗恨欲备写，离鸾别鹤难成声。
知君手种堂前柳，春风披拂还轻盈。
怜新弃旧似浅薄，如君未必真忘情。

仕路多艰棘，人生更转篷。
浮云偏蔽日，骇浪不因风。
世事愁眉外，人情醉眼中。
老来齐得丧，方寸等虚空。

瓜时正值一阳生，已见眉间喜气盈。
诏下鳌头恩数宠，香含鸡舌省曹清。
西湖好去穷清赏，南国无从恋蕣英。
自此达尊兼德爵，不唯年事合推兄。

鹊噪虚檐喜可占，奇薰得得出珍奁。
山𫉄尚带中原土，淮白仍余东海盐。
北物远来难再致，南烹久饫喜相兼。
分甘拟作亲庭寿，料想齐眉亦共餍。

桃叶山前宫漏迟，宫人傍辇持花枝。
君王喜凭绛仙立，殿脚争画双长眉。
欲抱琵琶弹出塞，结绮临春时事改。
井边忽见张丽华，忍听后庭歌一再。

胶胶朝路七书考，请绂星江恨不早。
昔诧庐山心未然，今见庐山真是好。
子卜子家庐山傍，庞眉鹤发商山皓。
老而欲佚不得佚，此佚由来锡穹昊。
江声山色纷亭前，溢架诗书对花草。
心闲日月自舒长，此身到处蓬莱岛。
不妨留客醉幕天，浩歌大笑尊罍倒。
寄言五峰盍定交，伴此一翁呼六老。

岷山斗险介巴江，天地精神此晦藏。
已发峨眉清一段，公家父子又相望。

三秦擅淮右，三孔专江西。
鼎足立世稳，文匠诗宗师。
吾生亦太晚，流风殆谁归。
龙泉剑之精，夜气贯斗箕。
今其为三孙，锋芒不能辉。
大孙学如针，钻到罅隙微。
小孙笔如雷，挟雨驱虹蜺。
弟兄时辈中，群雄望风雌。
我新幸且识，其仲字正之。
才调骥历块，襟怀鸥忘机。
每见必樽酒，谩延率移时。
剧醉尚正色，太平辄愁眉。
万事谈未了，心随白云飞。
其如总是客，而更遽语离。
各著古人鞭，满意酬所期。
离合有自然，姑置天一涯。

南中岂无岩，三洲盖其杰。
朅来五羊初，满听行人说。
今乘急雨游，吾屐不遑蜡。
遥观似舜峰，迫视疑禹穴。
数亩腹空洞，十丈口谺豁。
恍焉入其间，眼乱欲生缬。
宽处晃如堂，狭处黝如闼。
弯跧角门隈，屈曲磴道劣。
土膏兀参差，形象鬼塑涅。
人立双足欹，兽卧半身没。
斑烂旋洑文，钩锁玲珑骨。
伏撑突如栌，斜拄岌如棁。
倒悬云乳凝，上溜井花冽。
地空声殷雷，石卤色蒸铁。
暗中漏微明，圆处留小缺。
倒指数不胜，百怪千万谲。
游人得娱嬉，造物费曲折。
静言万物初，含气如聚沫。
流者气之融，峙者气之结。
时于融结间，故故出奇绝。
巨灵盘古机，虽妙不容测。
要之幻虚空，无乃等戏剧。
居人玩视之，过客三叹息。
濂溪舣行舟，眉山税归辙。
篮舆相踵来，潇洒祖无择。
三公走龙蛇，千载磨岁月。
夫谁四三公，吾学亦云末。
引杯酌髯丞，未老其勿辍。
朝夕神所游，古今理之窟。
从渠好事人，而酷嗜尤物。

君气如雕不受韝，君才如骏不受辀。
摩天历块少自许，臣视文潜雌少游。
场屋小铦大还钝，掇第未酬方叔愿。
二炊无日足斗升，一掷有时轻百万。
买臣一出今几时，非取富贵誓不归。
倚庐固秃孟母发，织锦更颦文君眉。
凤雏知我君之友，相属逢君试相叩。
岂有五年山上山，未尝一日口中口。

韶溪经其前，曹溪纬其背。
峥嵘两溪间，月华得吾爱。
开山不知谁，立屋已忘代。
寺碑兵火余，断石犹未废。
始淂智药公，与法作无碍。
梁题烟煤中，残墨犹未败。
始得眉山公，与寺为不坏。
余诗谩赘疣，满壁空癣疥。
我生迟百年，生与眉山背。
鸟为娇人声，山作傲物态。
老大堂头僧，曾受智药戒。
试从言下挑，要看急中对。
寺以月华名，中包法沙界。
方当月未生，敢问华安在。
得月而忘华，堂头大机械。
更和月也忘，始出机械外。

韶溪经其前，曹溪纬其背。
峥嵘两溪间，月华得吾爱。
开山不知谁，立屋已忘代。
寺碑兵火余，断石犹未废。
始淂智药公，与法作无碍。
梁题烟煤中，残墨犹未败。
始得眉山公，与寺为不坏。
余诗谩赘疣，满壁空癣疥。
我生迟百年，生与眉山背。
鸟为娇人声，山作傲物态。
老大堂头僧，曾受智药戒。
试从言下挑，要看急中对。
寺以月华名，中包法沙界。
方当月未生，敢问华安在。
得月而忘华，堂头大机械。
更和月也忘，始出机械外。

道人满藏是光明，况问麻衣乞得灵。
眸子外无余造化，士人中有几公卿。
爱名者十忌者百，逢人言失物言得。
试指一贤眉里黄，管招群枉眼中白。

浔流容派两江口，中有一城大如斗。
埤堞砖抏土藉隍，楼台瓦溃泥漫霤。
入言淮海初到时，江献其清山献奇。
彼私得之既以去，今幸存者皆其遗。
古藤阴下非眠处，肆言成谶终还悟。
末祸休冤黄绶欺，初谋已被儒冠误。
眉山处丧与得坎，朱崖儋耳全吾身。
孰知淮海造三昧，犹与眉山隔一尘。

浔流容派两江口，中有一城大如斗。
埤堞砖抏土藉隍，楼台瓦溃泥漫霤。
入言淮海初到时，江献其清山献奇。
彼私得之既以去，今幸存者皆其遗。
古藤阴下非眠处，肆言成谶终还悟。
末祸休冤黄绶欺，初谋已被儒冠误。
眉山处丧与得坎，朱崖儋耳全吾身。
孰知淮海造三昧，犹与眉山隔一尘。

山立堂堂古白眉，一龙一象殿江西。
春秋多寡弟兄是，朝暮往还宾主谁。
藤坐蒲团邀二妙，其间着我成三笑。
无夏无夷迹自融，不儒不释心相照。
远公送出如欲留，陶令辞行如欲休。
殊觉上蓝今胜践，少分前辈旧风流。

日月迎春急，江山送腊愁。
岁穷犹被檄，途远更乘舟。
家累已相逼，官身那自由。
欲从公款愬，公自郁眉头。

肺肝供物态，须鬓管年华。
眼阅世更变，口谈时过差。
眉因公道蹙，手为贵人叉。
点检通身事，都无益自家。

湘水前萦带，蒸江后引裾。
中容齐塔阜，上建读书庐。
气象河汾上，规模景祐余。
帝王无异学，孔孟有遗书。
绛帐讲之熟，青衿受以虚。
心原逢左右，理窟悟终初。
糟粕包高厚，精华寄起居。
作成端若此，征用合何如。
学士唐全炬，经师汉石渠。
致君登栗陆，措俗减华胥。
访古行陪履，观光坐接祛。
上台供瓮酒，傍县具盘蔬。
笑脸人人醉，设眉个个舒。
传香薰馧馞，寄傲卧籧篨。
如浴沂中水，而观濠上鱼。
落晖犹可却，上马不妨徐。
纪胜俾传远，书崖字放疏。
姓名年月日，刻罢赋归欤。

剥啄屦声寒，夫谁闯我关。
芝开眉宇紫，豹露管中斑。
客有志钻孔，得无人俦颜。
倘余化砂法，其敢为君悭。

臣生差晚十余年，八彩尧眉仅一瞻。
凤出未能前附翼，龙归不及上攀髯。
山头铸鼎炉长冷，湖上号弓泪满霑。
漠漠谷林无认处，城阳烟与草相黏。

落在京华九陌尘，镜中无日不眉颦。
未论妻子其如母，不奈秋冬况复春。
馁食且将蔬作肉，寒炊宁免桂为薪。
余无可献逐贫赋，寄与知音旧主人。

初悔投身落海涯，拥车犹幸袭踪来。
畏途机械鹿䝙虎，晏岁风霜松竹梅。
分首二年眉惯郁，举头千里眼佣开。
江山不隔往还梦，一梦醒时闷一回。

半住山西半广西，一家两处互忧疑。
北音不至雁之扉，南□先回梅所私。
横膝未能忘舐犊，齐眉何必□□□。
俸余一一持竿去，儿女分为饱暖资。

往年休叹去骎骎，只数今年且十旬。
稚绿已争欺旭暑，老红犹强护畸春。
水平似面因风皱，山远如眉得雨颦。
物态到前长是笑，不知物态总关身。

五公稷契益皋夔，朝迹才安辄复危。
始信君非雠格处，皆缘国是有摇时。
高山日矫行人首，乔木时颦故老眉。
莫道落南非美事，也多添得永州碑。

足轻横桂易潇湘，背负唐瓢李贺臧。
何者江山非痛快，孰云杖屦是干忙。
马迁南历靡遗记，陆贾北归元俭装。
徒折梅花寄消息，家人眉岂不空黄。

孔欲华颠祢妙龄，忘年不足更忘形。
弟兄偏是子眉白，朋友独于吾眼青。
心若互驰常鉴寐，迹如相避各云萍。
十年功已到千古，何日酣看又饫听。

国初名下数三陈，今代吾宗又有人。
兄弟已推眉更白，功名何虑骨犹屯。
濂溪气韵娟娟月，康节襟怀盎盎春。
奋迅发挥吾敢许，稳登鸾凤上麒麟。

吾宗昌大是兰溪，况在兰溪最白眉。
闯足鹓行初养望，策勋麟阁少须时。
中原自古须归正，上策从今要出奇。
公自可为萧相国，求如韩信即今谁。

久别重逢笑脱颐，休谈愁绪杀腰围。
不如意处人人有，未放心时事事非。
蔬笋家风难以住，鶑花天气速人归。
归囊强半诗材具，莫怪齐眉不下机。

浙峰既有飞来者，菱石能无取去人。
来去傥然均一理，欧公何苦把眉颦。

三处飞来一样奇，佛无所择我何辞。
重轻较到毫厘处，鸣雁行中此白眉。

相逢初不出相期，笑见熙间喜见眉。
总是庐陵老禅客，未询其价已先知。

以手策起眉毛，千圣从来不识。
一会灵山俨然，说甚今朝昨日。

堕落眉须不得塔，三文使尽见分疏。
无端大岭重饶舌，数丈龟毛举世无。

向子识损益，扬雄爱清静。
我行萧滩上，二宅驾辄命。
而于酬唱中，又得胡安丰。
诗作文选体，字有眉山踪。
扫门今已后，倾盖非敢望。
谈间问先世，盖乃丈人行。
归州片时程，乃复来高轩。
从容仅数刻，倾倒贻百篇。
平生嗜江山，到处须著语。
及兹足漫摇，久乃舌自拄。
时惟桂林掾，与彼新喻丞。
俱以行卷来，暴富如不胜。

浮云晚陆离，巨浪朝澎湃。
橹摇虽甚亟，岸远不可届。
巴丘两日中，湖路千里外。
月上照遥山，修眉雨新画。

旧闻新喻学，面势如眉州。
宜有妙人物，举世让一头。
君于文忠公，谱牒明派流。
当时山公启，有言曾未雠。
在今人与门，推君两俱优。
分教固罔外，首善乃所由。
南见属初度，杯酒相献酬。
愿君云间鹄，听我江上鸥。

陈君作斋舍，谥之以虚白。
惟虚白故生，此义无二说。
人言庄周愚，我爱庄周达。
东坡老仙翁，出语世津筏。
亦尝为虚白，是乃道所集。
庄苏一等人，夫子盖三益。
惟虚定何虚，而室又何室。
是取此蘧庐，而谓无一物。
鉴明尘垢去，水静鬓眉出。
是中可观妙，无但充游息。
何当过夫君，相与以终日。
宾主两嗒焉，不言而目击。

坐上著孟嘉，不问知小异。
岂其眉睫殊，傥或偶相值。
余生慕名流，得见忘履屣。
雅闻东嘉州，儒服类洙泗。
于今师友间，授受由原委。
沈君盖其徒，往往无不肄。
向虽未云识，早已知名字。
胡为冠惠文，更复仓库吏。
人之不相知，击磬与荷蒉。
至其移怒时，水蟹或遭忌。
人谁不君知，相与共愕眙。
君方系官曹，我乃赴幽事。
别语纵可佳，离愁渺无地。

老僧长生元祐年，庞眉皓首高颊颧。
纷然送迎过云烟，解记南归玉局仙。
清都道士同蹁跹，诗成忽俾如蜕蝉。
嗟哉用心故可怜，那知海内争流传。

高林杲杲日欲出，却视诸山云自入。
道人导我启圆龛，五百金仙争突兀。
耀州烧甆朴不巧，狮子座中莲叶绕。
乱余得此镇山灵，莫恨当时赐田少。
世人变灭随空云，至人来往繇念根。
长眉下生会有辰，摩挲笑视默与论。

政尔喧豗浪如屋，忽焉熨帖纹如縠。
大船双橹鸣鹳鹅，小艇孤桡乱凫鹜。
金沙粲粲列宿明，君山宛宛修眉绿。
囊无东绢画无工，为写南征图十幅。

忆昔中原全盛日，犹推巴蜀多人物。
况今王气在东南，北望中原渺萧瑟。
先生隠居谈典坟，博士乃有垂世文。
内前之行传未了，钩党已到白鹭群。
舍人父子自知己，红药翻残棠屡憩。
逮公四世传以是，池上凤毛宜翙翙。
胡为一再才别乘，纵说翺翔岂其称。
鸡群牛皂匪殽杂，玉水珠渊自辉映。
维公大父我曾祖，绍圣同年蒙主恩。
我今流落不足论，附骥讵敢侪青云。
鄱阳别去今三岁，邂逅从公宁自意。
几思著句道所以，笔力甚孱无好思。
今辰何以为公寿，四世斯文端不朽，匪蜀眉山还有否。

鹭举虞卿璧，山开京兆眉。
穷愁虽付酒，闲意更关诗。
地瘠黄杨燥，旱深荞麦迟。
冬温要非正，冰霰汝为期。

起望若有得，欲言殊费辞。
冥搜累肝肾，凝想见须眉。
此乐谁能愈，虽贫自勿疑。
是身宁大谬，无事及诸儿。

诏取咸知有定员，朋来争欲副招延。
扬眉欲竞将谁与，见敌能轻孰子先。
养志乡时惟负米，薄游今日𫏐求船。
男儿富贵须勤苦，笑我区区但眼前。

谶言雨作风当正，得雨喜如遭旱时。
枕藉无嗔杂蓑笠，跧藏不异庇茅茨。
近看杨柳大垂手，远对云山图入眉。
日暮横流难共济，明当安稳遂东之。

五日舟行雨间晴，晚逢寒日上晴林。
山因绝翳修眉展，水得无风坠镜深。
可恨飘零独南北，不如水鸟共浮沈。
向来止酒缘多病，新为清羸又一斟。

世纷往往竞趋奇，半额真同慕广眉。
我已自知成忤俗，公今岂亦故违时。
解鞍屡辱留连饮，出袖仍蒙惠好诗。
异县绝疏亲且故，相从且免问为谁。

诗情郁郁见须眉，何意君能辄识之。
目击道存真有得，傍观袖手岂非痴。

修眉画就莫求工，自昔常闻妒入宫。
不为无人芳自吐，也胜能白又能红。

饿死因细腰，半额由广眉。
是知风化速，有类形影移。
时人走功名，我辈陈诗书。
虽病勿是疚，虽贫勿自悲。

粲粲梅开亦大奇，雪来岂亦妒娥眉。
纷纭八表同昏际，错莫千林欲暗时。
闭户孰能怜我独，冲泥聊复问君诗。
穷冬物色无多许，不付吾曹更与谁。

潇湘艮玉质，浅黛拂修眉。
倚竹无人问，碧云添一涯。

鹤发庞眉四老人，鹑衣蹑履一何贫。
堂中论事君心喜，寺里谭经众说新。
蜀杰仉{黹耑}皆古字，甪黄园绮定前身。
胡为朝士无人识，惟有昭明极见亲。

岷蜀古多士，声名争颉颃。
近代推三苏，奋发眉之阳。
君侯亦眉人，源委故深长。
少日随游宦，中年擅词场。
笑谈掇高科，步武联周行。
蟠胸富筹策，振羽方翺翔。
一朝遽勇退，万里还故乡。
名邦赞佳政，海沂还复康。
无计留君行，临分徒自伤。
我亦归旧隠，后会殊渺茫。
小儿获同升，此好固难忘。
流俗久颓敝，枨也焉得刚。
期君懋远业，志气常坚彊。

岷蜀古多士，声名争颉颃。
近代推三苏，奋发眉之阳。
君侯亦眉人，源委故深长。
少日随游宦，中年擅词场。
笑谈掇高科，步武联周行。
蟠胸富筹策，振羽方翺翔。
一朝遽勇退，万里还故乡。
名邦赞佳政，海沂还复康。
无计留君行，临分徒自伤。
我亦归旧隠，后会殊渺茫。
小儿获同升，此好固难忘。
流俗久颓敝，枨也焉得刚。
期君懋远业，志气常坚彊。

儒学当年究指归，服劳王事不言疲。
遥知今日张京尹，不瑕闺房画妇眉。

几年惯踏软红尘，终日眉攒气不伸。
每到山斋闻好语，令人胸臆便生春。

搴衣不待履霜回，到得如今亦乐哉。
泓颖有时供戏剧，轩裳无用任尘埃。
眉头犹自怀千恨，兴到何如酒一杯。
知道华山方睡觉，打门聊伴茗奴来。

峒里光阴经几春，峒前苍木垂千寻。
不知空谷当年事，谁识庞眉处士心。
残月照人吞远徼，晚风吹梦入幽岑。
我来须访神仙宅，好听云端环佩音。

东山树，何青青。
镡津水，何泠泠。
茂树可荫，流水可听。
眉山夫子能解事，却于水边树下构危亭。
洪波浴日金错落，瘴云不雨烟蒙溟。
风尘澒洞去天远，草木蓊郁知地灵。
监州为爱黄华节，携我登临邀众客。
假令有酒多似藤江水，岂能洗我胸中之郁抑。
甘侯昆玉文武全，倾盖交游五情热。
故人亦有许判官，清政平生心似铁。
文采风流喻幕宾，曾陪骢马清南越。
刘君元是薇省郎，治民有道多筹策。
令簿怀才亦不群，芳名皆在斯文列。
儒林龚魏两茂学，逸气直与青云接。
孟嘉落帽是何年，岸帻西风感前哲。
天荒地老事茫茫，白发无情满头雪。
醒时饮，醉时歌。
尊前要使衰颜酡，不饮奈此清兴何。
人生聚会能有几，江海亲旧今无多。

化工神伟开物姿，劖石万仞不作痴。
巍峰耸立威凤举，急挟怒流奔马迟。
隠然万里形胜重，信矣四海游观奇。
天开匹练势巀嶪，云拥列嶂青参差。
舆图悚视天设险，舟檝竞与江东之。
何年宇宙此盘据，远揽泰华宜肩随。
胸吞云梦荡物表，眦决飞鸟忘神疲。
元戎授任盛节制，列舰径度罗旌旗。
天香来时满衣袖，讲殿几日辞书帷。
词源浩荡春峡水，句律飘扬秋桂枝。
天门有路穿水去，笔力到古群峰低。
远参退之赋山囿，下陋樊川娱水嬉。
有神相宅理应尔，梦赋靡曼奚其为。
流转不根怜已久，高咏取正今逢时。
昔年飞挽忝将指，异境名言犹念兹。
大篇巨轴窥胜赏，赤甲白盐神坐驰。
有从绝唱发奇伟，众作绚采同彰施。
德风草偃阃以外，观颂下转江之湄。
宁须三年奏汉计，行复八彩瞻尧眉。
慈恩论契肯隔面，草堂枉驾欣解颐。
我方卧云书自伴，公咏入相衣宜缁。
少须凋瘵尽抚摩，大赈廪粟歌噫嘻。
会看丹诏来北阙，更上岷岭登峨嵋。
江山得助协嘉会，赓载归写明良诗。

舟行观山无定姿，篷底兀坐真儿痴。
层崖复岭正杂遝，平冈横阜俄逶迟。
晴岚参天固竞秀，深崖挺石尤多奇。
遥岑浮眉绿点点，飞瀑悬剑锋差差。
饱闻巫山妙天下，今诵公诗如见之。
蓬仙来应人间世，妙龄便有声名随。
日谈经术辅主圣，久领国计嗤驽疲。
共推经邦济川楫，暂建分陕元戎旗。
百城听命仰赐履，三边制胜如筹帷。
长江高唐神女峡，万里昆仑分一枝。
峰峦森立入霄汉，塔庙选胜居高低。
响山猿啼声若啸，迎棹鸦舞来如嬉。
金母分畀神灵职，孰云朝暮阳台为。
琅函蘂笈发天秘，赞禹治水唐虞时。
英辞一洗千载陋，写之琬琰宜在兹。
人思传本快先睹，蔡邕石经车马驰。
北畅威名被沙漠，西奠夷落连黔施。
帝遣云𫐌镇南极，祠宫姑寓江之湄。
湘君时过鼓瑶瑟，宓妃岂复扬蛾眉。
金关已侔坐少广，丹经孰授逾期颐。
野人尘容粗知学，素守亦复涅不缁。
朅来乘轺职飞挽，两见祈谷歌噫嘻。
疲氓崎岖上转粟，旧业荒落南窥嶷。
劳生屡已度剑栈，清游颇念登峨嵋。
从今嵩高雅颂手，那数韩子南山诗。

舟行观山无定姿，篷底兀坐真儿痴。
层崖复岭正杂遝，平冈横阜俄逶迟。
晴岚参天固竞秀，深崖挺石尤多奇。
遥岑浮眉绿点点，飞瀑悬剑锋差差。
饱闻巫山妙天下，今诵公诗如见之。
蓬仙来应人间世，妙龄便有声名随。
日谈经术辅主圣，久领国计嗤驽疲。
共推经邦济川楫，暂建分陕元戎旗。
百城听命仰赐履，三边制胜如筹帷。
长江高唐神女峡，万里昆仑分一枝。
峰峦森立入霄汉，塔庙选胜居高低。
响山猿啼声若啸，迎棹鸦舞来如嬉。
金母分畀神灵职，孰云朝暮阳台为。
琅函蘂笈发天秘，赞禹治水唐虞时。
英辞一洗千载陋，写之琬琰宜在兹。
人思传本快先睹，蔡邕石经车马驰。
北畅威名被沙漠，西奠夷落连黔施。
帝遣云𫐌镇南极，祠宫姑寓江之湄。
湘君时过鼓瑶瑟，宓妃岂复扬蛾眉。
金关已侔坐少广，丹经孰授逾期颐。
野人尘容粗知学，素守亦复涅不缁。
朅来乘轺职飞挽，两见祈谷歌噫嘻。
疲氓崎岖上转粟，旧业荒落南窥嶷。
劳生屡已度剑栈，清游颇念登峨嵋。
从今嵩高雅颂手，那数韩子南山诗。

春山青，春水绿，春风包裹无纤粟。
目前事，量外机，东村王老暗攒眉。
暗攒眉，独脚山魈舞柘枝。

春山青，春水绿，春风包裹无纤粟。
目前事，量外机，东村王老暗攒眉。
暗攒眉，独脚山魈舞柘枝。

远看不是，近看不像。
费尽许多工夫，画出这般模样。
眉如扫帚，一张大口。
不会非言，只会吃酒。
看看白头，常常赤脚。
有色无心，有染无著。
醉眠不管江海波，浑身蓝缕害风魔。
桃花柳叶无心恋，月白风清笑与歌。
倒骑馿子归天岭，钓月耕云自琢磨。

稗草化稻疑谈空，我有异麦真年丰。
三歧鼎足如争雄，两歧对秀攒眉峰。
棣华英粲花影重，黄云列阵翻春风。
问此厥初何所从，涂山之阳一牧童。
手持足接复一翁，三十八双来无穷。
庆元道大天下公，渐渐擢芒瑞时雍。
不生内地生边封，天以德致惊诸戎。
周家之始西徂东，彼疆为密此界崇。
已而率育四海同，帝命盖自贻牟通。
渔阳昔当汉之隆，亦有此瑞堪形容。
氓谣不上甘泉宫，私以誉守疑非恭。
濠梁献祥不一逢，一生二生重熙中。
今年分外佳气浓，疆吏岂敢贪天功。
归禾拟奏区区忠，仄闻圣德方谦冲。
班春于郊但劝农，谕以种麦莫懒慵。
大麦更戒细细舂，明年从驾巡崆峒，此饭要到滹沱供。

吾闻戴安道，不对王侯琴。
当时岂不能，低眉求赏音。
一曲朝得闻，千金夕来寻。
舍之不肯顾，轻重得所斟。
小人一时快，君子百世钦。
贫士繄此辨，士乎当正心。

湖山奔辏黛眉攒，湖水晶荧镜面寒。
补衮之丝元未尽，西风吹上钓鱼竿。

水遶一围带，山横八字眉。
壮哉极目地，慰此凭栏时。
剡县可乘兴，渼陂真好奇。
相逢休务日，因得数言诗。

夜久香销翡翠奁，十分春恨上眉尖。
荼{艹縻}谢了樱桃过，人影参差月半帘。

贪观眉妩翠，舣棹碧云间。
萧寺前临水，丁家旧住山。
苔深僧迹静，松冷鹤巢鳏。
拜手先祠下，奔驰觉汗颜。

穹窿右俛眉，天平左垂鬓。
吴人宅沮洳，兹山抑其镇。
陡起为表著，突兀数寻仞。
樛松颇坚瘦，立石乃荣润。
兼有千里陂，杳霭来远韵。
宜乎登椒丘，摆落思奋迅。
亡王未亡时，绝色馆孤峻。
歌声妙款乃，俎品穷蛤蜃。
援琴固停咎，解甲仍转瞬。
终归寂寞人，破釜煮枯堇。
陈迹不足吊，新缔何劳问。
三年姑苏驿，空望此塔近。
适当熟食节，暖气无已吝。
豪风增春愁，异雪损花信。
聊以壮游衍，归受儿女冁。

分飧人所能，多至逾万亿。
一朝可趣具，寒暑三十易。
古之轑釜者，其始盖未惜。
怀哉西方士，义重见寡特。
招呼几州氓，岁岁青黄食。
雷声匕箸动，云涌床座窄。
昔我手行粥，今也愆膂力。
忆汝身自孩，又抱儿子吃。
岂有不足叹，幸无嗟来色。
天为产厥孙，文射最高策。
劳君太史令，乞彼峨眉伯。
出处善知时，教训陶美泽。
筑堂事遗像，雅颂镌众墨。
我歌则后矣，猗欤缀周什。

野水随路曲，东风得木鸣。
景物已和柔，川原倍敷荣。
茂桑高既条，细草亦丛生。
眷言云外士，及此尘中行。
南临大陂出，波面与心平。
道旁古精庐，黄茅间荆榛。
会集倾远村，裳衣自鲜明。
银钗插山丹，歌笑喧嘤咛。
何以劳比邻，粔籹杂𫗠饧。
去年谷不饱，白骨今纵横。
等为造化役，未究悲忻情。
归来日已夕，旧径成沟坑。
大车者谁子，不寐方宵行。
死魂未满眉，擿埴将安程。
感此良自哂，抱谷非鹂鹒。

累珠贯冰丝，耿光发沉渊。
二千八百字，字字合管弦。
想攒风前眉，应耸雪后肩。
又言谪匡山，五老烟霞鲜。
著书满破箧，官冗盐未煎。
少迟了上信，别用彩绳联。

与子异州壤，取友四十年。
狂心蚤探索，出语乾道前。
向来朱建安，拊手笑渊源。
小心承父昆，刻意睎回骞。
不求垅断登，有路直如弦。
计其所不为，敌富逾百千。
众骏跨险远，独鹄超眇绵。
谓当共骖服，可以争联翩。
谁知竟大谬，寸影孤云边。
南省无姓名，俛眉自愁煎。
家蔬仅掩豆，野蝗来蔽天。
过我城西偶，相视各华颠。
寒菊已收花，枯井未回泉。
人生寓地上，蚁垤交折旋。
中间较得失，区区等浮烟。
喜君佳儿侄，放笔追奔川。
许身若卧龙，斩蛟透重渊。
所虞气力豪，未受规矩镌。
过翁非止肖，奕世始称贤。
从今掩蓬荜，同赋归来篇。

纸贵应夸作赋奇，无牛也复咏周诗。
长官况自清如水，说与邦人共展眉。

暇时结客小舂容，路直重岩紫翠峰。
云阁翚飞翼鸾凤，石楠盘屈老虬龙。
林扉雨过便秋菊，山寺风清度晚锺。
快展眉头须剧饮，天开霁色不妨农。

一泓清澈底，明可烛须眉。
漾月摇金影，涵风皱绿漪。
台高悬宝鉴，水定照摩尼。
宴坐宜临赋，难忘此段奇。

日夜滩声急，相忘不闹人。
儿孙犹弃水，农圃各文身。
眼出平洋豁，眉逢大雨颦。
谿藏山胁里，遶水每逡巡。

陈生将五十，无地堪栽竹。
丈人门迳深，两面千竿绿。
营营不好事，终日眉峰蹙。
二气岂相宜，此君觉尘俗。
琅玕诉失所，愿作陶家菊。
赖有徐卿儿，往往知忘肉。

连朝黑雨暂晴时，山抹浮云似画眉。
贪看须臾成底相，不堪病眼怕风吹。

三十年前八桂归，西江舡上每吟诗。
迺翁收拾传尤切，令子经从是果非。
渡海却休贤季路，论文想胜谒罗池。
此行况有如皋雉，药裹抛来自画眉。

主翁不解饮，安事园池游。
从知莲社侣，所乐在清修。
我忆少壮日，未多禅悦优。
独醒对佳景，愁纹上眉头。
四方观唱礼，文辞旨趣幽。
我膝固不屈，弥陀暗相投。
叶吹光乱转，花覆实泉流。
此外无国土，静中反身求。
湛然真赏妙，谁肯寻糟丘。

日月相催不放迟，寄诗又是去年时。
近来未省开怀否，还似从前尚皱眉。

大哉沧海何茫茫，天地百宝皆中藏。
牙须甲角争光铓，腥风怪雨洒幽荒。
珊瑚玲珑巧缀装，珠宫贝阙烂煌煌。
泥居壳屋细莫详，红螺行沙夜生光。
负材自累遭刳肠，匹夫怀璧古所伤。
浓沙剥蚀隐文章，磨以玉粉缘金黄，清樽旨酒列华堂。
陇鸟回头思故乡，美人清歌蛾眉扬，一釂凛冽回春阳。
物虽微远用则彰，一螺千金价谁量，岂若泥下追含浆。

子谓莫饮酒，我谓莫作诗。
花开木落虫鸟悲，四时百物乱我思。
朝吟摇头暮蹙眉，雕肝琢肾闻退之。
此翁此语还自违，岂如饮酒无所知。
自古不饮无不死，惟有为善不可迟。
功施当世圣贤事，不然文章千载垂。
其余酩酊一樽酒，万事峥嵘皆可齐。
腐肠糟肉两家说，计较屑屑何其卑。
死生寿夭无足道，百年长短才几时。
但饮酒，莫作诗，子其听我言非痴。

有诗鹤勿喜，无诗鹇勿悲。
人禽固异性，所趣各有宜。
朝戏青竹林，暮栖高树枝。
咿呦山鹿鸣，格磔野鸟啼。
声音不相通，各以类自随。
使鹤居笼中，垂头以听诗。
鶢鶋享锺鼓，鱼鸟见西施。
鹇鹤不宜争，所争良可知。
蚍蜉与蚁子，为物固已微。
当彼两交鬭，勇如闻鼓鼙。
有心皆好胜，未免争是非。
于我一何薄，于彼一何私。
栏槛啄花卉，叫号惊睡儿。
跳踉两脚长，落泊双翅垂。
何足充玩好，于何定妍媸。
鹇口不能言，夜梦以告之。
主人起谢鹇，从我今几时。
僮奴谨守护，出入烦提携。
逍遥遂栖息，饮啄安雄雌。
花底弄日影，风前理毛衣。
岂非主人恩，报效尔宜思。
主人今白发，把酒无翠眉。
养鹤鹇又妒，我言堪解颐。

大弦声迟小弦促，十岁娇儿弹啄木。
啄木不啄新生枝，惟啄槎牙枯树腹。
花繁蔽日锁空园，树老参天杳深谷。
不见啄木鸟，但闻啄木声。
春风和暖百鸟语，山路硗确行人行。
啄木飞从何处来，花间叶底时丁丁。
林空山静啄愈响，行人举头飞鸟惊。
娇儿身小指拨硬，功曹厅冷弦索鸣。
繁声急节倾四坐，为尔饮尽黄金觥。
杨君好雅心不俗，太学官卑饭脱粟。
娇儿两幅青布裙，三脚木床坐调曲。
奇书古画不论价，盛以锦囊装玉轴。
披图掩卷有时倦，卧听琵琶仰看屋。
客来呼儿旋梳洗，满额花钿贴黄菊。
虽然可爱眉目秀，无奈长饥头颈缩。
宛陵诗翁勿诮渠，人生自足乃为娱，此儿此曲翁家无。

古人相马不相皮，瘦马虽瘦骨法奇。
世无伯乐良可嗤，千金市马惟市肥。
骐骥伏枥两耳垂，夜闻秋风仰秣嘶。
一朝络以黄金羁，旦刷吴越暮燕陲。
丈夫可怜憔悴时，世俗庸庸皆见遗。
子履自少声名驰，落笔文章天下知。
开怀吐胸不自疑，世路迫窄多阱机。
鬓毛零落风霜摧，十年江湖千首诗。
归来京国旧游非，大笑相逢索酒卮。
酒酣犹能弄峨眉，山川摇落百草腓。
爱君不改青松枝，念君明当整骖騑。
赠以瑶华期早归，岂惟朋友相追随，坐使台阁生光辉。

月晕王色如虹蜺，深山猛虎夜生儿。
虎儿可爱光陆离，开眼已有百步威。
诗翁虽老神骨秀，想见娇婴目与眉。
木星之精为紫气，照山生玉水生犀。
儿翁不比他儿翁，三十年名天下知。
材高位下众所惜，天与此儿聊慰之。
翁家洗儿众人喜，不惜金钱散闾里。
宛陵他日见高门，车马煌煌梅氏子。

洛人皆种花，花发有时阑。
君家独种玉，种玉产琅玕。
子弟守家法，名声耸朝端。
岁时归拜庆，闾里亦相欢。
西台有道气，自少服灵丸。
春酒养眉寿，童颜如渥丹。
清谈不倦客，妙思喜挥翰。
壮也已吏隐，兴余方挂冠。
临风想高谊，怀禄愧盘桓。

余本漫浪者，兹亦漫为官。
胡然类鸱夷，托载随车辕。
时士不俛眉，默默谁与言。
赖有洛中俊，日许相跻攀。
饮德醉醇酎，袭馨佩春兰。
平时罢军檄，文酒聊相欢。

洪宋区夏广，恢张际四维。
狂孽久不耸，民物含春熙。
耆稚适所尚，游泳光华时。
遽然摄提岁，南獠掠边陲。
予因叩村叟，此事曷如斯。
初似却人问，未语先涕垂。
收涕谢客问，为客陈始基。
抚水有上源，水浅山崄巇。
生民三千室，聚此天一涯。
狠勇复轻脱，性若鹿与麋。
男夫不耕凿，刀兵动相随。
宜融两境上，杀人取其赀。
因斯久久来，此寇易为羁。
鼠窃及蚁聚，近里焉敢窥。
势亦不久住，官军来即驰。
景德祥符后，时移事亦移。
四辅哲且善，天子仁又慈。
将军称招安，兵非羽林儿。
龙江一牧拙，逻骑材亦非。
威惠不兼济，徒以官力欺。
智略仍复短，从此难羁縻。
引兵卸甲岭，部阵自参差。
锋镝殊未接，士卒心先离。
奔走六吏死，明知国挫威。
自兹贼声震，直寇融州湄。
县宇及民庐，毁荡先孑遗。
利镞淬诸毒，中肤无药医。
长刀断人股，横尸满通逵。
妇人及孳产，驱负足始归。
堂堂过城戍，何人也正窥。
外计削奏疏，一一闻宸闱。
赫尔天斯怒，选将兴王师。
精甲二万余，猛毅如虎貔。
劔戟凛秋霜，旌棨闪朝曦。
八营与七萃，岂得多于兹。
外统三路进，小敌胡能为。
前驱已压境，后军犹未知。
逶迤至蛮域，但见空稻畦。
搜罗一月余，不战师自罢。
荷戈莫言苦，负粮深可悲。
哀哉都督邮，无辜遭屠糜。
哓咋计不出，还出招安辞。
半降半坐拒，蛮意犹狐疑。
厚以缯锦赠，狙心诈为卑。
戎帐草草起，贼戈蹑背挥。
我聆老叟言，不觉颦双眉。
吮毫兼叠简，占作南獠诗。
愿值采诗官，一敷于彤墀。

碧瓦照日生青烟，谁家高楼当道边。
昨日丁丁斤且斲，今朝朱栏横翠幕。
主人起楼何太高，欲夸富力压群豪。
楼中女儿十五六，红膏画眉双鬓绿。
日暮春风吹管弦，过者仰首皆留连。
应笑楼前骑马客，腰垂金章头已白。
苦贪名利损形骸，争若庸愚恣声色。
朝见骑马过，暮见骑马归。
经年无补朝廷事，何用区区来往为。

绿树低昂不自持，河桥风雨弄春丝。
残黄浅约眉双敛，欲舞先夸手小垂。
快马折鞭催远道，落梅横笛共余悲。
长亭送客兼迎雨，费尽春条赠别离。

待晓铜荷剪蜡煤，绣帘春色犯寒来。
画眉不待张京兆，自有新妆试落梅。

自君之出矣，懒妆眉黛浓。
愁心如屋漏，点点不移床。

嫩叶吹风不自持，浅黄微绿映清池。
玉人未识分离恨，折向堂前学画眉。

陇上穷年不辍耕，风吹纠笠自翾轻。
攒眉且复看天醉，枵腹谁能与命争。
李实于今难仲子，柳条何似问先生。
不须远觅王官谷，雁荡峰头云自横。

禅窗虚敞瞰西南，野色溪光接画檐。
云去碧天无间断，一眉依约见山尖。

生居万山中，二年依泽国。
偶于僧曹暇，聊欲访禅默。
再拜神女祠，劈山定何术。
上有琳公岩，作论期破惑。
只今澄潭中，异影眩莫执。
宗源人幽窈，峨眉如可及。
吾闻大地下，出没水中日。
胡为二魶鱼，欲归犹未得。
变化乘云雷，那能系不食。
山深风窍号，天寒日车急。
寄语龙宫君，安隠藏故穴。
近来托怪多，勿遣容易测。

记得荷香里，蛾眉唱采莲。
千年龟欲总，不见叶田田。

致君尧舜事何难，投老锺山赋考槃。
愁杀天津桥上客，杜鹃声里两眉攒。

去城才半驿，深谷自逶迤。
藤络崩崖石，松垂倒地枝。
寒山缩毛发，碧涧照须眉。
霜气全消歇，空存太傅祠。

有手须把酒，有口须吟诗。
更留未老脚，上山当及时。
我生除此百不爱，尽著余年了三债。
一岁纵教醉百回，三日始一眉头开。
百年藉使吟万首，十日得三果何有。
足健且长闲，当能遍岩薮。
君不见王逸少，誓墓不出穷名山。
谓宜以乐终，不愿缚足名宦间。
又不见陶渊明，快饮不负头上巾。
嗤笑鲁中叟，弥缝阙失成灰尘。
又不见杜少陵，作诗饥冻犹忘愁。
未得惊人句，自言到死不肯休。
人生三物间，所愿常周流。
此身已复专林壑，赋诗饮酒须行乐。

我生好奇难比论，流水古木期终身。
卜居城隅易得趣，窗户日与青山亲。
出门陂湖旧湮涸，连岁乃尔成奫沦。
结亭据要虽屡赏，物景尚厌非清真。
商飚入序才两夕，猛雨尽洗炎歊尘。
今晨已复暑不奈，挥汗几欲捐衣巾。
晚风引履到云镜，萧爽意象生无垠。
须臾从地出伟观，光洁万丈推冰轮。
波明上下互发越，弥望但怪镕黄银。
烟芦窣飒杂虫响，渔艇隠约收丝缗。
人生何用计俗眼，强起口笑胜眉颦。
急倾巨盏叫李白，今古不问交精神。
相随拟造广寒阙，共醉更住三千春。

人心怀感初因喜，感到极时还堕泪。
亦犹雕琢用功深，自发诗中平淡意。
更须绝处悟一回，方知迷梦唤醒采。
今谁得此微妙法，诚斋四集新板开。
我尝读之未盈卷，万汇纷纶空里转。
君不见严陵使君敛眉头，清虚山水吟两秋。
又不见国学先生离文句，变现佛魔麾总去。
相逢三翁同肺肠，江西吴蜀如一乡。
只怜我似臭革囊，任翁薰染终难香。

妙墨真连草，清辞角应商。
襟期容汗漫，兴致入苍茫。
派自王摩诘，才分马子长。
宦途休叹滞，眉宇见新黄。

修竹有风处，道人无事时。
诸公难入眼，不用总如眉。
得价婆娑重，投闲懒散宜。
三年何足道，坚判百年期。

半年殊少夜间来，湖上今宵绝点埃。
人老纵教过百岁，月圆难保看千回。
舒眉酒饮休辞满，冲口诗成不待催。
自有一般堪乐处，却言山水近亭台。

我梁既成，我民既平。
侯智不矜，侯心载宁。
帝曰汝归，其车宵征。
予欲济川，邦国是经。
民留我侯，敢与帝争。
我帝我侯，眉寿无疆。

高人遗世纷，山水好常酷。
监州当暑来，风露劳栉沐。
千里生清凉，万象入睐瞩。
公余事幽讨，驾言访空谷。
岂知丛尔县，有此壮哉瀑。
飞盖缭崇阿，响屐穿翠麓。
林声疑雨鸣，石怪若釜覆。
辉辉倚天剑，凛凛寒水玉。
画图见所稀，瑶琴写难足。
余霏湿巾袂，莹色照眉目。
平生此会心，一笑欲捧腹。
酒间出新篇，明珠粲盈掬。
留作岩壑光，长令鬼神伏。
东山怀太傅，濂溪想茂叔。
逸兴渺乾坤，真赏谢丝竹。
何由频执鞭，云峰恣游宿。

世道不平易，心如太行山。
交游水上萍，相知甚独难。
感君一见初，信我眉睫间。
松柏气本同，苍苍期岁寒。

沧沧万里无时盈，太山四维不可仆。
蛙井跳梁徒自喜，蚁垤崔嵬欲何就。
物情小大乃尔悬，人心是非当自究。
荣名乍满妻孥笑，权利偏供宾客僦。
纷纷逐臭坐穷年，往往攫金忘正昼。
谈夸亦或轻万锺，蹴呼忍能甘一豆。
人怜世网苦易缚，我悲古道迂难售。
文章小技本游戏，功业有时真际辏。
六经坠地谁羽翼，众说滔天谁拯救。
独行不畏迹随削，危言便恐眉遭灸。
舞雩鼓瑟洙泗远，弄月吟风伊洛旧。
晨霞翠柏足糇粮，秋兰芳芷堪怀袖。
此身今愧五斗役，归心日绕千岩秀。
平生未饱书册愿，老大自知人物陋。
意存当世力不能，名忝儒生实难副。
杨侯杨侯豪杰士，霜鹘横空天马骤。
叵堪高谊谬推挽，喜见雄词豁昏瞀。
端能有意千载前，执鞭请试从公后。

刘侯家有相业堂，东都旧第城中央。
剑南参谋今白发，官班且复尚书郎。
买田筑室蟠龙下，闺门孝友师一乡。
好园十亩当道入，绿竹万个搀天长。
池亭面势各有趣，花木手种新成行。
客来呼酒径留饮，小鬟妙舞工持觞。
人生适意但如此，何用尘土纷劻勷。
我来度峡五十日，山深路恶神惨伤。
眼明此邦万石坝，况逢好事容徜徉。
野鹤寮中最清绝，蜡梅水仙方弄香。
为公一醉出门去，祝公眉寿长康彊。

彩服慈颜喜，纶音宠渥新。
教忠当事主，顾养苦思亲。
杭苇东西近，邮筒早晚频。
宗公天下镇，眉寿保千春。

官似南昌隠，人传东野诗。
才优解牛刃，笔妙画沙锥。
谈笑千人敌，飞胜万里期。
大门香一炷，他日看扬眉。

黟水衣冠盛，汪程甲一州。
世贤锺上寿，家范袭芳休。
右府尊章重，嫔闺法度修。
蘋蘩祗祀事，枌堇媚肴羞。
勤约饶经理，慈祥遍抚柔。
齐眉友琴瑟，断织戒箕裘。
郗桂遇辉赫，潘舆饱宦游。
金章严侍膝，彩服称遨头。
叠嶂双溪晓，千岩万壑秋。
平反间笑语，燕喜溢歌讴。
九秩童颜在，三朝宠渥稠。
一毫宁复憾，五福更谁俦。
鸾影合尘鉴，龙藏乐故丘。
高门余善庆，衮衮正公侯。

文华要是山川气，看到眉州四海空。
尊者庵前双石笋，令人真见两苏公。

千金买骏马，百金市蛾眉。
长安酒家楼，挥洒惊人诗。
天子不得臣，公卿气吞之。
俯视儿女辈，自诡男子奇。
谁知金陵都，五年重来兹。
黑貂日以敝，尘埃鬓成丝。
故人风雨散，知己今为谁。
郭侯山西英，而有熊豹姿。
巍峩西忠庙，乔木人所思。
垂芳到云仍，大将奕世为。
兄弟各三衙，父子步武随。
万户侯冠军，金印何累累。
虽然平戎策，终郁未得施。
方今群胡扰，似觉虏运衰。
达靼军其西，会以蒙国斯。
蛇豕互吞噬，干戈极猖披。
盗贼毛猬起，敛民及刀锥。
父老思汉官，壶浆傒王师。
吾君自神武，妙算出筹帷。
收揽天下才，尺寸不可遗。
机会一日来，恢复此其时。
况如郭侯者，礼贤正谦卑。
使之会云龙，列城归指麾。
安知古中原，不使同驱驰。
过也久沦落，狂名诸公知。
然亦壮心胆，志慕鞭四夷。
脱靴呼将军，举扇障元规。
有音世不赏，诗酒聊自嬉。
霜风忽无情，一夜冷彻肌。
高卧百尺楼，闭门无晨炊。
起视匣中剑，依旧光陆离。
有恩或可报，一死所不辞。

老子声名旧白眉，客窗相款话心时。
相犹忘我吾无法，骨已换仙君有诗。
莼菜羹香春冉冉，鹿游台上草离离。
一樽吊古平章看，未羡君王郡牧麾。

修廊行尽到山斋，中有高人百念灰。
门外不知春出笋，池边惟见地生苔。
内丹久炼龙长在，大药将成鹤屡来。
想见年年朝玉帝，眉间一点淡黄开。

路岐引人不作长，野梅官柳禅风光。
看山看水入诗眼，岁月不觉须眉苍。
请从丈人开肺肠，身非石人忘故乡。
五年江湖枕书睡，梦随南云落翁堂。
亦知行坐歌白头，池南隠几浴凫双。
鳏孤肯复有羁旅，石塘破寺魂悲凉。
毛锥不补万事裂，存者各在天一方。
善和里第知几易，辽东城郭空相望。
平生何用酷似舅，政似嫫母颦施嫱。
儿时拊头祝文章，祇今未入崔蔡行。
三年一书愿见贳，骨肉满县愁难当。
屋头荼{艹縻}定过墙，满窗日色文书香。
眼前欠甥颇念否，我亦口挂蚝山旁。
烦将归意作泉下，小待锦衣漫俗妆。

大雅熄自郐，续弦久无人。
中间翰墨场，名字俱已堙。
江山亦何助，东海真扬尘。
我笑李夫子，缾无半合陈。
人书两俱亡，何用语逼真。
作诗来起予，欲卜二仲邻。
依然送鸿目，衮衮天机新。
莫欺鬓眉苍，持护应有神。
狗须侯舞阳，羝角相平津。
皇天信平分，万物各得春。
但愿阅世心，孤特凛箭筠。
日者鹤飞书，江汉起隠沦。
三物论乡国，六艺程成均。
秋风入帝闲，错落骓駓驎。
君曾读诏否，却枕方欠伸。
勿惊作诗面，酒缬吹微鳞。
唾手洗衰陋，一返姚姒纯。
稽古不无力，政复昌其身。
它时玉堂梦，与问三生因。
盟我良不难，欲托孙子亲。
贽君以黄耳，附书莫辞频。
再拜赋断章，水石俱磷磷。

奇石斓横道，兹山信多姿。
江湖酾两股，一泓乃孤危。
相传龙所家，或恐神护持。
腥风转霮{雨/对}，阴崖立淋漓。
惜无纬萧勇，探此抱宝痴。
山僧作屋意，惨淡生幽思。
胡为金缪影，颠倒眩俗儿。
坐来百念失，苍官导前驰。
招提果深登，屐痕恍前期。
咄哉少肉山，著此高颧师。
端能致遨头，绝唱相娱嬉。
过溪亦何事，相送了不疑。
渠能缚禅律，因来数须眉。
我爱秦郎记，字压头陀碑。
月林只夜夜，人物自一时。
贤愚尽蚁封，来者吾得知。

诸刘兄弟贤，一一无可选。
竹林锐头郎，风味吾小阮。
平生天机深，善闭得内楗。
迩来卿何曹，不办折腰本。
稍传诗语东，朝日照兰畹。
伊余战纷华，心旆凡几偃。
划逢君家语，隽永初一脔。
识遗饱新得，友胜悟夙捐。
缅怀歌商地，萧瑟松磵远。
阴阴芜菁花，碧蝶相与晚。
是中著高士，物意自偃蹇。
向来白衣宰，云壑论补衮。
优游济艰难，如以禹代鲧。
刘郎秀眉宇，秋隼立高𪩘。
端能谢师匠，万卷自鉏垦。
时须阅世谛，一及城门键。
功名头上簪，日月风中幰。
何时会吴下，春动长洲苑。

酒泉我南邻，唤客青旗翻。
渴心若绊马，未骋意已奔。
平生无长物，取具一瓦盆。
万事漫不理，得酒双眉轩。
相传新丰坊，北奏司命门。
衣冠敬再拜，一病烦公痊。
富贵不敢愿，施我腰脾温。
今晨客舟出，落日鸣蝉繁。
属车得鸱夷，秉羽可解暄。
却爱毕吏部，神全不惊魂。
渠能给万瓮，甘老愚公村。

南窗解衣学画史，梦绕西湖貌西子。
了无一语对青山，侧厘隃糜相与闲。
平明视镜稀可数，生爱诗名压千古。
春风别我不作难，壶浆瘦馿行出祖。
政思坐上觅佳客，广文先生秀眉宇。
船头把诗报忙事，欲些黄陈作黄土。
摩挲老眼说旧观，绛衣大冠逢建武。
二公派当百似续，行舒缀远如观舞。
百年许长作灰冷，手披口吟心独苦。
许君一死力负荷，麾斥众楚昌齐语。
典衣沽酒人敢易，鼠壤犹堪窖余窭。
长生木瓢要赏真，元刘放浪犹诗人。
眼前生后姑置论，红紫事休天地贫。

薄薄酒，全吾天。
丑丑妇，引吾年。
败缯粗布形骸便。
辛勤著书塞屋椽，何如郭外二顷桑麻田。
折腰敛板高鸢肩，何如方床八尺供横眠。
左为剑铓右鼎耳，劝君却步行相先。
斗量明珠埒编钱，郿坞未就脐已燃。
十眉间坐争连蜎，绝缨灭烛薰腥膻。
农家丑妇眉半栉，白头惟有夫婿怜。
劝君酒薄君勿嗔，尚方赐尊能杀人。
力微覆𫗧有明诫，食鲑三九元非贫。
酒不薄，人自薄。
妻不恶，人自恶。
不如浊酒三杯呼丑妇，共作原头赛神舞。

薄薄酒，全吾天。
丑丑妇，引吾年。
败缯粗布形骸便。
辛勤著书塞屋椽，何如郭外二顷桑麻田。
折腰敛板高鸢肩，何如方床八尺供横眠。
左为剑铓右鼎耳，劝君却步行相先。
斗量明珠埒编钱，郿坞未就脐已燃。
十眉间坐争连蜎，绝缨灭烛薰腥膻。
农家丑妇眉半栉，白头惟有夫婿怜。
劝君酒薄君勿嗔，尚方赐尊能杀人。
力微覆𫗧有明诫，食鲑三九元非贫。
酒不薄，人自薄。
妻不恶，人自恶。
不如浊酒三杯呼丑妇，共作原头赛神舞。

两岁霜风吹客袍，亲庭礼阙捧香醪。
今日升堂祝亲寿，亲寿愿比南山高。
古来人生七十稀，吾亲八十脸如桃。
但得岁月无穷极，从教两鬓添霜毛。
闲中花竹自娱戏，日课诗礼勉儿曹。
随分家风尝礼法，何心与世争雄豪。
自古作善天所佑，赋与庞眉并寿绦。
不须神仙授秘诀，已保柱石常坚牢。
年年新酿此时熟，真珠滴红听小槽。

今朝酒熟吾翁喜，又见生朝会邻里。
虽无盘馔罗膻荤，情话从容自嘉旨。
人生富贵固足乐，惟有长年难得似。
恬于世味心自闲，赢得庞眉更儿齿。
晨兴再拜启阿爹，从古昭昭是天理。
不因为善天降祐，何以康宁膺寿祉。
称觞膝下列儿孙，虽说居贫良亦美。
从今都不记春冬，只消岁月将时纪。
束书但愿早还家，年年祝颂秋风里。

昔人端为祈黄耈，再拜殷勤扶大斗。
吾翁今年九十一，儿从两岁贫无酒。
趋庭何以祝弥诞，盈把菊花空在手。
嗅香嚼蘂当甘旨，翁亦怡然如适口。
人生贫富在分定，独是期颐世稀有。
翁余九十儿七十，膝下庞眉仍皓首。
若将此事较人间，岂非造物意愈厚。
因兹历历诏儿孙，自古悦亲惟孝友。
上惇下睦无间言，一门和气薰蒸久。
虽无旨酒奉杯酌，意乐心宽亲自寿。
更于大节保终始，立身扬名以垂后。
世上荣亲无若此，何必金章并紫绶。
南邻白酒况可赊，丰俭随家惟用缶。
年年此举谅不难，甲子无穷环癸丑。

白云深处认灵山，喜气津津眉宇间。
别去庭闱今八月，且欣明日慰亲颜。

长怀际天渊，短怀在眉睫。
吾门起典午，台徙今五叶。
中原气象属，前辈风流接。
柰何不竟书，而欲事作业。
感此怀短长，赋诗写胸胁。

衮衮江来急建瓴，一西还有几长亭。
峨眉雪罢添巴水，玉垒云空见蜀星。
白浪不侵鱼复阵，青苔犹护剑关铭。
堂堂功业今皆在，天意何时更一醒。

崚嶒玉削三千丈，翠泼岚光冷相向。
风含太古云气长，变化溟蒙纷万象。
阴晴一日具四时，天籁壑深虚自响。
神山娟妙擢群参，锦绣铺张献奇状。
蟠根积铁汇百川，龙矫蛟翻饶跌宕。
势连三楚此开国，故垒荒宫带溪瀼。
楼台井邑老风烟，环珮清闻驻仙仗。
竹林风味便读易，久与江山为辈行。
鸣弦余暇豁心眼，戏著飞阑云雨上。
爽明自可达壅蔽，野获又何劳草创。
政和民气长似春，景迥心平过于掌。
征鸿明灭志何杳，黄鹄追随意尤放。
当年李杜经行处，太史银钩刻青嶂。
宝刀珠瑟出耕垦，曲水纤腰迷草莽。
牢盆古隶杂秦篆，飞动闲摹永平样。
珊瑚交柯炯不蚀，髣髴将军勋业壮。
英雄繁盛随流水，时有竹枝赓牧唱。
孔泉文物起骚经，国色明妃守孤尚。
我家峨眉紫翠间，为爱奇峰甘蒟醤。
秋风野水忆丝莼，击汰夷犹理烟榜。

诗评明水好，笑我尚逶迤。
丹穴三千仞，苍藤千万枝。
谷耕闻好鸟，社饮见庞眉。
他日烦君指，书堂与佛祠。

英英白龙孙，眉目古人气。
拮据营数椽，下帘草生砌。
文章作径庭，功用见造次。
无庸垂罄嗟，遗安鹿门意。

明妃未嫁时，满宫妒蛾眉。
一朝辞玉陛，人人泪双垂。

牛渚矶边渺渺秋，笛声吹月下中流。
西风不识张京兆，画得蛾眉如许愁。

沙河云合无行处，惆怅来游路已迷。
却入静坊灯火空，门门相似列蛾眉。

参禅学诗无两法，死蛇解弄活鱍鱍。
气正心空眼自高，吹毛不动全生杀。
生机熟语却不俳，近代独有杨诚斋。
才名万古付公论，风月四时输好怀。
知公别具顶门窍，参得彻兮吟得到。
赵州禅在口皮边，渊明诗写胸中妙。
用则致君尧舜前，舍时便灌庐陵园。
六十四卦只两画，三百五篇惟一言。
我与诚斋略相识，亦不知他好官职。
但知拼得忍饥七十年，脊梁如铁心如石。
不曾屈膝不皱眉，不把文章做出诗。
玉川后身却不怪，乐天再世尤能奇。
隔千里兮共明月，何似寒灰相对拨。
公亦何须要我知，我只欠公头上发。

黛拂双眉粉衬毫，翅烘晴日伴相遭。
戏勾穉子从花远，恐惹游丝莫鬭高。
栩栩倏来仍易散，深深交舞为谁劳。
吴王花草滕王笔，千载风流敌楚骚。

白鹤南翔何日返，香云不动春风转。
屋为鳞次枕江安，江作蛇行到门远。
的的明灯金殿寒，沉沉复道长廊晚。
老翁矍铄皎须眉，爱客将迎笑盈面。
自言天监拓基来，食指数千犹共饭。
断碑壁下试摩挲，龟趺剥落生苔藓。
茫茫往事比寒潮，苍烟落日愁难遣。
遣中何处惬深深，玉甃新池开别院。
二齐已去老堪殂，故垒空来巢旧燕。
吾宗有弟知此怀，炊黍功名岂云愿。
便呼阿买写新诗，研池涩拥清冰片。

龙飞乙科郎，白面如琢玉。
去作幕下士，年少二十六。
壮心直如弦，不耐公事曲。
宁知太守尊，棰吏惊群目。
太守岂不贤，去郡秉钧轴。
铨曹有格法，那肯烦荐牍。
依然旧官职，再傍天之麓。
六考未作县，冷官到淮服。
向来豪气举，斟酒能半斛。
只今长说病，伏饮在胸腹。
皇皇一世忧，隠隠两眉蹙。
中年苦节省，未必不为福。
我生更迂阔，立意要违俗。
误使尘网缨，同君被缠束。
两家各生子，丁壬合天禄。
但得佳儿妇，两翁志愿足。
岷山有旧约，相从结□□。
明朝江上馆，持被共君宿。

南村老婆头欲雪，晓傍墙阴采桑叶。
我行其野偶见之，试问春蚕何日结。
老婆敛手复低眉，未足四眠那知得。
自从纸上扫青子，朝夕𫗪饲如婴儿。
只今上筐十日许，食叶如风响如雨。
夜深人静不敢眠，自遶床头逐饥鼠。
又闻野祟能相侵，典衣买纸烧蚕神。
一家心在阴雨里，只恐叶湿缲难匀。
明朝满簇收银茧，轧轧车声快如剪。
小姑促汤娘剥纰，嬉嬉始觉双眉展。
缲成白雪不敢闲，锦上织成双凤团。
天寒尺寸不得着，尽与乃翁输县官。
君不见长安女儿嫩如水，十指不动衣罗绮。
我曹辛苦徒尔耳，依旧绩麻冬日里。

南村老婆头欲雪，晓傍墙阴采桑叶。
我行其野偶见之，试问春蚕何日结。
老婆敛手复低眉，未足四眠那知得。
自从纸上扫青子，朝夕𫗪饲如婴儿。
只今上筐十日许，食叶如风响如雨。
夜深人静不敢眠，自遶床头逐饥鼠。
又闻野祟能相侵，典衣买纸烧蚕神。
一家心在阴雨里，只恐叶湿缲难匀。
明朝满簇收银茧，轧轧车声快如剪。
小姑促汤娘剥纰，嬉嬉始觉双眉展。
缲成白雪不敢闲，锦上织成双凤团。
天寒尺寸不得着，尽与乃翁输县官。
君不见长安女儿嫩如水，十指不动衣罗绮。
我曹辛苦徒尔耳，依旧绩麻冬日里。

金英翠叶庇灵根，吹作清秋宝篆熏。
四客对花飞玉斚，八眉和叶舞红裙。

蛾眉流落碧流中，走马来时事已空。
此日不能留妲己，他年谁敢忆高公。

文昌仙伯天人姿，爱山寻胜如书痴。
忽摩台符历参井，麾幢溯峡春迟迟。
山林川后总效职，万壑千岩俱献奇。
就中巫山绝雄胜，插天紫翠相参差。
神妃来下珮声远，驻此名地相安之。
峰旋地转自前后，屹立万马如追随。
两山有川幻天巧，禹功到此神应疲。
仰天照眼如匹练，舟行电掣翻云旗。
迅帆竞惜峰峦过，艅艎望眼裳褰帷。
悬崖下有欲落石，古木上有参天枝。
龙登鹤聚仙既集，云升雨暗天如低。
从来三峡号至险，高牙稳泛如游嬉。
扬旌一览天下胜，词源倒峡知优为。
尝闻奇观天亦惜，遇贤辄与因其时。
少陵遇此虽穷寂，妙语惊人多在兹。
雕镌万象发天閟，衙官屈宋声争驰。
公今曳履星辰上，调元妙手行将施。
天教来作东道主，欢声和气生江湄。
公来顿觉雪山重，青城增气联峨眉。
首驱巫阳入新句，一洗前作堪解颐。
英词从此遍蜀道，迥出尘表无纤缁。
尝忧此地难久驻，转首绝境成嗟嘻。
直欲使拂素练图翠嶷，写松峦起云之状，模翠屏栖凤之嵋。
终朝诵公有声画，却来看此无声诗。

半日冬冬离岸鼓，万斛龙骧发南浦。
戈鋋照日牙纛明，百丈咿哑更双𫇛。
眼前突兀胜华屋，前厅中堂后圊浴。
主人燕坐拥歌舞，昼捧金樽夜银烛。
吴人余皇那可比，汉家楼船聊尔耳。
有时但可济舟师，无事只堪横野水。
太平州县边无哗，行所朝夕如居家。
恩光草际碧弄色，心事柳梢黄茁芽。
我亦同时浮一叶，葭苇作篙蒲作楫。
坐久欠身头触篷，卧多辗转衣成折。
旁瞻画鹢如飞动，绝似茅茨望梁栋。
春光娇面秋月眉，争妍不到书生梦。
谁知浅水鸡笼山，顺风不下留惊滩。
津人用尽如神力，长年三老忘朝餐。
呜呼材具各有用，秔稻不生穜稑种。
涸辙聊濡鲋鱼沫，大壑方观巨鳞纵。
我生简便非惮烦，坐观燕蝠争晨昏。
瞥然便转子猷棹，明朝直到章江门。

南州佳人号秀英，窃弄毛颕亲儒生。
解衣傍若无我辈，疏梅矮竹真天成。
公主朝妆弄眉墨，误作铅华污宫额。
此君剑器藏锋铓，张颠幻出公孙娘。
我来忽见惊心目，张八何生魏何熟。
酒酣耳热且勿喧，为我殷勤写双幅。

出门能几里，风雪故相随。
新岁自有巧，旧寒犹绝痴。
自天藏瓦砾，与客照须眉。
甲冷殊关念，丰年却在兹。

巴蜀归才子，江湖枉使车。
久吟工部句，新寄子公书。
面对花应笑，眉开柳为舒。
苦无杯酒暇，人事正纷如。

已废诗坛罢酒兵，更无余力敌分阴。
两章句好惊霏屑，千里神交信断金。
如弈棋然随手著，效颦眉亦撚须吟。
不图病客甘投老，敢与诗人作赏音。

蛾眉对歌舞凉伊，舞身还逐歌声齐。
卷花万段忽进酒，鬭高蝴蝶飞来低。

万水朝东弱水西，先生归去老峨眉。
人闲那得楼千尺，望得峨眉山见时。

万水朝东弱水西，先生归去老峨眉。
人闲那得楼千尺，望得峨眉山见时。

力为君王乞得州，补天未了石还收。
人才自系国轻重，吾道亦关公去留。
殿角才辞槐影日，船头便转荻花秋。
竞夸祖帐都门外，谁识眉攒杜甫愁。

忆昔扪三峡，班荆拥暮寒。
宦情双鬓底，世事两眉端。
坏证扶须力，危机发更难。
胸中经济学，为国好加餐。

诸老不敢吏，我来容友之。
调高械夏曲，局熟弈秋棋。
南斗捩船柁，西风吹鬓丝。
莫将金玉质，膏沐画长眉。

棋于观局易，药到处方难。
休戚君眉睫，安危我肺肝。
别来年事晚，病起面华寒。
东望彊人意，天风送健翰。

旷代佳人十六七，肤如凝脂发抹漆。
芙蓉为脸玉为容，淡拂眉尖远山色。
夜梧月落秋夜长，孤鸾三叠传高堂。
琐窗认得琴心怨，直恐韶华不得当。
瑶环潜送殷勤意，只今犹记来时事。
杀身不赎父兄羞，图得岁寒成共蒂。
阳昌市里鹔鹴裘，鸾鉴相看未白头。
试拈玉轸拢金拨，新声比似旧声愁。
世间恩爱何时尽，流水落花皆往恨。
不愁归避茂陵人，羞逢往日临邛令。
鸳鸯并翅双飞宿，欲话衷肠歌不足。
古来应有白头吟，谁念妾身今再辱。

百万疲氓饥欲啼，阴灵一夕靡云旗。
谷芒绿润沾天泽，梅子黄肥带雨时。
薄宦经时谁举手，丰年重见且信眉。
诸生未用歌华黍，得熟民贫未可知。

芳妍桃李场，纷趋欻成蹊。
长松坐偃蹇，遂尔不见知。
平生异时人，不与俗转移。
萧然尘埃中，擅此丘壑奇。
窗空境逾清，四壁风来吹。
抱琴揖苍髯，喜气掀两眉。
臭味既与同，相亲不相违。
直期阅岁寒，可但忘朝饥。
斯正如乃翁，过处更过之。
直比千丈干，历落不受羁。
只恐大厦成，梁栋各有施。
出处初何心，山灵勿疑渠。

深院锁蛾眉，黄花一两枝。
晚来天气好，浑似早春时。

衲衣下事火烧山，腊月家贫彻骨寒。
堪笑连延曾未息，眉毛焦赤面皮斑。

策起眉毛答问端，亲曾见佛不相瞒。
至今应供四天下，春在梅梢带雪寒。

方方一丈牯牛栏，佛祖驱来要透关。
聊借眉毛相架构，遮天盖地黑漫漫。

衲衣下事火烧山，腊月家贫彻骨寒。
堪笑连延曾未息，眉毛焦赤面皮干。

诗眼玩尘世，漫作威凤鸣。
经行苕溪水，乃见白石清。
拂衣鉴须眉，唤起仙骨惊。
胡为随人间，叹息百虑萦。
洞中应笑我，何不高举轻。
明时乐未正，尚欲追英茎。
它年淳气合，肯有爵服情。
痴人莫说梦，烈士徒殉名。
转庵偶饶舌，已足压旦评。
古来旷达者，谈笑得此生。
临流赋招隠，一奏朱弦声。

胸中有天游，寓外皆所嬉。
胜士固可逢，俗物亦可偕。
杯酒得流行，放意而伸眉。
兹辰我阳春，溪水多清姿。
岸柳已青青，山花更晖晖。
当筵主与宾，谈妙尤克谐。
雷声忽送雨，云风动情思。
由来理性真，肯计志愿违。
松柏独也正，造物付之谁。
欢笑酬座人，长言其勿噫。

相望南池上，悠悠我所思。
凌晨理短发，青镜满鬓丝。
间阔将一年，欣喜才见之。
春风旬日尔，又去不在兹。
人生易为别，心事多参差。
有才岂能闲，君达信无疑。
为我谢知旧，所困非衰迟。
尚于吟讽间，畅叙一伸眉。
若怀平昔交，同里今是谁。
立丘眇何地，章泉远莫追。
山风吹雪云，岁月密推移。

意行无东西，偶成一段奇。
寻山得幽伴，遂尔相娱嬉。
水涉渔梁窄，山循鸟道危。
每惭衣上尘，素染已如淄。
新安山水邦，寺屋多断碑。
摩挲青莓苔，往往识岁时。
所贵眼界阔，岂畏足力疲。
榜舟或扶舆，上下适其宜。
吊古践陈迹，怀贤理前规。
吕侯读书堂，遗祀留丰姿。
恨生异代深，遐躅无由随。
寂寥付短篇，酩酊持屈卮。
是日颇款曲，有时还切偲。
虽云各笑语，卒复度礼仪。
英英钓濑仙，其学夙素知。
譬彼巨渊薮，蟠伏豹与螭。
一旦奋迅去，谁复维絷之。
观乎律调雅，益悼余子卑。
示我千百年，匪特用自怡。
传玩入铃斋，使君亦伸眉。
由来绝俗士，定有惊人诗。
激烈薄层穹，豁达开晴曦。
况同陟山颠，又已还水涯。
物色既甚富，身世真若遗。
昨非兴寄清，曷浣穷陋悲。
白雪本寡和，载赓思尤迟。

周宾既已往，旧话三十年。
清哉卓庵地，龛灯照云泉。
故友独此翁，老大穷当坚。
一身鹿覆蕉，百计蚁磨旋。
诗来起我思，山泽庞眉仙。

醮事初严雨已倾，神车西上百川盈。
坐令田里三农喜，身见邦侯一念诚。
欢动追锋归禁近，福回眉寿奉亲荣。
郁攸洗净余氛后，开士画传禅月清。

伸眉为作笑轩诗，胡广中庸天下知。
展转此身俱老矣，纷拏何事不儿嬉。
从教流俗千般巧，莫受荣华一点欺。
几度归来抚空案，清风明月总相宜。

郴阳犹记苏耽井，书后空题应物诗。
屋角数枝垂熟日，人家同饮过来时。
清霜尤美还经眼，噀雾微酸不上眉。
竹院未饶仙老胜，洞庭何似玉溪湄。

春残物物尚堪书，捉笔寻诗独遶庐。
不特唱酬浑老也，未知交往尽欢欤。
怕将笑口荒忙合，欲待愁眉款曲舒。
忽尔流风萍是絮，宜乎化气鼠为𫛪。

登山临水本何为，又近橙黄橘绿时。
固是秋来多兴尔，岂非月上一中之。
卧碑野处台前字，断壁山民阁上诗。
今古风流要人物，可容吟啸不伸眉。

翠幕朱帘苏小家，浓熏兰麝竞奢华。
繁弦度曲柱争雁，媚脸持杯眉拂鸦。
锦帐春余情未极，宝钗分处梦无涯。
红楼何在香尘合，恨不都将命乞花。

一撮新愁懒放眉，小庭疏树晚凉低。
牵牛织女明河外，纵有诗成无处题。

萱芽争出柳眉舒，积雪霜凝未尽除。
一阵暖风殊着莫，傍人啼鸟亦忻如。

香温宝鸭枕痕收，眉黛空攒一点愁。
春尽絮飞留不住，乐天犹自说风流。

庭院深深春日迟，百花落尽蜂蝶稀。
柳絮随风不拘管，飞入洞房人不知。
画堂绣幕垂朱户，玉炉消尽沉香炷。
半褰斗帐曲屏山，尽日梁间双燕语。
美人睡起敛翠眉，强临鸾鉴不胜衣。
门外秋千一笑发，马上行人断肠归。

接物温温笑满眉，步趋登降亦委蛇。
非关饰貌邀人誉，祇是存心不自欺。
王导果能恢德业，谢公端可镇浇漓。
圣明天子崇恭俭，合向中朝正羽仪。

黛拂蛾眉两月弯，虚亭著与小三间。
吾翁先见如樗里，此老遗思比岘山。
千仞远峰和我瘦，一庭芳草伴春闲。
登临涕落当年事，不见仙人玉雪颜。

芙蓉红晚对高轩，何日论文共一尊。
祇作古诗十九首，不消柱史五千言。
一声南雁霜华重，连夜西风木叶翻。
自叹须眉今白尽，复愁友道更昏昏。

须眉数得茎茎古，果是环谷山中人。
道眼静观付一笑，借问两个若个真。

主中宾，宾中主，南山大虫元是虎。
踢起眉毛着眼看，闪电光中急荐取，发机须是千钧弩。

丹霞烧木佛，院主眉须落。
两个无孔铁锤，彼此将错就错。
焦砖打着连底冻，笑它普化摇铃铎。

郊原雨过，春日熙熙。
桃红李白，发最上机。
哑却口，落尽眉。
就中一曲江南好，芦管迎风撩乱吹。

毗卢师，法身主，纵夺临机些子许。
目前分付与阿谁，踢起眉毛急荐取。

一番秋雨一番凉，道路无尘野菊香。
翻笑昔年陶令尹，攒眉归去错商量。
恁么不恁么，破镜不重光。
若把拈花微笑是，切忌将奴唤作郎。

有结有解俱错，到底无绳自缚。
一夏九十日终，个个眉须堕落。
入水长人，填沟塞壑。
相逢只解那斯祁，明眼衲僧休卜度。

才开口又成剩语，不开口又成增语，发机须是千钧弩。
草店家风别，翻云又覆雨。
若是陶渊明，攒眉便归去。

木落高秋玉露垂，慎终追远又思惟。
无端一世灭胡种，累及儿孙说向谁。
哑却口，落尽眉。
牵犁拽杷，带水拖泥。
顺捋虎须拈蝎尾，白拈手里觅便宜。
家肥生孝子，谁是五逆儿。
呜咿，呜咿。
秋露春风消息在，不知谁荐上头机。

相见不扬眉，雷轰闪电迟。
知音才侧耳，拟议落便宜。
威行阃外，瞥转机轮，大千捏聚一微尘。

君居京江头，我住武夷曲。
平生风马牛，道路几重复。
会面情相亲，卜室欣相邻。
倾盖一笑粲，恍然如故人。
君家义聚五百指，堂上怡怡奉甘旨。
收书万卷不言贫，抚恤孤嫠甚勤止。
我家茕独与君似，自我之出谁料理。
岁晚团𪢮未得归，感事扪膺但增耻。
知君念我留客里，每见时能具羞匕。
心吐肺肝所同然，尊酒论文日终晷。
古灵故家好孙子，披觌芝眉因识李。
博洽多闻世希比，顷刻龙蛇飞剡纸。
我惭学术殊不逮二君，二君爱予心良勤。
交游情钟固以类，愧以萧艾联兰薰。
常恐此时心，易变作甘醴。
欲君持此心，淡若秋江水。
古人心交尚道义，今人利交尚权势。
古道于今何寂寥，伤心不识古交意。
两君姿质俱精金，百炼不改色愈明。
两君体性如美玉，浑浑厚厚蕴诸椟。
上映亭亭𪨷上千岁之孤松，下方磊磊丰山百世之霜钟。
松青不变四时色，钟铿一朝振文物。
予何人哉得附骥，勉勉讵敢自暴弃。
日莫长歌伐木篇，三复诗人琢磨义。

素志薄利禄，壮年荣林丘。
种树疏间泉，凿沼开中洲。
堤平水弥漫，径遶竹浄修。
梅坞夜月乱，松冈晓风飂。
犹以景象浅，欲广𪨷壑幽。
叠石类奇品，置身将侣俦。
磊块质伟特，嵌空神雕锼。
庐阜几上得，巫峰坐中求。
每想云气嘘，遂觉烟练浮。
曳杖日以乐，纵怀吟无休。
一朝失警巡，赤眉行盗谋。
夜半负之去，公然从狗偷。
检视所寇攘，嶙峋拔其尤。
此情实难堪，遣命穷踪由。
风声虽有闻，形势莫可搜。
吁嗟世道降，人弗士行修。
窃玦入志虑，攫金甘辈流。
不念溺所习，竟为前哲羞。
今吾理自喻，委心任去留。
甑堕虽不顾，璧归犹冀收。

佳人命薄今古悲，苦乐在人知者谁。
镜鸾窥损春黛眉，洞房不出藏绣帏。
二十许嫁豪家儿，阿爷已受筐篚仪。
心旌暗许良人随，那知中道前议非。
父母反复志愿违，嫁归只得随身衣。
金币妆饰无所赍，妇德妇容虽守持。
阿姑色厉妯娌嗤，良人轻贱恩意亏。
春波不似鸳鸯齐，春风不如双燕飞。
妾非无声不敢啼，妾非无泪不敢垂。
此身自恨生不时，怨雠父母将何为。
不如携将六尺帛，黄泉冥行与世辞。
父母安用深致思，此身期与良人知。

晚天未霁烟张雾，浮埃蔽空云擘絮。
西山远挂月一眉，澹澹寒辉生绮户。
须臾仰视天中央，清飚震拂银河光。
人影在地林影散，月出皎兮星斗灿。

双眉不皱乐平生，一{豆斗}时能对客倾。
晓枕恰醒红日上，篆炉未歇紫烟明。
画桥贴水轻飞燕，绿牖依山静啭鶑。
随雨随晴看天气，缓扶筇杖遶园行。

了无闲事上眉纤，一炷清香静昼帘。
造化自从回暖律，芬华顿觉转穷檐。
轻风度柳春情薄，细雨催花土脉黏。
所愧微官相束缚，何因共访酒家帘。

奇石烂横道，兹山信多姿。
江湖酾两股，一泓乃孤危。
相传龙所家，或恐神护持。
腥风转霮{雨/对}，阴崖立淋漓。
惜无纬萧勇，探此抱宝痴。
山僧作屋意，惨淡生幽思。
胡为金缪影，颠倒眩俗儿。
坐来百念失，苍官导前驰。
招提果深登，屐痕恍前期。
咄哉少肉山，著此高颧师。
端能致遨游，绝唱相娱嬉。
过溪亦何事，相送了不疑。
渠能缚禅律，因来数须眉。
我爱秦郎记，字压头陀碑。
月林只夜夜，人物自一时。
贤愚尽蚁封，来者吾得知。

被拥娇寒晓梦春，起来无事翠眉颦。
金瓶拈得双青杏，掐破中心见个人。

楝花筛雪糁苍苔，人未归来燕已来。
满眼春惊连日老，两眉愁是几时开。

修眉浓淡里，寸碧有无间。

旬雨埋青冥，今晨浴新阳。
老红堕万劫，稚绿罗千行。
叶碎青槐古，条净紫薇香。
去岁护筼筜，今年已苍筤。
翩翻鹊引雏，伊优雀绕墙。
有象咸熙愉，对时多慨慷。
门外车马喧，省中日月长。
要之非大快，大快在沧浪。
沧浪兴何穷，风帆十丈樯。
明日酌严君，浮丘蔚南翔。
快马抹青山，恍入万松庄。
山中多老人，雪巅更眉庞。
持酒相劳苦，儿童纷迎将。
小卧听雪坞，徐步堆云乡。
玉界梅万本，烟海杉千章。
三峡桃源浪，九夏冰岩霜。
危桥跨长虹，曲水飞轻觞。
两日足可周，百年事难量。
送客出松关，壮楗设门旁。
挥手谢世人，从今永相忘。

卜宅从先垄，驾言练日良。
飞盖骛玄驷，古柳被龙{巾荒}。
按辔且徐驱，听歌薤露章。
忆昔朱峰仙，浩劫思陶唐。
貂蝉换羽衣，翩然来帝旁。
西车极岷峩，南佩窥潇湘。
高牙开桂林，瑞节照襄阳。
多少经纶业，春风散八荒。
归来不言功，低簪鸳鹭行。
一朝侍甘泉，天渥方对敭。
堂堂山立姿，九尺鬓眉苍。
胡为勇不留，瑶宫去路长。
夫人有令德，威凤趣归凰。
轮摩同入道，未忍遽相忘。
春天渺无际，春花堪断肠。
祇今枫林岗，双玉一时藏。
西南多甘棠，日莫人凄凉。
风月三千篇，烂烂光生香。
佳郎与快婿，门户未渠央。
三者无一憾，呜呼公不亡。

襟怀浄无尘，太山岩岩秋。
心声响虚籁，何俟西山幽。
悠然一段清，可就不可致。
苟非可人就，未必蒙倒屣。
吾家短髯翁，吴霜诧新茁。
因依眉睫间，凛凛可濯热。
钩帘事晚眺，层翠出林杪。
一笑自点头，万象同飕飗。

人言蝗有知，我谓蝗无知。
使其果有知，不出昌明时。
傍睨听我言，饮笑辄见嗤。
问之何因尔，却立双颦眉。
甚矣戆且愚，抑非狂则痴。
谅不阅图史，又弗闻书诗。
不知朝廷尊，但习山林卑。
耕稼徒勤劳，理乱慵考稽。
嗟子昧理道，使我繁言辞。
伊昔贞观中，民生皆熙熙。
呻吟化讴歌，文教渐戎夷。
行旅弗赍粮，道路无拾遗。
外则方与虎，内则傅与伊。
腹心颇胜任，股肱良倚毘。
四海同车书，九重垂裳衣。
虞夏相较量，毫发无参差。
善乎魏郑公，惜哉封德彜。
当此全盛际，蝗起夫何为。
初传满郡国，遄复侵京畿。
民瘼副所求，丙夜长怀思。
未旦坐以待，罪己勇不疑。
奋然事吞噬，厥类举族移。
上帝斯下临，捷于声响随。
良苗曾勿伤，凶岁稔不饥。
太仓皆充盈，老瓦相淋漓。
开元天宝间，燮理颇失宜。
虫横加暴残，田穉难支持。
号令速且严，捕逐期毋遗。
氓力日困毙，彼类尤蕃滋。
不能格天心，徒欲徇己私。
设或遇水旱，人力恶乎施。
世变日益下，汤德常巍巍。
盍广成汤心，以为百世师。
上自天子圣，下逮兆庶微。
德合倘可行，力胜勿自欺。
可以弭灾异，可以延贞祺。
我固肃听莹，拳拳其敢辞。
再拜嘉昌言，大明烛冥迷。
仲夏月既望，我适田中归。
趯趯五六辈，出入荒芃茨。
见之辄怵惕，滂然挥涕洟。
小复相与言，胡为乎来兹。
倘尔因我来，伴我食蕨薇。
毋使我稼伤，勿令秋庾亏。
俾其丰粢盛，余则糁藿葵。
谨勿鸠尔类，谨勿增我悲。
尔众易暴寡，我瘠难再肥。
一善倘可穰，众戾幸见归。
天乎弗遐弃，虽死甘如饴。
蝗方蔽天来，容与天云垂。
悠哉翔而集，果适他山飞。
曩闻斯行诸，今者亲见之。
便当如负暄，排云叫天扉。
庶几持一得，或可赞万几。
宣示𫇴荛言，下付百职司。
上宰天下平，连帅阃外威。
郡国其颁行，风俗端可移。
勿谓此道迂，试以诚至推。
推此及四海，贞观何远而。
当法太宗是，毋遂姚崇非。

有生分贵足，足患不自知。
知贵得所止，不止盈益亏。
盘磵隠沦友，图史森孙枝。
闲适寿且康，不止将奚为。
卜筑修竹间，养正是用宜。
惟其得所养，自乐颐之时。
初筮得上九，颐道皆备之。
静默战纷华，燕晦观群蜚。
对月喜秋霁，问柳知春归。
鸣鹤闻夜弦，振鹭惊昼棋。
池宽纵鱼乐，机忘悟鸥疑。
幽草时自妍，歌鸟时自窥。
钓则钩可直，艺则芳可移。
酒酣卧花底，不知吾为谁。
起来飞羽觞，万化同熙熙。
药圃雨新霁，徐步观耘耔。
眉津双解颦，心渊平弗欹。
酡颜渥且丹，老鬓秋不萎。
从它自逐逐，舍蔡观朵颐。

雁宕秀色连修眉，胸中岂止雁宕奇。
展旗卓笔在怀袖，文事武备皆称之。
剑南江山梓最胜，弹压江山须逸兴。
国子先生绣斧光，一道风烟入评品。
颇闻边警喧蜂虿，谈笑从容起凋瘵。
勿谓生平少作诗，古锦可容空载归。

早出都门何往哉，四明雪窦指崔嵬。
便从古道扬眉去，莫到宝山空手回。
乘月晓行松露湿，迎风晚渡海涛来。
普贤楼阁知非远，逦迤南游想善财。

翠眉含愁展新叶，长袖善舞拖旧条。
黄莺初啭一何喜，红桃相映不胜娇。
行人歇马近驿路，渔叟系舟临溪桥。
斜风细雨与残照，不妨意气常飘飘。

黄裘纱帽霜眉白，九老相携意气同。
碧水宫中初邂逅，黄金殿里久从容。
苦催归路憎骊母，留赏名园喜葛公。
为问家乡还远近，迢迢七十七程中。

十年苦学文，出语背时向。
策力不自知，艺围辄掉鞅。
薄技遭休明，一第君所唱。
拔身泥滓底，飘迹云霞上。
气和朝言甘，梦好夕魂王。
轩眉失旧敛，举意有新况。
爽如秋后鹰，荣若凯旋将。
台府张宴集，吾辈纵谑浪。
花梢血点干，酒面玉纹涨。
狂歌互喧传，醉舞迭阆伉。
兹时实无营，此乐亦以壮。
去去登显涂，幸无隳素尚。

公之德业天下重，四海万物思坏罏。
太平之策未全发，先朝请老叩帝居。
天子只欲励薄俗，不惜一夔从二疏。
公持俭节出天性，下建万世清风孤。
归卜睢阳旋营第，栋宇仅足容妻孥。
自此闲燕何所乐，非丝非竹非歌壶。
经史日与圣贤遇，参以吟咏为自娱。
兴来弄翰尤得意，真楷之外精草书。
因书乞得字数幅，伯英筋肉羲之肤。
字体真浑远到古，神马初见八卦图。
精神熠熠欲飞动，鸾凤鼓舞龙蛇摅。
天姿瘦硬斥俗软，狂藤束缠岩松枯。
中含婉媚更可爱，十葩万萼争春敷。
开合向背一皆好，造化欲衒天工夫。
张旭虽颠怀素逸，较以年力非公徒。
公今眉寿俯八十，老笔劲健自古无。
固知大贤不世出，百福来萃相所扶。
公之佳婿苏子美，得公一二名已沽。
矜奇恃俊颇自放，质之公法惭豪麤。
乘欢捧以示僚属，一坐耸骇叹且呼。
便欲刻石传不朽，荒边匠拙无人模。
归来一一戒儿侄，秘重世与家谍俱。
重巾密橐置吾室，宝护直比骊颔珠。
神物孰敢容易探，电雹霹雳来须臾。

雪霁春来极目心，远眉新黛破遥岑。
风传花信值寒晚，烟染柳姿随日春。
酒美好陪游骑鬭，桃香谁待此门寻。
欢期未集芳辰在，冤对慵翻简字金。

弄黄含绿叶开眉，最有春来次第知。
生计任随栽者意，却嗤松柏不禁移。

天意如何未应人，蛟龙犹得戢乖鳞。
民间望极经时雨，寒上寒深几日春。
麦脚埋尘难自展，柳眉低水只干匀。
西溪不在浮觞乐，且慰群心祓禊辰。

半山蛇腹弯城颊，层云鸱尾翔山胁。
紫萸独自对黄花，采笔不须题落叶。
山容入秋太瘦生，倚筇欲赋登山行。
诸公谭玄若破敌，万籁为我俱销声。
俯瞰市人酣战蚁，喧寂两忘同一视。
悠然五字隠长城，万马循墙看披靡。
数峰薄暮方展眉，笑人买山后小支。
谁能料理身后计，更复愿为天下奇。
沧江潮晚鲸吞吐，白鸥群分复群聚。
出门一笑问浮图，风动琅珰半天语。

诗人巢雪如住山，巢中所得强得官。
官微不足了𫗴粥，尽日幽寻遣儿读。
舂容大篇辄千字，炼字贵活不贵死。
乡来杜陵有布衣，晚到夔州也如此。
乃今遗藁安在哉，古花囊锦宗文开。
开缄宛见谏议面，只字重哦复三咽。
三咽然后耳有闻目有见，见人捧心颦两眉。
不学施家女，只学唐人诗。
为言诸子将安之，巢空雪明康鼎来。

将军发机阴中的，功如熟稼生螟𫋌。
母仪天下极尊荣，非道得之非所得。
一朝乐去悲相随，霜露既降风凄其。
惸惸吊景将安之，不自为计终奚为。
关中旧约三章法，法当夷宗雠逆节。
况复曾孙诛大臣，项背相望眉不颦。
昭台不隔昭阳路，花落鸟啼春几度。
麟角凤觜皆可煎，惆怅君恩非断弦。

属闻旌节西南归，跨剑越栈窥峩眉。
便将峩眉软庐阜，孔明十倍于曹丕。
怀哉西南一万里，日者庸人扰之耳。
豁然天地复清明，断自葛韦遗俗起。
我寻竹岩踏雪来，好怀尽为江山开。
人物于人尤不恶，更于众角寻麟角。

属闻旌节西南归，跨剑越栈窥峩眉。
便将峩眉软庐阜，孔明十倍于曹丕。
怀哉西南一万里，日者庸人扰之耳。
豁然天地复清明，断自葛韦遗俗起。
我寻竹岩踏雪来，好怀尽为江山开。
人物于人尤不恶，更于众角寻麟角。

欲从山北驻晴霏，先与山南淡扫眉。
见说商周遗俗在，试寻康俗未来时。

澹扫蛾眉雨后天，天容澄洁称婵娟。
弦虽未上终持满，璧反胡为尚不全。
只乡生时看最好，莫于缺处斲成圆。
人间梦事纷如蚁，着眼何曾到汝边。

千忆子孙昌，衣传衮绣光。
厦成观贺燕，笔喜误书麞。
桂熟霜前子，梅腾雪后芳。
不须瞻岐嶷，定肖白眉良。

楚山有美倾人国，家傍江城逐臣宅。
逐臣赋并日月明，琵琶遣入穹庐鸣。
哀弹不作胡儿语，冩汉遗音吊亡楚。
泪如铅水湿春风，苦心只与春风诉。
曲中愁绪乱风丝，因风寄雁云南飞。
汉家弹作昭君怨，试问昭君别怨谁。
天生尤物天还如，仰天自笑蛾眉误。
不如强醉枕琵琶，暂时栩栩梦还家。
昭阳未有承恩地，阏氏孰与宁胡贵。
不须频下思家泪，汉女雄猜如阿雉。

急舞随风乱，缤飞度竹迟。
松埋巢鹤顶，藤重挂猿枝。
螟{虫忒}频年死，乌鸢尽日饥。
娄丰书野史，双展使君眉。

桃花武陵原，千骑访旧游。
旧题鬼神护，苔藓封蛟虬。
是时原中花，炫昼烂不收。
稚耄相懽呼，再拜罗道周。
一闻謦咳声，曰似吾故侯。
侯今飞上天，盟在沧江鸥。
公来席未温，玉帐凉生秋。
粘天洞庭北，襄楚当襟喉。
小屈经纶手，平分宵旰忧。
风清鹦鹉洲，月满黄鹤楼。
黄鹤去不返，万灶栖貔貅。
白羽青纶巾，坐寝淮南谋。
文武固一道，貂蝉出兜鍪。
致身须黄阁，看镜方黑头。
故家迈种德，台辅不足酬。
颓支邹鲁澜，末障洙泗流。
载观统有宗，抑使俗不浮。
古道复大明，殊俗皆蒙休。
况夫蜀文章，眉独称雄酋。
多应峩眉月，只照东家丘。

桃花武陵原，千骑访旧游。
旧题鬼神护，苔藓封蛟虬。
是时原中花，炫昼烂不收。
稚耄相懽呼，再拜罗道周。
一闻謦咳声，曰似吾故侯。
侯今飞上天，盟在沧江鸥。
公来席未温，玉帐凉生秋。
粘天洞庭北，襄楚当襟喉。
小屈经纶手，平分宵旰忧。
风清鹦鹉洲，月满黄鹤楼。
黄鹤去不返，万灶栖貔貅。
白羽青纶巾，坐寝淮南谋。
文武固一道，貂蝉出兜鍪。
致身须黄阁，看镜方黑头。
故家迈种德，台辅不足酬。
颓支邹鲁澜，末障洙泗流。
载观统有宗，抑使俗不浮。
古道复大明，殊俗皆蒙休。
况夫蜀文章，眉独称雄酋。
多应峩眉月，只照东家丘。

水际楼居入眼新，傍窗横榻款诗人。
早雕杜老双蓬鬓，晚赏徐卿两石麟。
浓绿已摇三丈线，残红恰有一厘春。
闲情直与眉霄壤，也为春归作小颦。

华风岂不声，默与静者吹。
凉月自入袖，默许静者知。
风乎岂必尔，月亦听所之。
静者亦若是，弗与俗子期。
俗方日日浮，静岂忍诡随。
山林隘乾坤，小大各有宜。
思君令人老，一见动岁时。
下塘通上塘，一苇何远而。
畴曩北山日，皂盖松间飞。
澄潜二三子，喜迓见睫眉。
著翁泉上亭，泉石讶久违。
透闸观涛澜，雪溅冰玉澌。
激翁技痒处，汹涌翻文辞。

梁楷惜墨如惜金，醉来亦复成漓淋。
天籁自响或自喑，族史阁笔空沉吟。
前日去寻子赵子，道院水亭秋色里。
幻成赵子骑蹇馿，潇洒不减骑鲸鱼。
又冩深衣跨牛客，云生谷口耕阡陌。
按图绝叫喜欲飞，棹笔授我使我题。
我方拄眼孤山西，岑楼残碧澹扫眉。
见成一段诗中画，宜雨宜晴四时挂。
输与滕王蛱蝶图，坐收少室山人贾。

镜里津津喜上眉，人情瘦瘠遁心肥。
环中小复事虚应，方外敢忘求实归。
客好洁羞南涧藻，家常草具北山薇。
难消闲里舒长日，修绠何须绊落晖。

尽心如善射，百步中弥亲。
不竞与闲契，尊生为死邻。
关讥千古恨，日计两眉颦。
一卷花严易，心知更几人。

草思含芳梦亦疑，芬陁擢秀自枝枝。
人间万事醉眯眼，江上数峰青到眉。
多暇湖山分昼永，少晴风日共春迟。
一春幽事从头了，先破苍苔吊紫芝。

一痕隠隠介亭西，庾亮楼头未醉时。
多是团团深夜看，可曾见此巧如眉。

华风不常煖，华月岂常曜。
泠泠弗鸣条，冏冏自反照。
野马空眯目，爝火谩腾耀。
谁结萤囊口，寒原并秋烧。
谁枵土囊腹，夜壑哀万窍。
向迩虽暂热，凭力亦易悄。
悠然付静胜，了不直一笑。
山林隠君子，浮俗固殊调。
华风起蘋末，华月挂林表。
既安云霾妒，畴忍尘杂扰。
角叹一麟足，鹗洗百鸷少。
弱水三万里，蓬莱眼中小。
况夫左传癖，举世不足乐。
亦复烟霞痼，沉绵颇相肖。
云胡去留柄，坐困佞壬袅。
挥手从此别，掉头莫回眺。
爱惜双眉厖，脱略万事了。
龙翔解悬榻，雁宕拓吟徼。
摩挲送鸿目，掷弃连鳌钓。
云来寄心思，临风一长啸。

阑干曲曲西，待得夕阳迟。
展画真成赘，无诗却不宜。
鸿虽供晚眺，月欠扫新眉。
安得泠然御，来观烟雨时。

透云两鸿鹄，何年忽卑飞。
指爪泥上留，弗与岁月移。
大声疾璆琳，万窍不敢嘶。
琅然答空山，玲然震清溪。
俯仰半千载，日日春菲菲。
绪余及草木，草木竟莫知。
坐令万金产，不直五字奇。
江左数六谢，选中辄见推。
清新辈阿连，亦岂愧客儿。
开元天宝间，有客偿心期。
玉颓沈香北，健笔挥珠玑。
天威不可夺，人爵不可縻。
此邦非故乡，每至辄倦归。
楼居寄逸想，更较先后为。
有美池上仙，凛凛岩壑姿。
辙飞两公后，惄若饥渴思。
作堂肖公像，叠嶂双溪西。
幻出天上人，对峙玉羽衣。
乾坤浩荡春，盎盎在两眉。
清冰照人冷，恍如吟啸时。
泠泠气欲仙，拟馽游龙骑。
世隘乌足容，才大不得施。
至今骚雅流，临风挥涕洏。

九华空众山，尤物在尘寰。
迥出云雨上，朝来眉睫间。
有人皆毓胜，无豹不藏斑。
官舍轩楹豁，凭阑莫掩关。

宣城阡陌连当涂，山田瘦瘠圬田腴。
筑塍作圬九十四，频年风水圬为湖。
圬中饥氓水入户，私迫公催猛如虎。
三分更索水花苗，名色创闻氓不谕。
流移转徙道边泣，并日不能谋一食。
有生谁弗惜天年，望望谁宽倒悬急。
江东使者愁上眉，惄然轸怀若调饥。
疾呼官吏访田里，蠲租除赋苏颠隮。
劝粜开仓赈寒饿，氓命垂垂出汤火。
贪残俗吏漫窥窬，狡狯猾胥成{忄罗}懡。
家家祷公愿公寿，千亿子孙天地久。
宣城彰教住山人，斐然相此歌谣声。

劈面东风不肯西，西州客子莫颦眉。
一从四国流言后，直至如今不反吹。

睹史何年宫，飞跨双峨眉。
又如听经塔，涌出踞地维。
不然钧天人，来下观阙随。
去年曾此游，入眼未始窥。
西风一回首，峭峙凌烟霏。
璇题翚万椽，雕础逾十围。
神速藐鬼工，莫知为者谁。
或曰金泉僧，短发霜披披。
信孚全吴地，幻此一段奇。
胸中楚泽小，檐外吴天低。
举手斗可扪，纵脚云可梯。
江穷水屈折，港尽天畛畦。
因知广大量，不为狭隘移。
阁中优钵花，万朵秋不萎。
天子寿万年，一年开一枝。

旦夕灰吹律，涟漪尚剪新。
虽正犹是腊，差晚不伤春。
夜户凝朝彩，生柴代熟薪。
老僧眉最白，寒鏁玉津津。

照与照者，影沈迹绝。
尔如何其，自起途辙。
傍睨语我毋庸疑，倚棂为我赋两池。
谓言物物皆吾诗，绝怜思苦槁弗滋。
不忍污此清涟漪，不然小需载生魄，碧潋不摇皆玉色。
一池各有一眉新，眉间喜气浮津津。
悠然散作无边春，辗轮半仄朣朣蘸，明透方方两团鉴。
更征此义吾无说，莫问清池问明月。

绿叶未幄春正迟，看看雪煖开荼蘼。
丁宁密意谢红药，掎角缓放韶华归。
一芳一菲寻版荡，更无可砥狂澜涨。
惠风迤逦索蒲葵，约束凉薰小相让。
棠梨雨褪燕脂蔫，来禽效颦相后先。
主人朝天未回鞯，软红没屦东华前。
饮湖山绿方颓玉，水遶山围南宕北。
起来却忆故园春，园中四时花木新。
诗人眉苦闲情皱，不怕天知怕天瘦。
遂令真宰妒冥搜，无人不恨古藤州。

万卉竞春新，孤芳见老成。
鬭高纷晓蝶，递巧响乔鶑。
山染眉津绿，湘澄眼采明。
东山谢安石，深意在苍生。

去酌孤山六一泉，吟邀两衲簉诸贤。
郎君拾芥登科后，老子惩奸去国前。
鬓自侍郎班里白，官从天子学中联。
半轮不死峩眉月，还乡沧浪阔处圆。

西山爽气在眉睫，不在悠然得句时。
髣髴长沙少年样，清新瘦岛晚唐诗。
全提韬略亲分付，半倚𫐌星看设施。
笑指貂蝉旧时物，自兜牟出恐成迟。

三吴富且庶，亦复多名流。
比屋充栋书，千斛衔尾舟。
季子有遗烈，列国古鲜俦。
人生五马贵，弹压如此州。
欲雨天作云，欲晴云翳收。
幕府非无贤，大田今有秋。
不知夫如何，夙夜常轸忧。
税亩济楮币，济鲜恐不周。
刮剔锥刀余，岂若仁义优。
藏富当在民，富民安用侯。
迤逦及间架，分毫相校雠。
陵迟必哀痛，噬脐将谁尤。
剥床既及肤，民瘼何时瘳。
公乎小留听，毋敛双眉修。
唐虞有神算，禹皋相协谋。
芝兰撷无遗，杞梓毕见搜。
四郊固多垒，岂在一己羞。
何如勉加餐，缓带姑小留。
道听怀好音，后苑摛词头。
未解颍川组，已覆黄金瓯。

今宵较些子，犹自胜闲时。
圆缺有常守，阴晴无定期。
伊人纷好恶，嫌镜改妍媸。
玉臼药长在，霜蟾家不移。
金波仍眩转，掌露尽华滋。
连璧何妨晚，修轮莫问迟。
才逢桂殿冷，便结庾楼知。
十事九违意，浮生几展眉。
渊明十日菊，苏子一联诗。
不是心如月，安知月不亏。

彤霞煖照碧玻璃，一点蜚光欲堕迟。
恰似峨眉山半麓，紫兜罗雾布岩时。

如在羲皇上，都忘我是谁。
闻锺还入寺，无酒却攒眉。
篱落西风晚，琴书白昼迟。
千年续遗响，侧枕答凉飔。

月是寻常月，云胡迥鲜洁。
老火日就灺，尽扫群阴屑。
三万顷天秋作底，连天灏气清如水。
金波炫转光流澌，团团曷若初学眉。
玉虹跨水腰百围，翩然飞佩湖云低。
尺棰缓把单于笞，且复鞭虹随月飞。
月中先枝少年日，老蟾老兔曾相识。
镜里功名两鬓青，却碾冰轮洞八纮。

林表焕丹碧，化出一段奇。
乡者未始见，今也其谁为。
金锡来自闽，萍迹才止兹。
跨门怀往昔，视篆恢宏规。
所立志先定，志定山弗移。
苦心忘艰勤，伫思常委蛇。
复道行半天，云影低四垂。
丛玉坐上天，白花水中坻。
两忘深且高，旁列崇与卑。
天人既交际，物我咸熙怡。
殿以舍空王，空王颦两眉。
长恐屋打头，东拄西防堕。
棱层加峭峙，柱础奠仄欹。
雕零古象设，一一皆新之。
琐屑与灭裂，整顿靡孑遗。
凄凉佛前灯，兰膏添满而。
明光号无尽，安知无尽时。
咨尔北山密，尔吾无学儿。
曷如然此灯，千花开不萎。
郁密暝云蔽，浩荡刚风吹。
刚风吹不灭，相配天阳熙。

破碎沙盆不足传，等闲拈出又完全。
无人眨上眉毛看，误作鸾胶续断弦。

半绕绳床付总持，独龙冈上旧全提。
龙门千仞无留客，雨过大峩山画眉。

汝向谁家悟此机，有谁相委破颜时。
若提金色头陁话，后二千年尚皱眉。

倒用横拈眼似眉，憨憨稳放一头低。
全身辊入草窠里，东倒何妨复攂西。

从朝数黑豆，数到黄昏后。
只见月如眉，不觉灵犀透。

馽空云带，补太虚缝。
秘以自传，公与众共。
卷覆大千舌于洋屿云门，不与摩竭同条。
袖掷大千手于梅州衡阳，不与浄名同梦。
至于三藏十二部，一切修多罗，洎百家异氏之书，杂然前陈，无断无灭，有元有统。
瞥转一机，五峰敛眉。
伎俩尽也，放下竹篦。

此三胜流，一笑聚头。
其道不同，曷相为谋。
至哉儒先，问礼于李。
李从竺干，逮真实际。
商隠于李，白眉最良。
曰师师师，其来自唐。
车适大方，万里一辙。
差之毫厘，肝胆楚越。

长眉柳叶交青条，玉花娇面垂云髫。
湖波蓝色春寥寥，大堤新曲干银霄。
翠丝络马金袅腰，香风随步烟飞飘。
芳亭深杳传金貂，一笑嫣然轻百绡。
欢娱未了日晷短，城鼓咿咿续复断。
鸣鞭夜月入鸡关，碧山皎皎水潺潺。

奉寄无灰酒十罂，一杯入药可长生。
药成预约分酬我，眉寿相期比老彭。

见说眉庞质粹温，他年准拟大吾门。
可怜不识家翁面，虚作人间一世孙。

退之抗表出潮阳，高风万世为美谈。
衡开云气偶然尔，浪占显晦吾所惭。
皇华使者课第一，诏归台省陪朝参。
献疏岂止一痛哭，引去自言七不堪。
留行隠几卧不应，一麾出守天西南。
利名百念已灰冷，扫除不尽山水贪。
行遍金焦到茅阜，知有佳处须穷探。
春花秋叶事已过，惟有山发呈{髟/监}𩭹。
山神颇亦愧岑寂，夜奏万谷笙钟酣。
起看琼树绕琳宇，更驰玉马无停骖。
子猷好事古无比，雪中求往固所谙。
青鞋直上最高顶，天风缥缈吹楩楠。
两峰相对如拱立，上公衮冕朝子男。
群山敛退就平地，灭没不见如纪谭。
巨浸东连大洋海，浩荡直与天涯涵。
却顾淮源赤山下，仅若覆水盈䓨甔。
久留不奈景清绝，山腰下转临深潭。
客来客去泉自涌，可能喜笑静中含。
嵌崖往往记遗迹，旧雨剥蚀苔藓𥮾。
客怀感此重太息，学仙便欲老石龛。
痴狂正复自讥笑，旷望聊尔依精蓝。
元符旧事不可问，翠微杰观犹耽耽。
有田连阡不输税，饱食岂计皇恩覃。
渠侬不知游子恨，宝钥屡启雕龙函。
留连信宿苦未厌，一笑相属乐且湛。
庞眉道士庸中佼，成书自许窥老聃。
扣门有问不得吐，退自包裹如春蚕。
髯李于书颇涉猎，医卜并试仍多婪。
提携瓶酒味苦短，黄独屡荐山肴甘。
坐谈衮衮不知晓，林杪忽送钟声韽。
人生离别易感怆，况我垂白今毵毵。
明朝日出山下路，宿云散尽开晴岚。
君归千骑围昼锦，我留古木缭茅庵。
期君再整冲天翼，老我甘作书中蟫。

秋气清，秋风高。
想见刑台旧居士，巾车独往恣游遨。
偃仰戴公庐，逍遥焦公居。
想前辈之风流，悲末俗之崎岖。
白眼睨视，抵掌嘻吁。
酌之以漫塘之酒，侑之以漫塘之藕。
酒之味醇而不漓，藕之性洁而不污以泥。
于以介眉寿，于以明素守。
对此长歌，其乐如何。
相望虽隔于秋水，明月幸同于千里。

奕世居公辅，齐眉肃妇仪。
鱼轩中岁乐，鸾镜暮年悲。
象笏子方贵，韦编孙有师。
悬知五花诰，不负蓼莪诗。

在昔商山传四皓，又闻香山图九老。
异乡异姓适同时，争如章泉一家兄弟登耆颐。
章泉之上两山下，有地可宫田可稼。
伯也早休官，季也相约归林泉。
名动京口耕谷口，山中有诗天下传。
一生得闲兼得寿，皓首庞眉世稀有。
竹隠先生八十三，定庵居士七十九。
客从远方来，亦是六十叟。
手把一枝梅，奉劝两翁酒。
问公何以致遐龄，请翁细说吾细听。
不烧丹，不学仙。
五行有常数，天所禀赋焉。
人生一气统四体，众人斲丧吾能全。
要知养生无他术，日多吃饭夜独眠。
承翁见教谢翁去，两翁殷勤留我住，是夜醉眠苔竹轩。
梦见山灵向我言，翁之所说皆不然。
两翁盛德合乎天，天与遐龄五百年。

饿喙偏生事，空言不疗饥。
谁知岁丰歉，实系国安危。
世变到极处，人心无藉时。
客来谈盗贼，相对各愁眉。

皱眉观世事，把酒读离骚。
天下无公论，胸中有古刀。
徒然成耿耿，何以制滔滔。
不逐群飞转，孤鸿毕竟高。

焚香拜天贶，满眼是瑰琦。
腊月雪三尺，春风梅数枝。
登楼忘老态，对酒展秋眉。
争唱阳春曲，山翁醉不知。

久矣闻名不相识，江湖还有见君时。
出人意表发高论，入我眼中多好诗。
欲对春风开笑口，不堪世事上愁眉。
凭谁寄语谢安石，莫为苍生起太迟。

噫吁嚱，噫嚱一曲难为听，桑麻垅亩今荆榛。
子规夜诉仓庚鸣，时至气化能无声。
高皇神武百世业，安汉小子为凭陵。
九十六万目可掩，奈何从臾皆群臣。
臣乎臣乎胡乃尔，富汝贵汝庸何生。
炎精白昼欲晦蚀，日角眉目尤精神。
古来权柄不早去，止为鱼肉涂生灵。
生灵涂炭自兹始，古往今来祇如此。
重华一去何时还，志士幽人泪如雨。

汉使东南来，幕府皆异产。
英英江左家，浩浩富编简。
几年翔学海，屡荐升士版。
大焉合訏谟，小亦堪论撰。
横身借前箸，逸气薄云栈。
向虽稔声名，曾未陪笑莞。
邂逅解白眉，轩豁蒙青眼。
俊游得从容，微辞略往返。
扁舟赋归程，骏马驰平坂。
上策今安在，时髦贵谨柬。
中规傥前定，外患岂足刬。
善保千金躯，欲语意无限。

正家巴山阳，占田才百亩。
春秋自耕稼，亦足餬其口。
中年或水旱，采蕨充饭糗。
四壁固屡空，满屋贮蝌蚪。
少蒙义方训，交口相传授。
日记数百言，勇气摩星斗。
既长游乡校，稍稍别妍丑。
父曰尔勉哉，学问贵悠久。
{忄双}然铭诸内，庶几造渊薮。
奈何天降割，累累若孤狗。
三年抱忧患，忍复言进取。
洪惟太上皇，下诏罗琼玖。
提笔入贡士，肝肺始一呕。
时年二十四，一得殆天偶。
自兹青衫缚，连年事奔走。
得官涪江上，距家才百九。
一年一归安，亲族相聚首。
留连辄数月，官长怒诃吼。
三书下下考，荐者一邱叟。
浩然赋归欤，忽复失箕帚。
独身当门阑，内外事纷纠。
母曰毋自弃，一出庸可咎。
迺趋光范门，所志在升斗。
是时京宰相，来者无不受。
殷勤献三策，风化略开剖。
明日益昌学，有旨除度某。
于焉具菽水，聊以慰其母。
维南有真儒，奋起光前后。
六月冒隆暑，愿闻道枢纽。
一见晋其门，妙语得亲手。
归来欢有余，俯仰对穹厚。
益昌异风土，日夕涨尘垢。
母也乐其乐，雅欲安户牖。
版舆不可致，徒使我心愀。
时时遣家僮，历历问安否。
具言唐益昌，盛德世希有。
爱我如骨肉，诲我如师友。
要我以名节，期我以不朽。
母曰尔得此，敬哉不可苟。
努力勤王事，毋为利禄诱。
傥有分寸补，何必侍左右。
因循不敢归，春风再花柳。
正也鲜兄弟，子职宁不负。
奉檄得初心，一舸春江浏。
区区敢有请，兵厨乞尊酒。
我欲径持归，升堂荐眉寿。

洙泗之根枯无芽，千五百年复生花。
章通句解到圣处，格高调古意易差。
南岳一登光万丈，下照百物穷幽遐。
天公欲振斯文绪，卓尔大雅生长沙。
淡如清庙有遗味，粹如白璧无纤瑕。
周旋礼乐今冠冕，弹压妖怪古镆铘。
翺翔秘馆育仪羽，岌嶪殿中峩触邪。
忽惊云雾蔽日月，一落湖海潜烟霞。
浮言既空望逾远，欻起仍乘使者车。
急祗临遣护襄汉，旋奉温诏来三巴。
春风所及自和气，坐令四境还桑麻。
五月渡泸臣敢惮，昼日三接恩意加。
皇心念尔蜀父老，因以与尔毋咨嗟。
但见田亩兴孝悌，已无稂莠劳梳爬。
洋洋韶頀出正始，一洗下俚之淫哇。
夤缘末学被罗致，得以文艺陪绛纱。
作兴诗书盛乐育，谓之文翁宁非耶。
蜀人德公盛于卫，思厚报之吟木瓜。
二阳寖长今初度，门无杂宾宾则嘉。
欲酌北斗荐眉寿，听我祝辞人无哗。
先生直上作舟楫，领袖夔契承勋华。
心回元化位天地，手挈魁柄扶邦家。
工师作室贵兼用，施置宁遗负与叉。
自怜愚鲁无所似，独于诗书涉津涯。
有如使之执经侍，或能诵说圣人污。
古来好善优天下，珍重先生借齿牙。

天家积庆如江河，千枝万叶鲁卫毛。
声名赫赫照今古，骨相飘飘多俊髦。
惟安懿王迈种德，当时庙社遗勋劳。
本支百世端未艾，绵绵瓜瓞更崇高。
只今中兴得旦奭，夹辅日月参夔皋。
自余材德踵相望，磊落抱负皆英豪。
或持皮帛登台省，或奉符竹分旌旄。
金川丈人最后出，平生力学勤持操。
高谈奥论不可到，一洒万字无停毫。
聊将圭撮试当世，已被天语加崇褒。
从此公道更开泰，未必奔走悬三刀。
念昔南宫陪俊翮，偶附骥尾辞蓬蒿。
因蒙顾盼被收录，得拜门下恩则叨。
自怜薄命薄如叶，十年再尔吟离骚。
世间情态已百转，每叹慈爱终坚牢。
今逢佳节揆初度，欲荐眉寿酬甄陶。
丈人丈人听我语，我语憔悴空啾嘈。
白圭三复古亦少，缁衣改为今可遭。
人言恺悌必富贵，恺悌富贵何由逃。
不愿归来一尊酒，但愿努力登三鳌。
我欲执鞭追壶中之日月，荐海上之蟠桃。

殿角西头辟礼闱，峥嵘栋宇更巍巍。
碧鸡金马连环绕，云顶峩眉耸翠围。
陈范苏张应并驾，龙章谯郭亦横飞。
东都行复充乡赋，却望秦关入帝畿。

时髦济济盛经纶，自愧空疏忝字民。
槐下日光忧杲杲，麦秋雨势厌频频。
化工付物难占命，精意回天亦在人。
闭合焚香惟静坐，一回思念一眉颦。

弄月吟风泮水湄，几回占喜误蛛丝。
三鳣讲罢争传易，一鲤祥开想学诗。
天傅梅花凝蝶粉，春归柳叶画蛾眉。
何时得践凌云约，领略山中一段奇。

夹岸黄花弄夕曛，归艎击汰不堪闻。
愁容政想峩眉月，喜气遥占岘首云。
酒罢楼头观妙算，公余垅畔访清汾。
明年入奏明光殿，前席雍容细剖分。

长记春风拂拂吹，乌奴江上濯涟漪。
便论槃叟心传日，更及南翁指授时。
戎貊也应知姓字，亲朋未必记芝眉。
公朝有意开皇极，不用溪头理钓丝。

策起眉毛示育王，分明佛面露堂堂。
至今阿耨池中水，流落人间润八荒。

即心便是佛，姮娥不画眉。
才将脂粉污，妍好却成媸。

耕夫自立苗且耘，𫗵妇相敬礼如宾。
画工貌出态闲暇，不是如今愚野人。
古之农者盖如此，馌彼公田同妇子。
山林自信有真乐，隠逸传中无姓字。
吾不能走马章台街，画眉狼籍贻讥谐。
又不能卖酒临邛市，奔妻万古不灭耻。
遗风后世岂无存，半在东阡烟雨村。
不见杵臼梁家妇，犹能亲举案前餐。

家住栖贤云，泉石恣幽讨。
写出明视孙，眉目增媚好。
卯日行踆踆，衣褐坐芳草。
脱身文字祸，见机恨不早。
仰候月盈缩，修眉几回扫。
迷离望灵药，青松为三倒。
山人书姓名，欲使好事考。

家住栖贤云，泉石恣幽讨。
写出明视孙，眉目增媚好。
卯日行踆踆，衣褐坐芳草。
脱身文字祸，见机恨不早。
仰候月盈缩，修眉几回扫。
迷离望灵药，青松为三倒。
山人书姓名，欲使好事考。

隔林八十厖眉叟，理竹疏泉过一生。
见说石林身健日，把书只在石中行。

云从会稽生，旦旦见伯禹。
听读山海经，成龙不成虎。
禹命云归欤，可向蕺山去。
昂昂王内史，眉宇照今古。
常在此盘旋，深藏无处所。
王孙江海人，云根自栖翥。
招邀玉叶来，以石为伴侣。
既从衣上浮，只就茶里煮。
不入晋家池，肯作秦望雨。
两儒一支郎，不学世间语。
吴伧哦五字，坎𡒄酸涩苦。
并送山中人，约束云下取。

御手指婵娟，青春白昼眠。
粉匀香汗湿，髻压翠云偏。
柳妒眉间绿，桃嫌脸上鲜。
梦魂何处是，应绕帝王边。

椒殿霞觞举，金花拆胜鲜。
年年庆佳节，眉寿祝绵延。

三千玉女鬭群芳，并蓄兼收百药良。
咸愿东皇与西母，无穷眉寿等天长。

仆诉无衣婢诉饥，老妻终日不开眉。
十年待得齐瓜熟，又似齐瓜未熟时。

通身是病骨粘皮，举世无人识得伊。
纵使罪根都忏了，依前失却两茎眉。

方师凿破天地髓，碧龙吹出冰霜寒。
一泓清澄绝泥滓，万窍号勋无波澜。
倒海翻江俱是幻，贮风留月得真观。
我来酌饮冷彻骨，飘飘此身在霄汉。
惠山之泉甘如饴，但随茗碗争新奇。
廉泉让水名匪欺，祗以贤者为品题。
此泉源流本曹溪，名之以定实亦宜。
尝试以手测其涯，雨不泛溢旱不亏。
莫言此乏蜿蜒姿，虫行蛭动皆可疑。
咫尺中闲涵世界，寂然心印本无碍。
不与儿童搅水浑，留照须眉长自在。

赵州南，石桥北，观音院里有弥勒。
祖师遗下一只履，直至而今觅不得。
赵州老子，信手栽荆棘，当门种蒺蔾。
四方人不到，徒自暗攒眉。

分冬时节，一物不违。
大家出手，各各提持。
白糍片片打硬，山果大小随宜。
衲僧家，牙如剑树，口似龙池。
入齿下咬着，吞吐唾雾霏霏。
蓦忽撞著栗棘，直得暗里攒眉。
飏在粪扫堆上，千圣从来不知。
洞山掇转处，丧却目前机。

炳然字义，文彩希奇。
夫子不识，达磨不知。
同风千里，笑展双眉。
八十翁翁入场屋，真个不是小儿嬉。

不搽红粉色，不挂绿罗衣。
一般闲态度，淡墨画蛾眉。

忻逢四老，头白如新。
喙长百尺，鼻重千斤。
眼随青嶂合，眉带野花颦。
迎来送去，以表殷勤。
为何如此，远亲不如近邻。

突出山前古寺基，赵州闻得便攒眉。
寥寥今古无人共，一片断云天外飞。

新年已十日，十日在家乡。
到家一句子，哑子吃生姜。
眉毛上{孛}跳，鼻孔里论量。
针小眼大，尺短寸长。
云霞飞片片，流水自茫茫。
剪断五色线，补作春衣裳。
知有者全身披搭，不知有者且莫轻狂。
莫莫莫莫，老僧与汝安心方。
雪消春自至，事过心清凉。

眼冷千江月，眉横万叠山。
杖头挑布袋，信脚到人间。

老去隠如虎，难瞒在一班。
入林最容易，上树极艰难。
舌底千谿水，眉间万叠山。
年深拽不动，草种转痴顽。

汉光昔未遇，颇为兄嫂欺。
谁知韩王信，本是屠沽儿。
他时筑将坛，意气帝者师。
中兴屏新莽，长剑诛赤眉。
皇天生一物，大小随其资。
例令饥与寒，何以生育为。
永言观厥成，圆璧殊方圭。
天意定不尔，变化应须时。
少小弄文翰，把笔能哦诗。
十五学缀文，如茧中抽丝。
青云付达官，十九名新知。
南辕异燕路，鄙笑无挈提。
甘心穷阎中，疏食黄瓜虀。
区区蠹鱼习，槁死不可医。
闲斋秉微尚，高视圣者师。
谩言苦如荼，谁信甘如饴。

拾遗流落锦官城，故人作尹眼为青。
碧鸡坊西结茅屋，百花潭水濯冠缨。
故衣未补新衣绽，空蟠胸中书万卷。
探奇欲度羲皇前，论诗未觉国风远。
干戈峥嵘暗宇县，杜陵韦曲无难犬。
老妻稚子具眼前，弟妹飘零不相见。
此公乐易真可人，园翁溪友肯卜邻。
邻家有酒邀皆去，得意鱼鸟来相亲。
浣花酒船散车骑，野墙无主好桃李。
宗文守家宗武扶，落日蹇馿驮醉起。
愿闻解鞍脱兜鍪，老儒不用千户侯。
中原未得平安报，醉里眉攒万国愁。
生绡铺墙粉墨落，平生忠义今寂寞。
儿呼不苏馿失脚，又恐新来有新作。
常使诗人拜画图，煎胶续弦千古无。

愿试黄昏上古汤，社中今得沈东阳。
素衣肯为缁尘染，秀句殊增灌顶凉。
不惜联翩过旧隠，也欣滂沛洗炎光。
预知定得惊人语，约略眉间喜气黄。

幕府攒眉为至忧，公堂三五运兵筹。
归之不得吾何用，独自方桥看水流。

青山绿水思悠悠，见说蛾眉万古愁。
斗酒百篇能漫浪，白乎吾与女同游。

为云为雨话头长，十二峰前事渺茫。
尽道翠眉愁未展，不应犹忆楚襄王。

两山正作修眉绿，一水犹如疋练横。
竟日书窗览今古，几年人世少豪英。

露坐仙人餐沆瀣，水行渔父烛须眉。
民间阖户纷纷是，如此清凉睡不知。

碧眼霜颅事已非，梦中相见祇攒眉。
推敲有法犹分付，一似高丽寺里时。

庐山清哉谁与俦兮，崭岩峭直跨番昜彭蠡而蹴九江。
长川幽窞亘古今而不息兮，雨激而风撞。
山深境寂人迹所希到兮，尽日仅一逄樵叟鹤发而眉厖。
路逶迤而险阻兮，越数千里之危谾。
暑六月而不知兮，但觉鸣珂戛珮其下纷淙淙。
天隔车马之氛埃兮，独许策杖而逾矼。
宜幽人之履道兮，志精一而匪哤。
草木坚劲而不凋兮，列云外之羽幢。
如凝之之洁白兮，媲兹山而为双。
田多瘠而少腴兮，食不饱而体不痝。
青松为醪呼月为烛兮，漥尊瓢饮孰取乎琼卮而翠缸。
彼丛物欲以自蔽兮，莫为之凿通明之八窗。
醉生梦死真蟪蛄兮，阅千万岁独有贞柏与圣玒。
苟能保此而不渝兮，又何有乎施邦。
一到令人不忘兮，长神醉而心降。
写此诗以自娱兮，当万幅之图画而揭以千仞之杠。

伐坐尘坌中，秋汗正浃背。
闻君游鼓山，骑马破烟霭。
不向晓中看，安得识眉黛。
飘然出樊笼，始觉此身大。
登高望四远，何物非砺带。
行窥灵源洞，往往众仙会。
青山为佳人，分外作幽态。
而我俗缘重，不到清凉界。
新诗时一吟，忽在千岩外。

永巷鏁芳菲，春归入燕泥。
粉身能报国，妾不爱蛾眉。

春来物物尽欣怡，不到人间寒自眉。
愿得清时同贞观，旅行终日不忧饥。

人缘白石溯清谿，手剥苍苔认旧题。
春色满山归不去，拆桐花里画眉啼。

庆娘颦翠眉，春瘦怯罗衣。
笑问采花蝶，如何成对飞。

萧萧春夜雨，有客渡江来。
世事攒眉说，乡谈信口开。
晚肴供苦笋，时果荐青梅。
甚欲浇离恨，呼镫拨酒醅。

老无闲事上双眉，问着穷通尽不知。
两鹤忽飞因客到，一牛方病得妻医。
案头几卷阴功录，壁上诸家劝世诗。
见说今年公八十，鬓边财有数茎丝。

小屏相对两眉攒，长夜迢迢不肯残。
鼠向镫前窥坐卧，人从梦里说悲欢。
故山无计行秋晚，客路从谁守岁寒。
留得浊醪相慰藉，酒肠犹喜十分宽。

面皮如铁鬓如丝，依旧粗豪似向时。
嗜酒更拼三日醉，看花因费一春诗。
生前富贵谁能必，身后声名我不知。
且趁酴醾对醽醁，共来相与一伸眉。

采石兴亡地，声名宇宙齐。
山眉间吴楚，江口折东西。
今古多遗恨，英雄几噬脐。
征尘何日尽，北望转悲凄。

年年客里过佳期，时节难逢莫皱眉。
酒量且为重九尽，杯行不必再三辞。
登高兴懒诗仍赋，怀古情深泪自垂。
纵使西风落乌帽，黄花犹恋鬓边丝。

一日日，一时时，口如鼻，眼似眉。
左搓芒绳缚鬼子，倒将蒿箭射须弥。

九夏安居，眉毛厮结。
一人发真归源，十方虚空迸裂。

大地人人具眼，明星夜夜流辉。
瞿昙不着便，失却一双眉。
后代儿孙那得知，一年一度乱针锥。

见闻觉知，行住坐卧。
眨上眉毛，早已蹉过。
赤脚唱山歌，路上无人和。

以大圆觉，无绳自缚。
为我伽蓝，凡圣交参。
身心安居，换水养鱼。
平等性智，落在第二。
莫教辜负两茎眉，九十日从今日始。

推不进前，约不退后。
临济白拈，未是好手。
南山不惜两茎眉，玉箸空将撑虎口。

住山三十载，潦倒福缘微。
全提一著，衲子攒眉。
我无沩山之作，汝有铁磨之机。
自知水底难捞月，却倩丹青染污伊。

石上栽田世所稀，老农闻说也攒眉。
有人下得泥犁种，别甑炊香供养伊。

我堕南来鬓已衰，汝今何得悔来迟。
乌藤{孛}跳还归那，佛祖从教不展眉。

妾离父母来从君，相期百年终此身。
初合鸾凰席未煖，熟视眉目识未真。
兵符捉人夜调遣，丁宁克日到边面。
红旗在手弓在腰，花骢一跃迅于箭。
回头语我勿惨伤，归来印斗金带黄。
我闻军功未易就，膏血紫塞十八九。
嫁狗逐狗鸡逐鸡，耿耿不寐展转思。
吠月啼晓喧孤帏，泪雨千行心肝摧。
与其眼穿万里见无日，何如同赴沙场战死俱白骨。

阿蛮妙舞翠袖长，臂韝珠络带宝装。
春风按试清元殿，粉白黛绿立两傍。
三郎老手打羯鼓，太真纤指弹龙香。
箜篌野狐拍怀智，觱篥龟年笛宁王。
中有八姨坐绮席，淡扫蛾眉压宫妆。
醉看阿蛮小垂手，飞燕轻盈惊鸿翔。
八姨指挥三郎听，颁赉岂惜倾篚箱。
缠头一局三百万，莫遣傍人笑大唐。
尾声方断地衣卷，忽闻鼙鼓喧渔阳。
播迁才出望贤路，玉食未进日卓午。
粝饭胡餠能几许，不饱皇孙及妃主。
阿蛮知是何处去，但见猪龙胡旋舞。

乌骓马，紫游缰，戍夫一鞭天一方。
揆程想过长城下，思古筑役摧人肠。
白骨如雪浸水窟，骨上犹带秦时血。
雨打风吹宇宙腥，君渴莫饮救马渴。
衣适寒暄饭加餐，省酒戒勿离军门。
雁来不惜数行字，雁回我亦寄平安。
自从君出与君别，怕听砧声怕见月。
细思人生能几何，未卜彼此俱白发。
官有好爵与尔靡，万死一生方得之。
不如更戍闻早归，百年邻里夸齐眉。

一二三四月如眉，积累如梳截半规。
玉斧昼夜修不彻，修成团镜当空垂。
十眉有样列象几，梳裁春冰镜涵水。
瑶娥睡起拂菱花，扫黛插鬓云绕指。
敛袂亭亭天上妆，环珮隠体璆琳锵。
骖鸾跨鹤舞仙谱，子登弹璈飞琼簧。
天风飕飂冷到骨，银河澎浪溅罗袜。
一轮千古广寒深，折尽桂花应白发。

一二三四月如眉，积累如梳截半规。
玉斧昼夜修不彻，修成团镜当空垂。
十眉有样列象几，梳裁春冰镜涵水。
瑶娥睡起拂菱花，扫黛插鬓云绕指。
敛袂亭亭天上妆，环珮隠体璆琳锵。
骖鸾跨鹤舞仙谱，子登弹璈飞琼簧。
天风飕飂冷到骨，银河澎浪溅罗袜。
一轮千古广寒深，折尽桂花应白发。

御戎岂别无经纶，娄敬作俑言和亲。
或结或绝患不已，至呼韩邪朝竟宁。
稽首愿得婿汉氏，秭归有女王昭君。
临时失捐画工赂，蛾眉远嫁单于庭。
玉容惨淡落紫塞，粉泪阑干挥黄云。
下马穹庐移步涩，弹丝谁要胡儿听。
年年两军苦争战，杀人如麻盈边城。
若借此行赎万骨，甘忍吾耻縻一身。
闻笳常使梦魂惊，倚楼惟恐烽火明。
狼子野心何可凭，呜呼狼子野心何可凭。

君马踏边尘，绣帷妾一身。
仰天无过雁，俯水无游鳞。
酒难独自酌，蚁樽空浮春。
食亦不知味，驼峰徒荐珍。
忆昔送君君已醉，醉言更戍一年事。
兜鍪北去几寒暑，两地肝肠摧万里。
别来容貌似旧无，寄去衣裳知到未。
折柳丝丝紫塞心，对花片片青春泪。
夜闻琴瑟鼓邻家，人皆齐眉老年华。
不忍恨君翻自恨，长吁矫首天之涯。
几度虚传归信息，爱听乾鹊怕听鸦。
孤枕有时髣髴梦中见，觉来霜角咽梅花。

霁江浮春新水肥，粼粼鸭绿东风微。
波心上下舴艋滑，钓车香饵卷落晖。
纤鳞𪡋喁锦穿柳，半留卖钱半换酒。
烂醉茅檐红杏家，折花簪发把两手。
沙岸寻芳青骢嘶，弹丝吹竹挟蛾眉。
笑指渔父何寂寞，渔父掉头我自乐。

两袖尘埃满，千山道路勤。
晓清秋已到，叶落客先闻。
镜里惊衰态，眉间添皱纹。
人生闲第一，回首故山云。

新制重分司，谁云筦榷卑。
鹏抟终可料，鷃笑彼何知。
细满岂无待，横飞亦未迟。
催班天上去，黄色已浮眉。

独倚危栏春意远，本无情绪强登临。
一眉晚拂晴山黛，万缕风摇岸柳金。
久负故园泉石约，恍惊老鬓雪霜侵。
两年双脚数千里，奔走尘埃损道心。

诗到眉山自一家，也将正命摄于邪。
巧裁大涤天成景，戏咏庭蛟与洞鸦。

客从东南西，遗我古镜屏。
圆明绝点滓，表里无遁形。
云是旧太守，思之我为铭。
吾惛不能进，何敢陈诸庭。
我闻生民初，五常具函灵。
器质欠推广，物欲加凋零。
眉睫近莫睹，稍远何能听。
君子抱明德，止善湛中扃。
静如昼有夜，动若渭流泾。
坐令方寸地，目睫何晶荧。
上天方于昭，皎彼垂日星。
五官属宰制，万化随指令。
留之千百载，犹足存典刑。
余心岂昧此，一念存芳馨。
在昔圣敬主，丹书刻方棂。
近者摩镜帖，字字炳丹青。
夫君往教意，大寐如得醒。
置之敬义堂，与世犹说铃。

岷江赴东海，牛渚镇中流。
古来济渡处，落日迷沧洲。
江东名胜士，清谈付悠悠。
氛埃更五闰，毒烈遍九州。
六龙起当天，爝火不敢留。
长绳系佛塔，铁缆济王舟。
执玉朝群后，职方登九丘。
民生三代后，不数李与刘。
太平二百年，内宁忘外忧。
一马飞渡江，王气东南浮。
谁为逆胡计，敢作明神羞。
饮水昧佛狸，投鞭效坚头。
萧萧杨林渡，寒日风飕飗。
烟雨出蒙冲，霜雪挥戈矛。
夜半虏帐惊，明日无胡酋。
笑谈折樽俎，心胆落毡裘。
诸夷戒谋夏，三边罢防秋。
时从老校问，吃吃谈不休。
创业道何盛，中兴德几侔。
禹绩渺千载，武功待人收。
天方厌此虏，吾忍忘其仇。
偷安固大患，幸胜非良筹。
外防固难弛，内政何当修。
两山点蛾眉，攒此千古愁。
小臣乏长策，何以裨前流。
请因受邑地，为赋艰难由。

幽人只合卧林邱，不觉心幽境更幽。
青汗有时昭帝则，黑甜余暇伴宾游。
黄花粲粲冬窝夜，丹叶萧萧蜀阜秋。
会得个中消息理，两眉不着世间愁。

闽之山峨峨，可以接穹苍。
闽士孕其秀，胸次尤难量。
闽之水滔滔，可以烛妍丑。
闽士生其间，其美不容口。
君不见周家社稷生甫申，崧岳当年曾降神。
又不见千里秀气锺三苏，眉山草木皆焦枯。
我生恨不由河洛，虚负三光并五岳。
地灵人杰推江东，人物风流兼磊落。
顾此闽之东，自古多英雄。
求其为绝称，独一忠穆公。
公今已即世，后世谁可拟。
惟有詹仲通，一人而已耳。
仲通何如人，景星与凤凰。
不险亦不深，山高兮水长。

节妇一樽酒，义士拜而受。
义士一首诗，节妇双眉皱。
眉皱意何如，有难难相救。
叹我廊庙器，淹回在污陋。
惠我旨且嘉，殷勤推意厚。
吾今系闽建，家贫喜邻富。
青眼到朱扉，白屋成华胄。
吾闻孤竹子，周室三缄口。
又闻杞梁妻，秦邦称烈妇。
此辈诚间生，世代不常有。
如何天一方，同时俱辐凑。
愧无八品珍，草草具笾豆。
何当再拜抠我衣，卮酒恭为儿女寿。

节妇一樽酒，义士拜而受。
义士一首诗，节妇双眉皱。
眉皱意何如，有难难相救。
叹我廊庙器，淹回在污陋。
惠我旨且嘉，殷勤推意厚。
吾今系闽建，家贫喜邻富。
青眼到朱扉，白屋成华胄。
吾闻孤竹子，周室三缄口。
又闻杞梁妻，秦邦称烈妇。
此辈诚间生，世代不常有。
如何天一方，同时俱辐凑。
愧无八品珍，草草具笾豆。
何当再拜抠我衣，卮酒恭为儿女寿。

君在江东我水西，君今北去我南归。
竹孙和客凌风瘦，梅子偏他得雨肥。
鶑啭好声归酒斚，花分红影上人衣。
相看莫作皱眉别，期子秋高赋式微。

夜宿横溪烟霭间，眉头归路万山攒。
连天麦浪波千顷，扑地杨花雪一团。
余镪不供春后酝，夹衾犹怯夜来寒。
征夫莫怪车音涩，自是愁多行路难。

主人意重出霓裳，客子愁多欲断肠。
眉黛暗传春去恨，脸红犹带夜来妆。
竹根穉子肌肤滑，叶底荷花语笑香。
多少行云在巫峡，谩将诗思恼襄王。

红牙催拍燕飞忙，一片行云遶画堂。
眉黛蹙成游子恨，脸红烧断故人肠。
榆钱不买千金笑，柳带何须百宝妆。
舞罢隔帘偷送目，不知谁是楚襄王。

卫霍勋名李杜才，才过四十也心灰。
俗尘趁少便披拂，诗料空多难剪裁。
时事谩提眉便皱，家怀未说眼先开。
朱帘更倩梅香挂，要放银蟾入座来。

十载长沙路二千，归心日夜在长安。
居家有誉眉空白，恋阙无谋心谩丹。
获雁不闻苏子信，沐猴徒笑楚人冠。
马蹄恐有唐城便，为把功名问二潘。

画眉无墨把灯烧，岂识宫妆与翠翘。
堪笑东风也相谑，暗牵裙带缠人腰。

东风吹恨上眉头，两岸桃花瞰碧流。
一片红云飞不起，断霞残照落汀洲。

堂堂紫阳翁，棠阴遍南国。
斯文天未丧，眉寿乃公锡。
四书回狂澜，賸得居闲力。
定作主林神，香骨化为碧。

劝农冠盖出江干，马上东风觱栗寒。
珍重春衫唾花碧，画眉狼籍道傍看。

大都春色三分耳，能得眉头几度开。
见说东家酒初熟，不论今雨也须来。

红嫣翠湿平阳里，𫐆辘游车汛流水。
苍头拥骑知谓谁，草草人家寄生子。
君王神武重边功，不爱秾华胜桃李。
青鸾扶下五云车，颠倒衣裳冠荐履。
赏功未了说和亲，又堕蛾眉芳梦里。
平章三十六宫春，遣似天骄买驩喜。
朔风吹雪胡马嘶，猎归月淡龙城西。
重旃穹窿压斗帐，泛盎快搅金留犂。
细调弦索为郎鼓，手未推却眉先低。
林深人静孤啄木，春尽树暗双黄鹂。
大居次吹梅花老，小居次舞杨花迷。
屠牙勃窣起为寿，一粲相对酣如泥。
子卿海上亦良苦，牧羝未乳儿先乳。
信道天涯共此情，谁谓姬姜必齐鲁。
妾身不为汉婕妤，下嫁犹获当单于。
从来蕃汉等昆弟，得婿渠不如家奴。
君不见冢象庐山谁比数，青冢名传千万古。

红嫣翠湿平阳里，𫐆辘游车汛流水。
苍头拥骑知谓谁，草草人家寄生子。
君王神武重边功，不爱秾华胜桃李。
青鸾扶下五云车，颠倒衣裳冠荐履。
赏功未了说和亲，又堕蛾眉芳梦里。
平章三十六宫春，遣似天骄买驩喜。
朔风吹雪胡马嘶，猎归月淡龙城西。
重旃穹窿压斗帐，泛盎快搅金留犂。
细调弦索为郎鼓，手未推却眉先低。
林深人静孤啄木，春尽树暗双黄鹂。
大居次吹梅花老，小居次舞杨花迷。
屠牙勃窣起为寿，一粲相对酣如泥。
子卿海上亦良苦，牧羝未乳儿先乳。
信道天涯共此情，谁谓姬姜必齐鲁。
妾身不为汉婕妤，下嫁犹获当单于。
从来蕃汉等昆弟，得婿渠不如家奴。
君不见冢象庐山谁比数，青冢名传千万古。

天骄运去如隤堤，横决燕涿流青齐。
斩竿揭旗扣并塞，被发左祍称遗黎。
脍肝山前走肉语，碓骨寨里饥魂啼。
尽笼虎兕淮南北，期猎狐兔山东西。
常人喜功首例肯，智士察变眉先低。
危言不顾犯众忌，设难直欲开群迷。
近嗟唐祸兆回纥，远述晋乱基羌氐。
积薪未然不着手，曲突已验空噬脐。
贼帆方落射湖去，胡骑已闯滁山嘶。
正须筹幄坐月观，却卷郡绂寻黟谿。
带泥烧笋荐晨饷，踏雨剪韭供春虀。
心安便是上池药，眼浄何用黄金篦。
蜀公早尝着野服，君实晚始持桓圭。
方来事业推不去，还踏晓鼓听朝鸡。
穷边杀气贯矛戟，严城酸风吹鼓鼙。
化云相随不可得，矫望玉宇横苍鹥。

富贵纷探骊，功名竞骑虎。
眉端万国愁，公意良独苦。
五年安边功，绝口不自语。
仙帆去蓬莱，急浪一砥柱。

紫岩护川陕，号令贼胆寒。
客有屏山刘，万甲胸中蟠。
石湖牧参井，遨头黄金鞍。
亦有山阴陆，春风迸诗肝。
主翁西清老，羽扇元戎坛。
莫府若而人，眼底缺未完。
顾予书生耳，外强苦中干。
从军十年事，未有半策干。
征笳芦叶脆，戍角梅花残。
凄凉郾城月，想像李与韩。
独鹤发深省，连鸡激长叹。
中原气犹怆，眉作醉里攒。
君诗远寄似，语出秀可餐。
论事极痛快，得之梦魂安。
御蜀知有法，水曲鸣和鸾。

过雁声中岁月侵，东流江水识归心。
峨眉天目高相似，多买青山尚及今。

练袂蒿簪不下堂，肯随时世画眉长。
旁人莫解东风意，只道花梢合向阳。

西来一鹤山泽臞，春风六辔闲且都。
公余镜月昼阴寂，睡起手校群芳图。
海棠酣透燕王邸，豹血深染重氍毹。
昌南别派更奇绝，丰容靓饰香生肤。
牡丹鼎盛汉川谱，行辈近许天彭俱。
翠微{勹盍}叶光照路，马上秦虢须人扶。
凤州杨柳足佳思，苒苒百尺青流苏。
黎州菊华抱劲节，濯濯一丈黄襜褕。
老成典刑识菌桂，晚出姓字闻珊瑚。
石蝉风味更清烈，比屋梓益梁夔巫。
丰年乐事与民共，浣花寻胜时骑馿。
珍葩异卉价如玉，烂买西产归东吴。
云坡手种五色锦，遍地步障金谷无。
花光深处澹容与，碧瞳如水霜髯须。
公家鸱夷老仙伯，功成始去浮江湖。
中原赤子未奠枕，而忍独乐盟鸥凫。
湘江之西勒浯石，瀚海之北封狼胥。
归来岸帻坐想雪，太白万里峨眉孤。
气平德全纪渻子，宇定光发南荣趎。
不随造物共流转，玉立堂下松千株。

宝栏十二午阴移，思入云霄落子迟。
当局早知提醒着，危机应不堕蛾眉。

去年为君来，明廷峙鸾鹄。
今年为亲归，蚕市苦思蜀。
扶舆出修门，万里宛在目。
大江六月寒，风饱帆数幅。
金山如幽人，杜蘅缭荷屋。
采石如壮士，铁骑明鋈续。
五老烟光开，九华云气矗。
如王公大人，冠冕而佩玉。
大孤狷介甚，赤壁清旷足。
黄鹤侠者流，隽放不容束。
英雄古荆州，霜月耿乔木。
寂寞三闾亭，风露落秋菊。
阳台峰十二，森拱峡江曲。
高标耸赤松，绝槩凛孤竹。
或如汉汲黯，抗直敢掁触。
又如唐真卿，峻絜不受辱。
瞿唐滟滪堆，一柱轧坤轴。
溃城睢阳孤，钩党林宗独。
水石明边酌，蘋蓼佳处宿。
宽作几月程，迎面峨眉绿。
世道淡有味，人生平为福。
江山无愧容，草木有余馥。
试剑信雄拔，易简更清沃。
虎蛇方横道，有此廉平牧。
相如驷马贵，长孺一翁秃。
明河隔黄姑，碧落杳飞鹜。
独复即无妄，多识廼大畜。
岁晏以为期，仁亦在乎熟。
木末老芙蓉，阑干深苜蓿。
邮签莫厌娄，瑟僴尉淇奥。

蘂珠闲居兮作七言，琴心三叠兮舞胎仙。
呼吸日月下上云烟兮，回紫抱黄入丹田。
一面宗泥丸，六府主丹元。
七蕤应两扉，九微彻三关。
明堂閟虎章，玄阙森龙幡。
素衣翠重里朱带，绿华裙上有黄裳。
子丹兮常在两眉端。
欲求泥丸满，直须丹元存。
灵台贮清明，太极涵胚𣍯。
升坎降离凝正一而融三五兮，付之灵坚童子玉池太和官。
重楼十二环兮兰玕，朱鸟白石源兮潺湲。
专闭御景而握固兮，嗽咽金液溉灵根。
胎津溢而琅英饱兮，积精累气而成真。
高研恬淡兮道之园，物物不干兮泰而平。
身披凤衣衔虎符兮，控驾三素蹑飞霞而升广寒。
东西两目兮倚天，木阴阴兮泉涓涓。
一唱三叹兮玄鹤下其蹁跹，八景二十四真兮吾亦不知其然而然。

白气一抹蚩尤旗，南斗北斗天两垂。
西方荧惑耀芒角，初月吐魄来食之。
去年天象已可骇，今年天象更可疑。
春王正月暨三月，黑气几度摩晨曦。
铜盘亭亭惨且淡，铁钹拍拍合复离。
沙盆贮水静照影，眼乱两日讙童儿。
移时妖氛渐引却，赤光如血铺庭墀。
家无占书矒休咎，但效嫠妇颦双眉。
昨朝忽见邸状报，诏答丞相辞公师。
首言金乌效祥瑞，变我愁蹙成愉怡。
玉堂学士天下选，王治有象非吾欺。
东淮西蜀狗鼠贼，看折尺棰从头笞。

入夜风收雨，迟明暖酿霜。
人穷髭易白，地瘦叶先黄。
绣眼语丛竹，画眉啼断岗。
炊烟犹未动，吾亦起歌商。

晨鸡未号霜塞涂，前村后村递招呼。
长镵短篝采葛去，冰满髯鬓风无襦。
频年米贱置不问，高藤稠叶青扶疏。
但闻酒渴欲吞海，一片两片甘于酥。
山深土厚雨露足，造物巧为凶年储。
纸钱挂树跪致祝，地媪发閟何其都。
初疑大泽龙蛇蛰，又疑京观鲸鲵屠。
防风氏骨硕且大，母陀罗臂修而腴。
赪肩下山日未晡，候门迎路讙妻孥。
松明燃火塼地炉，且削且捣投冰壶。
细如桄榔滑如菰，白如人面柔如肤。
和以粉米随所须，餠饵其精饭其粗。
潦田不收野草枯，饥虎借此犹能驱。
蕨萁札耳皆可糈，征自葛始功莫逾。
小儿媚灶愁眉舒，大儿捧盎还嗟吁。
青青之麦何时须，长葛尽矣吾谁𫗦。
呜呼富青州，黄承事，古人有，今人无。
醉摩便腹视饿夫，以腹揣腹心安乎。

疥痒悲志郁，发凉慨年徂。
人特自苦耳，天竟可恃夫。
忘忧草良妩，蠲忿花更姝。
多渠有酒醑，宽我无钱沽。
阿芝亦解事，低眉荐吴歈。

龙公有眼识英材，好雨随声唤得来。
酒面添如田水满，眉头放与稻花开。

十相端严具足身，一团杨柳浄瓶春。
石城莫与蛾眉看，羞不如人却妒人。

好个牵牛织女天，凄其独夜不成眠。
柳家细婢何能问，太尉粗人祗自怜。
比翼难磨终古恨，妩眉未了宿生缘。
新凉如水谁消得，平等天公也解偏。

磨斲女娲补天不尽石，磅礴轮囷凝绀碧臼刳。
扶桑挂日最上枝，媻跚勃窣生纹漪。
吴罡小君赠我杵，阿香藁砧授我斧。
斧开苍璧粲磊磊，杵碎玄玑纷楚楚。
出臼入磨光吐吞，危坐只手旋乾坤。
碧瑶宫殿几尘堕，蕊珠楼阁妆铅翻。
慢流乳泉活火鼎，淅瑟微波开溟涬。
花风迸入毛骨香，雪月浸澈须眉影。
太一真人走上莲花航，维摩居士惊起狮子床。
不交半谈共细啜，山河日月俱清凉。
桑苎翁，玉川子，款门未暇相倒屣。
予方抱易坐虚明，参到洗心玄妙旨。

溪山民物古，政理器能宽。
平易见眉睫，明清生肺肝。
春风帘影暖，霜月研声寒。
野老自相语，元丰崔长官。

天面如人面，昏昏镇是愁。
晚来云色解，新月放眉头。

握手不禁别，庭梧声欲秋。
云霄生脚底，田里付眉头。
敬是{礻是}身柱，和为应物舟。
卷旗蒲柳市，茶鼎雨飕飕。

满天返照醉红殷，未到生明月已弯。
好是蛾眉无点恨，盈盈淡扫有无间。

苍鹤孤山晓，黄花栗里秋。
一身虽物外，万国尚眉头。
遗老几何在，耆英只么休。
问天天不语，江阔莫云愁。

卜庐必择地，买邻不论金。
出机与入机，去心即来心。
拗性临川翁，罢相老境侵。
霜竹锺山寺，雅寄金玉音。
强项峨眉仙，渡海忧患深。
{禾巴}䅉阳羡田，欢言饱甘霖。
故山月在眼，客屋风满襟。
欲归欠生业，随寓如家林。
觅桤适闲趣，借竹供清吟。
俛仰一逆旅，乾坤古犹今。

魏郑公，田舍翁。
陆敬舆，老獠奴。
斯人斯人尚如许，薄命蛾眉何足数。
野桃溪杏次第红，脱袴博酒酬东风。

揽春群玉写芳怀，次第安排到药苔。
但得斯文留脉在，须教我辈放眉开。
疏风细雨桃花过，竹屋柴门燕子来。
老去湖山无复梦，荷鉏西崦觅桤栽。

草平不断瑶池路，楼碍东风花满树。
绿眉素颊澹裙裳，月华暖透三更露。
双成飞琼妒高妍，引梢摇月分婵娟。
云璈一曲迸空碧，青鸾惊起花翩翩。

薄命窘震凌，余生飒粪朽。
闲闲饱款竹，寂寂老锻柳。
溪空渔争隈，野熟饮被肘。
有邻晨致薤，无客夜剪韭。
忽来闯户屦，自挈问字酒。
初见了眉睫，徐语应心口。
顾予果谁与，恐子不我友。
维昔燕夹攻，坐使汴失守。
应奉固乱阶，新法实祸首。
疗危非庸医，救败须国手。
丰魏两翁奋，关洛孤愤久。
人谋密相济，天意断非偶。
攻守岂必同，胜负亦常有。
谁推奸人出，竟堕黠虏诱。
包将复雠戈，付与扫愁帚。
风云激矢脱，日月峻轮走。
残膻污北雪，遗憾挂南斗。
功名本同舟，学术廼各牖。
一时策得失，千古史妍丑。
忠简社稷臣，尚起九京否。

风里行云不自由，低眉重整玉搔头。
桃根纵有飞花渡，燕子宁无接翅楼。

石友抱奇璞，朅来掾吾邦。
昂然凌霄姿，莒鼎独力扛。
入幕有此士，诸人亮难双。
决事风赴谷，哦诗雨翻江。
青衫裹妍骨，黑发今眉庞。
世无九方皋，谁识骊与駹。
一朝解绶去，船鼓催逢逢。
阖府少颜色，我心若为降。
倦游方闭门，寄傲但一窗。
惜别不得饯，况能缀羊腔。
明廷急才俊，召驿南逾泷。
森森邓林枝，剪拔穷株桩。
岂其饭牛戚，未作展骥庞。
早晚对北阙，叶钟发鲸撞。

蒌蒿见录尔雅篇，族谱系出荆楚壖。
居人采撷不论钱，横道{兰}轹如车前。
物有贵贱所遇然，鸡壅豕苓以帝言。
世间何有正味焉，耆芰昌歜性所便。
冰壶先生虀瓮传，敢骄玉食轻膏膻。
天随酷谓杞菊贤，一赋金石声相宣。
玉糁羹芋称苏仙，天上酥酡能比肩。
忆昔客授湘湖偏，乍逢此蒿口流涎。
嚼寒冰玉香满咽，绀滑琉璃鸣贝编。
糅以豚膏软如绵，脆甘丰腻洁且鲜。
天花石耳羞争妍，木鸡退飞山之巅。
笑渠芽蕨成儿拳，岸视橰圃眉宇轩。
七葅五菜谁敢先，独能兄事玉版禅。
一别楚产知几年，孤根朅来植鄞川。
春苗出土含晓烟，援条小摘喜欲癫。
故人千里方言还，调芼酌之双觥船。
枯肠慰满藜苋缘，食芹而美不敢专。
遣送兵厨羞俎笾，喷饭一笑筼筜边。

斋坛将祷肃熊貔，一缕忱恂六出奇。
云欲商量惊先路，雨方收卷避催诗。
冰花肯𢽾梅妆额，风絮嫌随柳献眉。
盐虎玉龙庄语在，愿光远业瑞昌时。

昌黎有名言，受恩异知己。
而况不识面，知心讵能几。
浮云日多变，交道冷如水。
握手遽下石，利害毫发比。
人情易燥湿，滟滪发九轨。
终然风雨晦，鸡鸣独无已。
世变方下趋，特立繄君子。
山谷未见坡，气味已相似。
希文非素交，永叔甘远徙。
敢谓世无人，前修可专美。
我昔闻君名，恍如读青史。
已乃知同时，深心爱敬起。
端平滥持衡，荐贤职当尔。
亟以闻九重，夜半下一纸。
雅志乐弦歌，公车犹尼止。
贤者固难进，夺情辞诏旨。
知贤未及用，上印返田里。
闲居事幽屏，黜陟不到耳。
宾朋有公言，声徽振商祉。
入则禆国论，挺挺中流砥。
出持皇华节，光风泛桃李。
从容五六载，平进付常理。
又闻交游间，荣落保终始。
不负杨临贺，真见其人矣。
夜梦加昼思，髣髴眉宇紫。
军将忽打门，缄书照窗几。
风檐屡开阖，襟期顿清泚。
有如峄阳桐，知音发妙指。
高情激孤笑，新意偿宿喜。
得一夔已足，失百参何耻。
老我岂私贺，善类知有恃。
看君广厦开，大芘天下士。

文身太伯甘斥卤，缄口铜人舌微吐。
借资墨客富濡沫，骨醉唇香登燕俎。
半熟含酒老饕赋，此翁仅可闯堂户。
班班隽永带神液，入室真味翁未睹。
菊坡风裁黄豫章，如食蝤蛑江{摇扌=虫}柱。
盘餐尽废太瘦生，格远调高自清苦。
子蛤遣汝到眉案，努力去为酒中虎。
末下咸豉有何好，犹侣莼羹傲伧父。
海之介夫此小儿，鸡肋见笑杨德祖。
前身曾作水解仙，飞入珠宫饮甘露。
能令齿吻策余烈，一鼎松风漱寒乳。

擘天滕六勇如貔，移下琼台扑凸奇。
老尽青山真是幻，从渠白战更无诗。
冯阑且喜明双目，嘶骑宁愁到十眉。
羔酒不妨敲竹韵，园林正好乐清时。

儿嬉犯冻搦文貔，怒眦张唇状崛奇。
图得形模规妇笑，绝怜冷落赋翁诗。
幕谈多暇堪娱目，喜色排寒为上眉。
颇念袁安正高卧，柮柴煨芋了年时。

盐虎模糊懵豹貔，玉峰高并自多奇。
春先北苑供花事，夜入西淮奏雅诗。
银阙势增开雉尾，贺班香近列蛾眉。
看君来岁赓酬笔，移在仪曹进表时。

白旄麾遍牧郊貔，羽扇分飞更出奇。
冻裂弓鍪元济缚，啮残毡毳子卿诗。
芦花夜月凝湓口，梅玉春风侈蜀眉。
一幅溪藤知几返，镂冰冷语不惊时。

䝙{豸娄}甝狒貊獾貔，猎骑漫山伏正奇。
瘃手草成熊馆赋，掩群驱入兔罝诗。
兽奔骇类淮淝口，狐媚讙摧虢国眉。
滕六倚渠真误事，大寒不出是知时。

组练横陈壮士貔，想因舞羽去穷奇。
千山白发存公道，十日清吟费老诗。
待伴易销春有脚，交光最胜月如眉。
只愁无著梅花处，东绢平章付伯时。

莫搜险韵续貒貔，雪景须知雪后奇。
日绚寒光庄浄界，梅将真色荐新诗。
试敲折竹煎茶舌，旋觅遥岑出黛眉。
油幕输君谈笑乐，圣杯正是一中时。

半生东甬数间屋，一日西湖十首诗。
回首风光少年客，春山拥翠作蛾眉。

山川自高深，开辟由邃古。
长江泻岷峨，横亘截区宇。
东流为沔津，疏凿仗神禹。
襟带成奧区，都会称鄂渚。
环城得修冈，雄胜著台府。
上有江汉亭，凭高欲鶱举。
云谯护左方，南楼以为辅。
飞甍立嶕嶤，才去天尺五。
星辰近梯级，岚霏日吞吐。
横陈极苍茫，万象互昂俯。
晴光敞双明，景物恣枚数。
炊烟接空翠，下列十万户。
榱栋出棱角，阛阓分脉缕。
川涂竞走集，水陆跨重阻。
东南引湖湘，西北控淮楚。
舟车所交属，人物森萃聚。
歌谣杂谐合，来往纷伛偻。
溟蒙尘蔽空，挥霍汗成雨。
游盖惊云飘，联辔识骖舞。
驱驰溢阡陌，时节相媚妩。
裾袖翳朝日，光曜烛绡组。
憧憧蚁迁穴，纭纭茧抽绪。
亭亭肆遐睎，一一可细睹。
至如城中边，万灶宅貔虎。
春秋谨教阅，什什而伍伍。
红旆罗旌幢，中军立旗鼓。
冰霜贯戈甲，雷霆震弓弩。
后先严车徒，坐作中规矩。
被庐犹晋搜，少长悉有序。
礼成既饮至，络绎还所部。
俯瞰了不遗，清流数鲂𫚈。
乃若天空澄，江色入环堵。
云水渺相接，斜阳落晴坞。
千艘卧平沙，片帆归远浦。
微茫泛一叶，咿轧响双橹。
报译认樯乌，航琛知海贾。
微阴转层峦，轻烟生宿莽。
栖鸟绝重澜，归鸿集寒屿。
夜深渔火明，孤洲记鹦鹉。
晴阴与朝暮，景色若夸诩。
方春及韶淑，鶑燕争鸣乳。
桃李出新妆，周张环绣黼。
修眉横柳堤，遗钿错花圃。
孟夏薰风来，草木自蕃舞。
翠幄帷清阴，密叶覆幽墅。
入林梯空旻，影团修月斧。
露掌逼高寒，金波沃肝腑。
隆冬雪纷飞，琼楼耀江浒。
万花著林端，晃不分细钜。
兹维四时媚，代谢听寒暑。
荣枯虽异撰，去来莫追拒。
彼动此静观，群鱼沸鼎釜。
纷纶各状态，天械发机杼。
或如怀袖物，俯拾恣所取。
或如海陆珍，搜罗寄庭庑。
或如观大驾，旄头先卤簿。
或如亲校猎，玉虬挖翠羽。
或富若武库，宝物穷积贮。
或丽若上林，鸟兽罗禁籞。
或纾若绮縠，或列若簨簴。
或背若相违，或进若相与。
或蓊若兴云，或林若率旅。
或惊若脱兔，或拱若礼鼠。
或若鸡出埘，或若马奔圉。
或变若龙蛇，或怪若猰貐。
或奋焉若雠，或比焉若侣。
或矫若怒嗔，或偃若戏侮。
或賸若赢余，或匮若贫窭。
或聚散翕忽，或纵横旁午。
或禽声咿嚘，高下参律吕。
或人语叫噪，历落写筐筥。
或以琴置膝，丝音宜搏拊。
或时棋满枰，石韵杂珩瑀。
或欹枕高眠，胡蝶梦栩栩。
或相对啜茶，舌本跃清语。
或暇日观书，肠腹自撑拄。
或乘兴飞觞，醉后忘尔汝。
或即境挥毫，图画入缣楮。
造物无尽藏，傥来亦何忤。
俛仰已陈迹，恍惚失处所。
达观萃兹亭，宇宙一秬黍。
斯亭名者谁，儒林得鼻祖。
昔贤维南轩，心学绍东鲁。
眷焉西南游，芳洲撷蓠荰。
遗墨尚淋浪，隶刻照亭柱。
迩来三十年，轩桷渐颓窳。
堂堂魏国孙，玉节莅兹土。
英声凛荆扬，盛事踵遐武。
曾侯庐陵秀，一笑不龃龉。
风月喜平分，江山藉宗主。
兴仆追前修，遗迹洊搜补。
飞翚抗雄梁，石花呈古础。
荒榛得奇观，幽思发新杼。
公余多胜概，往往压诸庾。
赓酬驾元白，光焰陵李杜。
领客共落成，而我亦同俎。
半生嗟镂冰，一字不堪煮。
乐事纪末颠，鸿笔愧燕许。
吾伊补书债，款乃效渔父。
傥继竹枝词，编入武昌谱。

吾闻墨者徒，设教本兼爱。
释伽弘其源，方识宇宙大。
河沙与宝塔，平等了无碍。
夫何佛法衰，涉晋唐五代。
祖师南北分，鼻孔争谲怪。
传流各衣钵，纷纶辨宗派。
尔来三百年，涂辙日以隘。
教律复异门，禅机亦殊解。
订以大小乘，森若立矛介。
虎豹自狰狞，蛇龙相噬嘬。
驾空树金碧，尔汝别疆界。
蒲卢学抱子，嗣续植根蒂。
蜗争竞蛮触，夷乐骋兜佅。
裘屦无贰颜，楚越隔肝肺。
天弢苦羁束，心阱坚莫坏。
之人良可悲，贤愚固难概。
谁知已讷公，粲粲发眉采。
少年掺袂游，瓶锡遍湖海。
是非不关耳，穷达付长慨。
晚归耕石田，禾枯将种稗。
唯有旧家山，青眼终不改。
挂笠寄清樾，编茅客欠噫。
目之维摩室，而无天女在。
谓是庞公居，似欠孔明拜。
强名曰二老，当索形骸外。
泉石日幽雅，松竹森蔚荟。
轩窗抱岩壑，胸次绝瑕颣。
睡起听粥鱼，微云初霮{雨/对}。
宴坐圆觉场，忘言默相对。
二老容于轩，须弥纳一芥。
舍轩求二老，怒风号大块。
轩以二老名，未免蛇足画。
请更以不二，免为轩所卖。
我为说偈言，聊以赎诗债。

前身端合是王充，收拾群经贮腹中。
书吻可能如布谷，笔锋应不事雕虫。
看来眉目真兰茁，揽取词章作绣筒。
归去莫夸童子技，好寻芳躅到蟾宫。

失惊墙外已飘黄，屈指秋来十日强。
暑寇负顽犹出没，风师未壮且翺翔。
橘包捧腹微藏叶，桂蕾呈身只欠香。
扫尽暮天疑浴罢，半眉淡月画新妆。

乞得闲身入钓台，柳眉舒尽见桃腮。
山中历日花开落，物外交朋鹤去来。
更展书窗延竹影，賸翻隙地长梅栽。
春寒无赖欺霜履，健倒应愁破绿苔。

心似合驩因恨结，眉如别柳为愁弯。
樽前舞影风能偃，争奈当年力拔山。

口中吐佛子，腰间出神仙。
眉心红日大如钱，脑宫诵经声泠然。
瞿昙黄老去我久，可使举世终无传。
天亦若忌我，我自梦里知其天。
团团清光中，本来面目常现前。
分明是真不是想，水中月影镜中像。
自从别后见君稀，一朝邂逅成欢赏。
见亦不可拟，得亦不可强。
知音相逢只弹指，甃命遮寒且涵养。
芙蓉芰荷颠倒披，九天风露流肝脾。
俯观人世不忍弃，世人弃我良非痴。
有时愤闷须痛饮，长安市上相追随。
左挟田先生，右拍樊於期。
狗屠在前舞阳后，击筑叱起高渐离。
扬雄但能识奇字，未识以道御之无不宜。
一舞神鬼哭，再舞雷电飞。
三舞乾坤悉清净，却视万物生光辉。
我衰不能作伊川，手把犂锄垦蚯蚓。
亦复不能作吕望，垂丝磻溪上。
但愿汉家宗社牢，化权何必吾人操。
但愿紫微宫南太微北，中间七个能甄陶。
君不见张三裹青衫，李四著紫袍，黄金转多官转高。
孔丘盗跖那复辨，长蛇封豕争雄豪。
我欲告天天肯否，旁人窃笑妇摇手。
不如开眼明月前，莫教失却清风后。
杜子美，李太白，清风为魂月为魄。
至今来往天地间，几回独把栏干拍。

新月长眉清，娟娟照茅舍。
坐有我弟俱，因得穷造化。
初叹此个月，涵浙复涵灞。
终忆此个月，古夜复今夜。
日月天中行，地下亦双明。
天地在太虚，一点如流萍。
水轮载以浮，风轮吹不停。
地譬鸡子黄，天乃鸡子清。
天半绕地下，天半出地上。
星辰附天旋，昼夜成俯仰。
吾尝挥雷鞭，骑龙日宫前。
整顿朝东皇，拜手金乌傍。
日宫月宫留不住，翻身透过天顶去。
双手拨转赤精球，山河万象在里头。
此时见天不见地，忆尝阅尽世间事。
几度穿入月之内，几度穿出天之外。
几度天地劫火来，只有太虚元不坏。
我自太虚观世间，释迦老子皆等闲。

呼匠琢山骨，临水起月台。
一槃古月色，竹影凉毰毸。
竹影如扫月，月色扫不开。
居然广寒宫，桂枝苦低回。
便欲招谪仙，娥眉送琼杯。
娥眉见梅花，思君弄青梅。

呼匠琢山骨，临水起月台。
一槃古月色，竹影凉毰毸。
竹影如扫月，月色扫不开。
居然广寒宫，桂枝苦低回。
便欲招谪仙，娥眉送琼杯。
娥眉见梅花，思君弄青梅。

敬公太古明月服，爱公九天寒露浆。
畏公龙泉太阿剑，喜公班虎花蛇囊。
月中含月作怀抱，露表滴露生清凉。
风尘澒洞要英杰，太平润色须文章。
公昔荷橐侍紫皇，公今握符坐建康。
纶巾羽扇夏日静，鸣鸠乳燕南风长。
青天有月来堂堂，白鹭分水鸣汤汤。
城头独立是谁子，身长七尺须眉苍。
袖藏古剑咸阳市，泪逐东风洒桃李。
一心只望金陵飞，未到三更已千里。
北斗错落垂寒光，愿公提起扫八荒。
刺人如影那见血，激天孤竹和空桑。

北山之宅可忘归，北山之山天下稀。
自非君身有仙骨，安得蓬壶阆苑相因依。
长松巨柏气象古，红鸾白凤交横飞。
朔风万里促冬日，金橘千树争光辉。
枢密曾孙侍御子，天资酷与前人似。
只今四十未为老，不选娥眉压闾里。
道院夜长霜月白，豪气犹余好宾客。
早晚春归花乱发，蝶舞鶑啼亦伤魄。
此言聊戏尔，时事端可惜。
大儿只求上上考，次儿只用平平策。
胡运已衰当谢绝，西戎方彊又须索。
北山主人那得闲，袖中三尺青蛇斑。
有客不知其所往，岁暮江头雪三尺。

晚唐多处士，林亭足娱嬉。
吾乡盛儒冠，何园可栖迟。
贫者有不能，富者有不为。
我穷不出门，出门复坐驰。
此事我所叹，无地容蛟螭。
闻君筑小亭，幽怀正在兹。
况复扁野趣，未见已伸眉。
示我野趣诗一轴，邀我共赋野趣诗。
我思其义浸宏阔，操笔引纸频嗟咨。
古今何人得野趣，野趣不许凡人窥。
见君所赋我已会，赋我所见君勿嗤。
请从大庭栗陆葛天起，一片野趣无高卑。
居不悬金石，出不建旄旗。
衣不绘龙凤，食不罗鼎彜。
人家忘贫亦忘富，邻里何盛仍何衰。
苍颜白发各自足，山围水绕忘所之。
尧舜礼乐民始慕，汤武干戈民始疑。
穷奢极侈到秦汉，沉酣骨髓终陈隋。
遂令举世不复野，村夫俚妇争夸毗。
我观宇宙间，野趣元不移。
散殊零落遍处处，收拾聚集当时时。
多年如客弃不采，一朝有主来如期。
君看上下数千载，不多古迹存余基。
乃知作者岂俗士，后有继者须英奇。
地野背城市，屋野堆茅茨。
草野没荒径，竹野成疏篱。
春野暗桑柘，绿叶一尺肥。
秋野明稼穑，紫穗三尺垂。
禽野不在笼，鱼野不在池。
公卿幸不到，鸡犬亦自如。
使我头得野，散发迎凉飔。
使我脚得野，赤脚濯寒漪。
炉野燃生薪，器野执素瓷。
行野昂老鹤，坐野蹲孤罴。
语野从己出，笑野非他随。
一盂野饭既不缺，一杯野菜尤相宜。
一樽野酒罕俦侣，只可自饭还自酾。
善恶吾不言，祸福吾不为。
黜陟吾不闻，理乱吾不知。
一野万事野，其野不可追。
天地不能野，不合文理争峩巍。
日月不能野，不合照耀光陆离。
昆仑瀛洲不能野，不合琳琅金碧相撑枝。
不知此心孰赋与，一块太朴元不亏。
野于万象不可饰，野于万事不可医。
君不见荷锄历山岂非野，后来袗衣鼓琴大风雅。
荷锄有莘岂非野，后来相汤鸣条金鼓从天下。
荷锄南阳岂非野，要与管仲作同社。
荷锄栗里岂非野，要作荆轲何如者。
嗟此四野人，野趣不获真。
嗟予有野趣，山水长相亲。
动与麋鹿游，静与木石邻。
北方久已失天讨，周王愤起如有神。
羽林铁骑疾风雨，赤帜皂纛摩星辰。
千金日费岂所惮，旱蛇六翼又足颦。
安得邦伯皆结辈，磊落参错急保民。
我有五色线，补衮衮可新。
我有五色石，补天天可春。
野诗不中贵人读，野画不入贵人目。
朝廷不用野人来，自有野云相伴宿。

年年不是要悲秋，秋气愁人不自由。
谁见江南魂断处，潇湘帝子在眉头。

岷峨之秀如云起，前有三苏后三李。
三苏专以节行闻，三李相承最工史。
两家百年成美谈，盛事胡不云东南。
春风楼前拥三山，秀出君家父子三。
玉佩琼琚词大放，宏博取科迹相望。
縯纶妙体王者言，下笔仍裁舍人样。
君于兄弟尤白眉，天质宽厚心平夷。
如舟万斛方整棹，驾扬稳听天风吹。
道山蓬莱陈几席，自当席草宫门北。
玉堂深处觉天低，金锁开时分夜直。
人生穷达惟两途，富贵外物如锱铢。
生朝相祝何所如，导引愿与栾城俱，名节要当参长苏。
凛然天地相终始，何独扁舟载五湖。

寇至人远避，寇退人复归。
归来寻旧址，草芜迷荒基。
哀哉住傍梅，清梦常相依。
可怜岁寒心，能识存亡机。
不欲染尘垢，先枯避时虞。
方今向太平，枯干生新枝。
主人修废坠，古梅仍春辉。
俗态分荣瘁，梅心无改移。
如我耐寒友，头白不相违。
梅花自奇绝，世事与古别。
花下独徘徊，似听梅花说。
不愿傍官驿，驿外尘飞多马迹。
几番驿使自南来，南枝折尽花狼藉。
不愿在深宫，蛾眉人去寿阳空。
缤纷檐下花飞片，不上宫妆入草丛。
不愿在西湖，旧时逋仙迹已芜。
可惜暗香疏影处，迩来都是给樵苏。
不愿近东阁，无人更管花开落。
黄昏风雨锁朱门，和羹人伴归沙漠。
但愿开向千岩窟，饕虐冯陵任风雪。
花香只绕处士庐，花飞不点征人骨。
吟翁索笑痴更痴，谁似梅花能识时。
始终不渝含酸味，去就长存调鼎资。
广平铁石笔何在，生死与我深相知。

双阙岧峣即是碑，天荒初破此娥眉。
行人来往手加额，解说当年旌表时。

寒食春城是处花，唐贤诗好此难加。
柳眉拖雾舒还皱，日脚萦云绽复遮。
扢抓喜随膏雨解，秋千闲任彩绳斜。
芳辰只愧樽前淡，妓版停歌不振牙。

余家有故园，园中可图录。
天然一派根，一根生两竹。
一长复一短，比之如手足。
长者似乃兄，短者弟相逐。
我见人弟兄，少有相和睦。
竹分长幼情，人岂无尊宿。
将竹比人心，人殆类禽畜。
常记五六岁，不见还呼哭。
及至长大时，妻孥相亲族。
咫尺不相见，相踈何太速。
不顾父母生，同胞又同腹。
旦夕慕歌欢，几能思骨肉。
枉具人须眉，而食天五谷。
静思若斯人，争及园中竹。

吾乡伯坚真丈夫，气刚色强言词疏。
胸中一物不使有，日储月敛唯诗书。
布裘落魄韦带缓，权门不肯低眉趋。
朋游累百谁尔汝，人皆不与争揶揄。
掩关啜菽苦意气，粪壤玉璧泥沙珠。
宣慈中山我孤处，昨日走介贻我书。
书云诏下吁俊乂，父兄命颕之京都。
古人求养志择禄，今而岂得逃驰驱。
肩书手剑出门去，哜咨肯复儿女如。
我闻此语涕交下，人皆欲养繄我无。
羡子之为与道合，劝子亟往无踟蹰。
明年得志拜堂上，岂非人子荣亲欤。

休官镇浮俗，眉寿冠同年。
恬养八十岁，苦吟三百篇。
乘秋迓杖屦，终日隐林泉。
我羡归欤乐，高踪不可肩。

去岁南来幸守麾，故人江上喜新眉。
十分劝我流霞酒，一曲听公白雪词。
此后拙疏真有赖，而今谈笑杳无涯。
惊闻拥节重湖去，凭仗西风寄所思。

一城歌管中秋乐，薄暮楼台六幕垂。
明月幸无亏损处，浮云应有敛收时。
聊因表海今宵醉，却起钱塘去岁思。
有美堂前如白昼，练铺江面镜须眉。

无憀情绪满眉头，去后方知有别愁。
翠幰雕鞍杳何所，相望重上夕阳楼。

君家歙溪边，自采歙溪石。
刓磨清泉根，刳斩紫虬脊。
罗纹洗莹致，蛾眉隐纤直。
叩声清而长，触手生汗液。

绰约长眉海上仙，久餐云母学长年。
山中丹井今无恙，为吊南充谢自然。

一饱忘百饥，人人尽展眉。
太平无事日，唱个啰啰哩。

重阳九月九，个个尽知有。
吃了茱萸茶，多是眉头皱。
唯有陶靖节独欢颜，解道采菊东篱下，悠然见南山。

太白峰前收阵脚，鉴湖归唱村田乐。
无端调转入新丰，谁知错处非常错。
直得洞水逆流，乳峰倒卓。
石女攒眉，木人泪落。
此曲如今谁共闻，越山无际天无垠。

今朝九月九，谈禅不开口。
若是陶渊明，攒眉便回首。
篱边黄菊正芬披，一枝两枝三枝四五六七枝。

千讨万讨讨不见，都不要讨却成现。
十字街头逢阿爷，眉毛盖眼胡须面。

同身共命，同气连枝。
阿难合掌，迦叶扬眉。
就中一句子，不许外人知。

雪峰辊球，睦州担版。
杨歧栗棘蓬，东山铁酸馅。
多处添，少处减，留得翠岩眉毛盖眼。

径山门下，无彼无我。
大家叠足挨肩，共向无烟宿火。
若是香匙火箸，不得动着。
不见道丹霞烧木佛，院主眉须堕。

君王一语出如纶，尊者眉毛八字分。
四海风清烟浪静，碧天无际水无垠。

入海算沙徒自疲，风前月下几攒眉。
即今休去便休去，欲觅了时无了时。

黄衣舍去混缁衣，弃却甜桃摘醋梨。
酸涩一时尝过了，攒眉归去许谁知。

露胸坦腹，皱眉搭嘴。
做个模样，是何仪轨。
谓渠惺未必惺，请渠睡未必睡。
吽吽奉化子，我侬识得你。

要弄便弄，要置便置。
眼晴倒转，眉毛踢起。
虽然好个金毛，争奈爪牙未备。

重如山，静如水。
轻轻触著，双眉剔起。
这般漏绽许谁知，分付天章破家子。

人道脱似，我道不似。
口少四方，眉欠八字。
不是普丰清上人，定应唤作王蛮子。

邻家船上小姑儿，相问如何是别离。
双堕髻，一弯眉，爱看红鳞比目鱼。

建溪金铤直几千，余性所嗜一已偏。
寻常草卉不足进，龙团凤夸如珉坚。
长须健卒前月到，手提茶器急取煎。
妻儿攒眉笑苦涩，为言真味兹天然。
易牙去已久，吾齿若贝编。
枵肠岂废食，睡省非壮年。
惜此余香滞喉颊，巡除吟咏声諓諓。
诗成寄题建宁郡，主茶官吏俱时贤。
合同缄印一时毕，进奉飞驰争春妍。
天子不敢尝，荐以寝庙先。
定自褒嘉到属郡，趣君密迩玉炉烟。
一以此味沃天下，邪魔驱扫无留连。

夜梦佳人姱且长，星冠霞帔云衣裳。
双眉浅淡画春色，两耳炫燿垂珠珰。
细步逡巡倏相近，世道人情不敢问。
敛容正笑发一言，不识巫山云雨恨。
自从十五学仙经，今年二十身骨清。
天上有籍升其名，长声短声歌紫琼。
紫琼之章词宛转，永与人间风调远。
余声未竟钟鼓鸣，雾散烟收人不见。

唯有高枝高莫攀，不堪攀处只堪看。
怪得楼头画眉妇，春朝长自凭阑干。

大中大夫汉千户，子男一位周诸侯。
人生到此不易得，况复宝带悬精镠。
虽然三者皆外物，达人睨视如云浮。
天公最啬是眉寿，七十从来已稀有。
堂堂玉立仙游翁，岁比磻溪未华首。
碧瞳射人双镜悬，晓窗贝叶声琅然。
问渠那得许强健，阴功久在朱陵编。
愿翁遨嬉更千岁，做尽人间方便事。
却乘白鹤御丹鸾，直上紫清朝玉帝。

阳和二月春，草木皆生意。
那知田野间，斯人极憔悴。
殷勤问由来，父老各长喟。
富室不怜贫，千仓尽封闭。
只图价日高，弗念民已弊。
去年值饥荒，自分无噍类。
幸哉活至今，且复遇丰岁。
庶几一饷乐，养育谢天地。
岂期新春来，米谷更翔贵。
况又绝市无，纵有湿且碎。
何由充饥肠，何由饱孥累。
恨不死荒年，免复见忧畏。
我闻父老言，痛切贯心肺。
行行至平洲，景象顿殊异。
白粲玉不如，一升才十四。
问谁长者家，作此利益事。
父老合掌言，子文姓陈氏。
起家本儒生，畴昔乐赈施。
忆昨艰食时，巨室争谋利。
米斗三百余，独收七十二。
三都数千口，受彼更生惠。
开库质敝衣，假此赒贫匮。
取本不取息，所活岂胜计。
我曹非此翁，久作沟中胔。
吁嗟薄俗中，乃有此高义。
吾邦贤使君，爱民均幼稚。
一闻平粜家，褒赏无不至。
或与旌门闾，或与锡金币。
独有颍川翁，宠光未之被。
故作行路谣，庶彻铃斋邃。
且俾殖利徒，闻风默知愧。
并生穹壤间，与我皆同气。
富者盍怜贫，有如兄恤弟。
恻隠仁之端，人人均有是。
顽然铁石心，何异患风痹。
不仁而多财，聚易散亦易。
惟有种德家，福禄可长世。
不闻眉山苏，盛美光传记。
卖田救年荒，生子为国器。
不见南浦毛，一惟利是嗜。
积谷幸年荒，生子遭黥隶。
天道极昭明，勿作幽远视。
谁欤为斯谣，西山真隠吏。

花正纷红俄骇绿，月才挂壁又沈钩。
世间万事都如此，莫遣双眉浪自愁。

诞日娱亲始是荣，如君庆事世难并。
名园春满三三径，眉寿天开九九龄。
帝渥频霑新诰紫，文阶重焕旧毡青。
玉杯从此年年把，笑劝樽前两福星。

一壑一丘耕且为，不歆周网应非罴。
云霾障日树蒙密，草蔓漫天山蔽亏。
生意正从芽蘗露，善根不逐斧斤斯。
溶溶此理谁能解，賸喜吾宗有白眉。

春风挽征衣，淑景荐笾实。
山中之奇观，变态纷襞积。
或划然以舒，或蒙然以密。
或妩如修眉，或突如巨迹。
或鸷鸟将搏，或游龙偕出。
一目百奇怪，随景发诗癖。
江山昔岂无，万古阅闲寂。
而独陈于今，涸我风月笔。
便如遗俗士，高卧天一壁。
人知匪自献，不知亦奚恤。

皇天覆后土，藐然吾一身。
职职万同宇，何所非吾仁。
人惟不自信，私意横纷纶。
君侯览厥初，浑浑川无津。
百家之精粹，六艺之芳醇。
挹之未厌斁，欲以警此民。
天机行日月，大戒明君臣。
一源显微贯，万象晓晦新。
焉知我为我，聊以人治人。
胡然閟厥施，膏泽犹其屯。
意将楙所养，切磋及兹辰。
余也峨眉阴，君兮沧江滨。
生生共兹意，不隔江山春。
怀哉宁无车，有系未可巾。

又因送客朝京阙，意行偶过山之阳。
槛开岷岭半天雪，帘卷峨眉千丈冈。
断霞明空暮江白，密阴藏雨秋原香。
客归便可报明主，满川看看秔云黄。

圣学不嗣千余年，并与小学遗其传。
其间明道宁乏贤，谓书小伎姑舍旃。
十字九舛不可镌，楮生墨墨色有冤。
动以经史为执言，岂知魏晋几变迁。
况今经字宗开元，请观未有韵书前。
训纂字林形相沿，形声迭推义乃全。
韵书既作人趋便，未能书法穷根原。
但以声韵求诸篇，形存声亡韵亦牵。
叔重少温工磨研，二徐郑郭相后先。
书法赖此差绵延，许李焉得无谬愆。
楚金分韵犹拘挛，若更舍此徇俗妍。
不学操缦求安弦，玉清道士来临川。
用意周鼓兼泰山，携书过我渠江边。
试令立柱与画卷，椳𫔶畿础杗桷椽。
已能谐世而取怜，犹欲度外求方圜。
眉山夫子思涌泉，相与共讲扶其偏。
道士稇载明当还，更以一语申卷卷。
能于此处知其端，事事物物谁非天。
九章八卦莫不然，一毫人力无加焉。

黔巫之南谿水兹，山粗石恶不可治。
崇宁边臣务广地，山刊石断林木斯。
其间掌许号为郡，如以土偶安须眉。
中州人物犹此任，累臣舍是夫何词。
况于风气少疵疠，且幸习俗无浇漓。
饱餐贱米温旧读，书味隽永忘其疲。
坐看岁龙度丑戌，几见秋月弦虚危。
都梁有吏云端来，持书火急如符移。
美人家在九芙蓉，门墙突兀那可窥。
联缄累牍梦邪非，一年两度划见之。
我诗但能愈君疾，君解与世医狂痴。
乖逢休戚信有命，叹上不使非知医。

敬共事明德，懔如槃水持。
岂惟将弗胜，抑恐浊且兹。
结发齿名官，几被末俗移。
学睎迁商博，文慕庄骚为。
书不记痴龙，诂不通雌霓。
耻于市朝挞，甚于沟壑挤。
大道砥如平，阽身蹈囏危。
迨其阅世久，始识真闻知。
天命贲草木，生意长萋萋。
蕃鲜固云乐，槁瘁安足悲。
阴阳孰信诎，日月谁荡推。
乾坤奠中极，雷泽周四陲。
夫人命于诚，地生而天施。
五行根五事，位育谁司之。
嬛浮溺于词，躁轻乱于仪。
山鸡衒清影，祇以速颠跻。
况彼膜外荣，皇皇复滋滋。
此于我何加，寒暑自四时。
苏公西南彦，仪鸿渐于逵。
而我坐远屏，七年堕蛮夷。
梦思岷山阳，枯筇伴庞眉。
人才日零落，憔悴西南维。
大篇忽开予，炯炯晨星垂。
公来何勇迈，我往何栖迟。
敢睎会温潞，窃愿商濂伊。
默嗟气相求，范喧蜜成脾。
梅边立踟蹰，正待阳春归。

气质纷不齐，四海无似人。
藉令貌相近，气有醇不醇。
善观人品者，仪观与机神。
正邪眸子见，善恶眉间分。
且如若与虎，二人自非伦。
而俱类孔子，俗眼何昏昏。
古人有梦遇，便知为良臣。
又能记眉目，晓然得其真。
此须以神会，难与浅者论。
王生归为我，试语司寇君。
此理充得去，三代同此民。

气质纷不齐，四海无似人。
藉令貌相近，气有醇不醇。
善观人品者，仪观与机神。
正邪眸子见，善恶眉间分。
且如若与虎，二人自非伦。
而俱类孔子，俗眼何昏昏。
古人有梦遇，便知为良臣。
又能记眉目，晓然得其真。
此须以神会，难与浅者论。
王生归为我，试语司寇君。
此理充得去，三代同此民。

须眉皓白何为者，未出山时举世忙。
若使当时容易致，等闲鹙鹤混鱼梁。

犀镇帘帷风绰开，当庭恰似剪花回。
眉间一点看浑似，笑领江南春信来。

雨中未放笑眉开，独守空斋著玉杯。
观水功夫随处见，逝川意思即心来。

蛾眉班卷戴花回，遥望君王玉色开。
画楯诸班谢茶酒，尻高首下一声雷。

越州官吏出郊迎，骑从香舆舍妙明。
只把一诚将圣孝，尧眉舜目俨墙羹。

当年风雨脊令原，共挈凶颅奏凯旋。
弄破峨眉山月影，慵移湓浦荻花舡。
浮云都似梦中觉，妙句犹于身后传。
肠断美人湘水隔，凭鸿寄泪识新阡。

蜡貌宁违俗，规行不竞时。
苦思头没膝，勤诵涕垂颐。
州县频劝驾，藩方尝俛眉。
飘零竟何益，风雨脊令枝。

便乘龙岁去，吾党果何观。
春味注眉睫，秋河悬舌端。
仁心随处见，民事切身看。
十载升堂梦，阶庭茁紫兰。

祥符名相裔，元祐宰臣孙。
展也晋秦匹，烂其韩姞门。
世纷冰似冷，壸范玉如温。
千古峨眉月，争辉北客魂。

平湖淼淼莲风清，花开映日红妆明。
一双㶉𫛶忽飞去，为惊花底兰桡鸣。
兰桡荡漾谁家女，云妥髻鬟黛眉妩。
采采荷花满袖香，花深忘却来时路。

悄丛祠兮江之湄，懔予心兮肃祗。
表卓行兮尚之祀，垂妙辞兮淳之碑。
嗟窈窕兮践天性，一念烈兮万古镜。
山眉兮苍苍，江练兮茫茫。
江之水兮可谒，娥之灵兮不可歇。

月临南斗退之惧，宫直南箕苏子忧。
片文只字不经世，赤口白舌空招尤。
我生之初函二气，地则五行天五纬。
罗计二宿括半天，太阴一星宅时位。
郭生本是郭璞徒，推步太精言转迂。
按图只说万言锦，经野未辨天官书。
大游正照参井乡，蚩尤不敛旗方张。
瞥将巧历莫推算，为我占取峨眉太白何时康。

翠浮天宇两眉修，不着尘寰半点愁。
锦袍仙人去不返，乘月忽作斯亭游。
月悬水底不受捉，牛渚矶翻酒星落。
气涌如山白浪掀，声悲动地终风作。
我思吊古登翠微，点检旧题无白诗。
生平白眼睨力士，焉肯妩媚歌峨嵋。
杨林渡头采石口，一处风寒几兵守。
寄语中流把柁翁，莫使江山落人手。

斗城将军半段枪，汉宫美人半额妆。
碧眼禅僧坐空室，花雨半床云半窗。
道如大路皆可遵，不间不界难为人。
卓哉圣人门，犹惜二三子。
冉求只向中道画，季路仅及升堂止。
穷山必到嵩华颠，穷水必极昆仑源。
若非身心实造诣，未免口耳空啾喧。
子归试取群书读，饱秣吾驹饭吾仆。
却将全体为渠说，荡出峨眉半轮月。

平生湖海独元龙，门作丹梯倚太空。
还我蛾眉千顷月，借渠羊角一帆风。
文随脚迹机难活，学到源头理自通。
何代不生田表圣，诸君切在敏前功。

末学纷纷竞为人，公能康济自家身。
形躯元备人间世，肝肺尽收天下春。
观我自应知爱重，识心须会起经纶。
寿觥难著皇华语，抱取峨眉月半轮。

夏日曾随别驾归，朔风还作送公诗。
行军司马自文采，祭酒诸生亡崛奇。
国事急忙中着手，边筹闲暇处开眉。
嘉陵想已波涛落，风雨无忘泊岸时。

搘筇更上最高峰，浮出修眉翠扫空。
雪汁半消岩路口，苔衣倒挂树林中。
异禽语已非人世，香草名应系国风。
晚色渐侵衣袂冷，恍疑身在蘂珠宫。

生居万山中，二年依泽国。
偶于坐曹暇，聊欲访禅默。
再拜神女祠，劈山定何术。
上有琳宫岩，作论期破惑。
只今澄潭中，异影眩莫执。
泉源入幽窈，蛾眉如可及。
吾闻大地下，出没水中日。
胡为二魶鱼，欲归犹未得。
变化乘云雷，那能系不食。
山深风窍号，天寒日车急。
寄语龙宫君，安稳藏故穴。
近来托怪多，勿遣容易测。

随牒沧海隅，两见初月吐。
缅怀故山友，飘散等风雨。
低头翻簿书，仄足随步武。
荒哉旧时学，千石压一缕。
泾渭谁浊清，荼荠互甘苦。
痴儿了官事，朝饭或过午。
聊为五斗淹，未受三命俯。
有得那免失，无阙孰为补。
门前流水车，六辔去如组。
忽逢阮生途，微径何由取。
夸者类死权，所死固已粗。
人生天地间，谁客复谁主。
蛙鸣傥适意，贤于两部鼓。
蜗角起相攘，战剧赤白羽。
息机自搰搰，独趣甘踽踽。
喧寂不相谋，笑人从邓禹。
行藏正有时，倚楼追杜甫。
固知抱书癖，未肯学钱虏。
长缨羁单于，尺纸招赞普。
古来磊落人，过眼蚊蚋聚。
且复对青山，天外修眉妩。
悠然成独酌，醉语免童羖。
是时秋冬交，寒事欲墐户。
蛩螀夜唧唧，草木霜莽莽。
新诗从何来，令我隘寰宇。
飒然出世姿，一蜕尘与土。
海风入书帏，吟和鸥鸦{木虏}。
夜光惊照室，恍若珠还浦。
拂研染松煤，自汲寒井甒。
恶语未用删，意澹声节古。
起看参斗横，的历挂枌栩。

油笠芒鞋筇一枝，晚秋天气半春时。
雨多樵径行人少，山崦青红叫画眉。

中庸日用脚根实，动静天机眼力亲。
未月凤筒锺地统，戌年麟跋纪生辰。
身名宿世陈忠肃，眉寿他年范景仁。
福禄近来贤否共，欲将斯道觉斯民。

玉帐公弓应六蓬，瓣香遥遗贺南丰。
扪参以手谁怜汝，居井之眉我倚公。
寿域八荒随气转，醉乡五福与民同。
老{虫麻}不是青冥脚，也愿追随龟鹤东。

叠却霞绡上醮衣，女童髽髻绿杨垂。
重调蛾黛为眉浅，再试弓鞋与步迟。
紫府烟花鶑唤醒，仙房云雨鹤通知。
帘低红杏春风暖，清梦应曾见旧师。

铁蒺藜椎，转弄转危。
丹霞烧木佛，院主落须眉。
南山炉添今日火，作者不同归。

钟鼓声喧暄，鸟雀闹中庭。
圆通门不钥，眉毛落又生。

呼唤不曾离左右，大都相见一番难。
攒眉切齿归来日，痛骂国师南北山。

病病相寻早是迟，锁空龛子做多时。
北邙山下明朝约，火后谁收眼底眉。

老屋无丹雘，空阶只翠苔。
遶檐看箭镞，谁记赤眉来。

双瞳分日月，眉际一星悬。
照见人间苦，三辰不在天。

儿时摘青梅，叶底寻弹丸。
所恨襟袖窄，不惮颊舌穿。
我年不自觉，以我齿尚完。
尝新试一荐，喉棘眉先攒。
岂味不悦口，岂老难强餐。
人生煎百忧，算梅未为酸。

契阔芝眉两月中，往寻一笑思春融。
知君近日能寻乐，款我昨宵多发蒙。
快得联诗到侯喜，何当载酒过扬雄。
交情须作霜松老，莫学翻翻桃李风。

才非似舅辱心知，露豁襟期喜溢眉。
县组秦淮久依托，宾筵建邺又追随。
闻君驯雉未多日，洎我分鱼已后时。
徒对弦歌诵遗爱，西风涕泪强裁诗。

露沐烟梳冉冉时，朗然新月似蛾眉。
傍人尽向天边觅，不信蟾宫在树枝。

庚星一点光无涯，日来飞入江东家。
江东江左旧声气，叔氏得之真差事。
归来瑞光凌九虚，叔氏喜亦盈眉须。
家人惊起偏物色，袖中却得真英物。
螟蛉须信逢蜾蠃，莫惜丁宁长类我。
他年解有速肖时，会振风流旧江左。

岁功巧结束，物与七反丹。
应嫌青女妒，摇落空人寰。
耀钗云髻里，点粉黛眉间。
香色亦几何，小有即大还。
艳阳费浮花，微阳惜真韵。
月窟占奇芬，天根关大分。
冰雪又催年，自此接新运。
泰华与秋毫，巨细非定论。

子规泣诉春山头，芳草连天不尽愁。
紫陌游人在何处，空有颦眉人倚楼。
溪上悠悠棹木兰，溪边落红纷斑斑。
嗟哉片片逐流水，新篁忽长千琅玕。
多少闲愁推不去，欲问春归杳无处。
少年知已负心期，尊酒从今乐事稀。

故山携手惬心期，里社从游即旧规。
十雨五风深望岁，一尊重会只催诗。
多君格力开坛社，得句精神见睫眉。
匹马秋风思远道，此盟常恐忆它时。

学道辛勤历万艰，精神见性本无还。
齐眉自可供瓢乐，携手何须去鹿山。
谓介谓通非所在，不夷不惠处其间。
自怜尘俗心犹在，即席抠衣愿少闲。

良月四之日，景物何多奇。
露洗宇四静，月抹天一涯。
景星助月夜，光入清溪湄。
奎星照江南，人文良在兹。
昔为西长庚，梦与斯人期。
今为南极老，微云淡庞眉。
际此小春日，胜彼芳春时。
桃梅妙生意，微吐三五枝。
野垂黄金穟，人饱白玉粢。
芙容花成城，拔然凌霜姿。
暮开红菡萏，朝发白蜀葵。
菊见正中色，潇然疏竹篱。
不共众芳竞，独与晚岁宜。
时异物孤特，人生复何疑。
我翁在物表，清吟彻骨肌。
不以世间利，容易得涴伊。
今年七十二，浩然元不衰。
孤坐小阁上，台融融熙熙。
布衾纸帐间，莹若冰雪姿。
自从知止后，何思复何为。
但愿主益圣，比肩皆皋夔。
东南盛仁气，不战屈四夷。
丰穰岁相似，赤子无啼饥。
得老太平世，仁寿非吾私。
负暄娱爱日，煮芹甘如饴。
无妄漫微疾，勿药喜自随。
近谈小命者，尝以行年推。
盛言天河水，一气木主治。
后来年尚多，康强被春祺。
儿曹心自喜，何幸如君词。
只今介翁寿，数尚逾期颐。
一百三四十，太古常不离。
拜手稽首愿，永庇儿辈痴。

惊风不成雨，行云去无踪。
妾生三十年，着籍长门宫。
宫车辘辘春雷晓，明星初荧绿云扰。
增成丙舍争迎銮，惟有长门闭花鸟。
黄门开玉匙，画史图蛾眉。
金铺振琼钥，玉秀生铜池。
朝阳才回金屋在，转盼不堪人事改。
入宫已作郑袖啼，出塞那知延寿卖。
花残鸟语频，长门春复春。
花鸟易惊老，况复门内人。
东风动地夜来恶，万翠千红绕帘幕。
当熊自有匪石心，肯顾班姬秋扇薄。
长门勿轻怨，视此箧中扇。
白华兮绿衣，自古兮有之。

东日平明际，北窗高卧时。
五经方坦腹，百虑且伸眉。
蕉覆从疑鹿，槐安更猎龟。
觉来还一莞，七椀玉川诗。

木杪幽禽巧语新，何时曾记得名因。
样传京兆成双妩，人指渔阳开小颦。
尽称如簧啼白昼，未须对镜学青春。
山中有叟嗒无语，短褐庞眉更笑人。

君不见东坡昔步虎溪月，夜听溪声广长舌。
溪声不断流不枯，此段磊落真丈夫。
一生吾伊换喑呜，嗟哉三寸予岂无。
公子搢绅陈礼法，枕麹无思噤如蛤。
辩士说客谈纵横，叱牛惟解供力耕。
尔来更自作奇痛，昼苦吟呻夜妨梦。
伏床啜粥犹漓浪，脔肉持将堪底用。
太仓受禾三百廛，大官烹羊俱鼎膻。
瀛洲给膳称学士，饱食端居今六年。
生平元不负此舌，欲办一奇了无说。
更憎此舌工负予，乃复累我七尺躯。
鸱夷榼载鸬鹚杓，向口低眉辄前却。
齿牙助桀复摇落，误杀流涎孤快嚼。
仰天大笑绝冠缨，舌兮腹兮谁重轻。

棠湖有病客，破鼎支药糜。
青阳动新晴，兀兀厌坐驰。
静闻箫鼓闹，翠幰行春堤。
柔风吹帘旌，杲日浮屏缇。
行厨依竹里，绣幕联江湄。
为问来者谁，板舆双侍姬。
光彩照路傍，拍舞襄阳儿。
病翁禅定心，久矣沾絮泥。
一念忽随喜，聊复相追随。
家人治尊罍，夜漏觇晨晞。
拥被起跃然，不知筋力痿。
破晓始三弄，冲寒才一卮。
爚如满天星，湛湛开青池。
晨光透户牖，纤尘寂不吹。
倏焉云头催，随以雨脚垂。
汀蘋振淅沥，岸柳惊纷披。
度塘如度桥，跬步窘且危。
往谒乘驿使，席间如鼓鼙。
主宾无软语，僮仆侵寒肌。
一坐礼敬疏，四顾面色黧。
亟就儿女曹，疾驾掀重帷。
拥炉共炙手，悔游仍攒眉。
须臾呼酒炙，稍觉春融怡。
棠湖暂纾望，苜盘充疗饥。
一杯复两杯，肤粟欣平治。
先登浔阳楼，次读琵琶诗。
来往信底忙，吟哦聊自欺。
江柁昼摇兀，市声晚哑咿。
估客维岸傍，樵径行歌归。
宿霭了未收，溟蒙沾人衣。
落莫兴易阑，扶舆力将疲。
却从名园游，款户访故知。
蔬甲拆青嫩，池光摇碧漪。
桑颠宿鸡鸣，柳畔新鶑啼。
主人相顾笑，谓此亦足栖。
曾留长者辙，更著名人题。
庐山三万峰，一碧天与齐。
千古真面目，庶几今见之。
遂开成趣轩，夕宴陈尊彜。
庖鲭诧雕俎，幻火后眩奇。
沙苑出细肋，好音来赫蹄。
纸尾有醉字，恍如写乌丝。
意者天机全，落笔惊倾欹。
长鳄白浪卷，踞蛤青云期。
佳客不我从，逸兴何所为。
整鞅固已屡，鸣漏将何其。
九衢月似霜，乌鹊仍遶枝。
风干路犹湿，云淡星不移。
已成归兮赋，更作怅然疑。
诘朝益明媚，一瞬变四时。
天机岂易测，我惑宁不滋。
尝闻士之遭，皋夔异周伊。
如何不后先，翻覆成呼唏。
昨何为而寒，今何为而熙。
中间出一夕，乃尔变惨凄。
吾昨解印绶，一舸来自西。
天道皆自然，肯以阴晴窥。
况此瞬息观，讵可分两岐。
为言独醒者，今昔无町畦。
从今好天色，更请还一鸱。
东寻五云谷，西渡三峡溪。
杏开董奉坛，桃映康俗祠。
景物看吐吞，冷暖随呵㧑。
以此青田酿，酌之沧海蠡。
蓝舆乘两肩，倒载白接{罒/离}。
真意浃三益，和气重四支。
持之药吾疾，正可扶衰羸。
明窗睡久酣，旧业荒于嬉。
正当出呓语，走笔萦虹蜺。
追书浃旬事，幸免然豆萁。

前岁西溯鄂，今岁东入吴。
同一琵琶亭，行客各异涂。
当时白傅恨，陈迹久榛芜。
岂特无遗音，榛芜今亦无。
突兀眼前屋，丹垩涂{木咨/木}栌。
废兴曾几时，传舍同蘧庐。
已见两折柳，于此饯老夫。
昔持使者节，今发追锋车。
我则齐出处，世自分荣枯。
而况天地间，万变同须臾。
我观商妇者，琐琐岂足书。
琵琶本常技，何地无此徒。
夫贩浮梁茶，妇即空舟{尸立}。
长吏湿青衫，礼法毋乃疏。
乐天子牟心，一念存江湖。
讵关虾蟆陵，维以怀故都。
譬之泽畔吟，此语非寓欤。
盖尝考遗集，一事曾同符。
闻歌鹦鹉洲，寻声得幼姝。
倚樯泣明月，清泪垂真珠。
夫君当此时，正属典午初。
不应奇谤后，无复思廉隅。
六义有比兴，观洧传洵盱。
托物皆一理，实事那相须。
人情伏与妒，所值分贤愚。
低眉终不说，正耻悻悻俱。
初意祇如此，胶柱何足拘。
子折武昌柳，予宅浔阳庐。
二诗端可识，一笑聊洗诬。
明朝重回首，挝鼓催征舻。

庾公楼上凭栏时，一片归云费梦思。
乡国情怀应念我，江山风月定分谁。
青衫休为墓陵湿，紫气先寻牛渚期。
好是初秋藕花候，蛾眉尊酒正相宜。

德威堂中有汉相，衮绣昼扶灵寿杖。
庞眉鲐背犹克壮，手展炎图开治象。
虹蜺椽笔光万丈，落纸珠玑争献状。
凛然手泽端可仰，三复崧高慰瞻想。

修眉兮连娟，曼翠霭兮麻源。
君门狞兮九虎，蹇予留兮三年。
三峨之山兮远万里，见似人兮胡不喜。
半轮秋兮促公归，空高径兮班屐齿。
蹈夷险兮一心，既何戚兮何欣。
忍较功兮曲突，莽苍狗兮白云。
清风飒兮绮疏，明月耿兮庭徐。
纷缥帙兮插架，尚青衿兮来趋。
渺天涯兮延伫，时与拂兮蠹鱼。
雪堂兮躬耕，万古兮芳馨。
匪天穷兮人厄，九鼎重兮斯文。

水平湖兮溶溶，雁鸣秋兮雝雝。
气相求兮声相应，渺万里兮葭葺丛。
晴云淡兮天宇清，行不乱兮字纵横。
伊美人兮心和平，韵埙箎兮锦绣文。
湖光澹兮酒温卮，鉴湖影兮烛须眉。
纵百坡兮何聚散，如此水兮涅不缁。
彼弋人兮奚慕，何南北兮定处。
袅袅兮秋风，潇潇兮夜雨。
飞鸣兮向阳，何心兮稻粱。
望层空兮接羽，友鸿鹄兮高翔。

萝门兮薜户，宛其姝兮静女。
抚瑶瑟兮清歌，歌不绝兮如缕。
事君子兮岁几何，荠非甘兮蘗非苦。
金石兮贞心，恩深兮雨露。
艳半额兮姱倡，岂娥眉兮能妩。
山之颠兮虎豹嗥，波汹汹兮蛟龙饕。
君欲行兮孰导，隠余思兮郁陶。
愿一列兮无从，首倦栉兮频搔。
宝辂兮瑶辙，道阻兮积雪。
君何志兮远游，危断绥兮惙惙。
岁冉冉兮将遒，蹇奚淹兮山椒。
愕哕凤兮戾止，曰有诏兮汝谋。
日有食兮仍曜，景有晏兮复朝。
苟荪𫉁兮弗谖，聊延伫兮中洲。

人头接剑门，濯濯危髻绾。
一峰表独立，层崖平若铲。
有一伟丈夫，远莫辨眉眼。
异闻验清源，奇质自天产。
三生旧缘契，邂逅一笑莞。
江流怒未平，父功子其僝。
坐令老蛙缚，笑看离堆铲。
陆海擅两川，利百倍灞浐。
神圣杳难诘，事或载编简。
明德远矣哉，椒浆酌盈盏。

峨眉三日雨，客馆六月秋。
幽怀无与娱，欹枕清夜游。
炎官失声势，万木皆商讴。
一凉德我厚，耿耿何隠忧。
忧多白人头，头白可复休。
积阴忤正气，潢流冒崇邱。
世故莽难期，病根宁易瘳。
履霜不知戒，坚冰谅难尤。
天运不停机，明当火西流。
勿以余热在，而忘晚岁谋。
家贫迫短晷，及时戒衣裘。

去年游凌云，传观一篇书。
问客谁所作，作者安少愚。
少愚宾城人，万里走东吴。
悯俗日抢攘，正途欲荒芜。
磊块不能平，忧愤何当摅。
推枕一长叹，落笔万字余。
才难缪取舍，政棼费爬梳。
国雠不可忘，储德要力扶。
肝膈无留藏，首末详绎铺。
吾岂贪徇名，致主于唐虞。
书成诣匦投，甘心斧钺诛。
九天隔云雨，万目争睢盱。
圣恩不忍杀，放使归田庐。
我心日起敬，未见长欷歔。
今年科诏颁，君来试成都。
邂逅忽倾盖，名下信不虚。
貌不逾中人，若为胆满躯。
革囊三尺剑，束书一蹇馿。
蹙頞谈世事，抵掌嗤俗儒。
慨慷三策陈，傲睨众口谀。
诸公眼如月，谁遣紫夺朱。
少愚冁然笑，得失毫发如。
行止谅由天，通塞何关渠。
归欤三间茅，搜我万卷储。
抱膝梁父吟，曲肱味道腴。
雅志期古人，昂昂千里驹。
安能徇众兆，泛泛水中凫。
今晨忽叩门，谒我掺执袪。
剧谈重激昂，欲去仍踟蹰。
时俗竞佻巧，捷径争驰趋。
悦耳或为忠，仕道宁免迂。
啖以鼎食味，诱以蛾眉姝。
煌煌万钉饶，翼翼潭府居。
众醉日以酣，独立谁为徒。
世岂有巢由，甘受泥滓污。
或俛首州县，或遁迹樵渔。
顾谓今乏材，毋乃几厚诬。
失计如我辈，苟为五斗驱。
有志困风尘，浮沉非故吾。
思昔新法行，士有郑介夫。
斥监安上门，愤世胆气粗。
一朝勾驿传，奏疏列画图。
天子恻然感，民力几少苏。
九原凛如生，千载足起予。
荆舒最护短，植党盘要途。
如何职冗贱，九关许叫呼。
偪仄复偪仄，视今良可吁。
喧然众楚咻，甘作嬴秦拘。
所以见君子，羞汗如陨珠。
牛骥不同皂，鸡凤宁同笯。
要当操此心，圣贤为范模。
借问兰玉弃，如何萧艾敷。
诗成为君歌，临风恍喑呜。
向来清庙瑟，忍滥齐门竽。

忆昔下吴会，拜公古渝州。
别来忽星纪，不知几三秋。
岂不愿舂粮，占乌渠渠屋。
良期苦难俪，千里劳远目。
公家难兄弟，与蜀关重轻。
峨眉叠连娟，石笋屹峥嵘。
维国有着龟，维士有司命。
并生天地间，受命独也正。
忧端日抢攘，世论滋软熟。
谁谓空谷远，有美人如玉。
我如南州橘，托根非不深。
逾淮恐成枳，望远劳我心。
鲐背发皤然，齿颊探骨鲠。
跪履乞一言，书绅以自儆。

事往置勿言，积厚报岂吝。
毫眉两山尊，照眼双璧润。
衮衮生公侯，世佩斯文印。
譬之水盈科，吾方见其进。

涪江驶清浏，四山玉连环。
中有一掌平，万井浮晴烟。
鶑花随世界，妙语发天悭。
公来抉其秘，作堂娱燕闲。
袭芳皆俗好，伐木友士贤。
念昔白波汹，止沸谈笑间。
熙熙春台乐，谁知有今年。
初度沸欢谣，愿公眉寿延。
移此世界春，浩荡弥八埏。

屋老当奈何，风雨撼四壁。
主公志经营，所赖有匠石。
度材林薮幽，计土帑廥积。
心思妙规制，指授契绳尺。
逮其万间具，夫岂一人力。
柱天纪元功，眉寿永无极。
周宣当中兴，拜手歌考室。

乔松天与岁寒节，直从拱把禁霜雪。
如君生小乐真筌，众说咻之莫能夺。
青春闭合蛾眉怨，永日啖茹庖烟绝。
交朋劝止徒尔为，我亦无言可开说。
老亲坐堂眉不开，姑请聊向人间来。
人间可欲如涕唾，此心久已同寒灰。
太虚浮云漫尘点，明镜过影常往回。
宰官居士等人耳，舍喧取静非兼该。
知君心量已超越，去尽障塞真奇哉。
王城蜗屋欣再睹，烛尽鸦啼夜深语。
云从投足窥吏曹，始知敝屣人争耻。
长兴风物吾所羡，朝拏扁舟晚叩县。
霜刃割鱼慎莫尝，唯有青铜可照面。
我行作吏三十秋，日暮不归鸟飞倦。
临分欲效昔人言，畏子机锋如闪电。
出门挥手即江湖，猛利应无儿女恋。

乔松天与岁寒节，直从拱把禁霜雪。
如君生小乐真筌，众说咻之莫能夺。
青春闭合蛾眉怨，永日啖茹庖烟绝。
交朋劝止徒尔为，我亦无言可开说。
老亲坐堂眉不开，姑请聊向人间来。
人间可欲如涕唾，此心久已同寒灰。
太虚浮云漫尘点，明镜过影常往回。
宰官居士等人耳，舍喧取静非兼该。
知君心量已超越，去尽障塞真奇哉。
王城蜗屋欣再睹，烛尽鸦啼夜深语。
云从投足窥吏曹，始知敝屣人争耻。
长兴风物吾所羡，朝拏扁舟晚叩县。
霜刃割鱼慎莫尝，唯有青铜可照面。
我行作吏三十秋，日暮不归鸟飞倦。
临分欲效昔人言，畏子机锋如闪电。
出门挥手即江湖，猛利应无儿女恋。

君不见温公崇福十五年，上下千载书法严。
又不见蜀公静退不待耄，钟律制成天一笑。
乐则行之忧则违，出处无非圣之时。
一朝都人拥马首，留相天子不得辞。
颍昌胡为屹不动，各以就去揭矩仪。
悦斋先生天下士，琬琰琮璜国镇瑞。
盛名姱节耀古今，岁晚松阶犹候对。
时台剧谈锯蜚屑，志堂析疑{氐}启钥。
夜归风雨一龛灯，目电窥书光烁烁。
禹贡山川如指掌，漆园之解无郭象。
更将次五订箕畴，不妨后觉勤钻仰。
年来岷峨殊怆凄，公与洁斋名德齐。
长庚磊磊配晓月，士有司命国蔡蓍。
卧架诗书差足乐，凭高忍见楚氛恶。
岂不望公勇拂衣，正恐百姓须公活。
愿公相业追元祐，以一至诚服雄狡。
愿公眉寿如东轩，黄发皤皤国元老。
云蒸雨族霈作霖，贤以类聚治乃兴。
卷舒在公亦何心，四海矫首西山岑。
薰风自南一披襟，起舞称寿千黄金。
洗耳五弦虞氏琴，为公缓轸歌嗣音。

返照中岩渡，峨眉分外清。
一弯新吐月，共我两忘形。
露下沙逾白，宵寒酒易醒。
荻花风索索，拥被不堪听。

岩际半轮月，神工幻怪奇。
本来无显晦，何自有盈亏。
岚雾凝蟾彩，藤萝影桂枝。
能令万里客，为尔忆峨眉。

胜赏几为雨罢休，霁光俄涌屋山头。
松根烟暖留飞屐，蓼岸波寒缓溯舟。
雾敛长江青眼对，雪消远岫翠眉浮。
郊原浩荡春无价，漫索枯肠唱且酬。

外祖怜孙肇锡名，琼林宴匝两周星。
果能冠岁露头角，须信故家犹典刑。
笑问两昆眉底白，喜觇二老鬓犹青。
遄飞借与秋风便，侧耳英声骇震霆。

天宇修眉分外妍，雷垣波静稳行船。
向来蛟鳄骄无奈，今日凫鹥戏满前。
爽气逼人漙瑞露，醉题眩眼烂非烟。
薄才羞与云龙啜，脱骨端须第一泉。

破闷孤斟莫厌深，风筝时为送清音。
平生遇境无余恋，令节因君忽怆心。
梅角吹残愁不寐，柳枝放去杳难寻。
蛾眉列屋功成后，未用凄凉学越吟。

中天台殿倚竛竮，忆昨深登六岁零。
雾锁岩扉须玉钥，云扶革履上青冥。
三峰静对厖眉秀，双璧惊回醉眼醒。
风雨三更龙象集，祖师意旨付谁听。

湖海裒英气，星凰瑞圣朝。
黄锺回暖律，紫毳下层霄。
平武登巍选，高才局下僚。
一朝翻渤海，万里羾扶摇。
迁次更州牧，澄清奉汉条。
帑藏参会计，阃寄竦嫖姚。
帝想重关阻，云连八水辽。
近知敌运尽，不复旧时骄。
遣送纡天宠，将输伏使轺。
艰难须力济，氛祲觉潜销。
还把天隅绣，来题驷马桥。
留良无复恨，撷秀自应饶。
倚重藩条布，尤先政理调。
根株探吏蠹，襦袴蔼民谣。
流地金钱溢，褰风锦幄飘。
异时司榷牧，永日但逍遥。
谁似躬行美，能知燕处超。
兵厨疏螘味，讼牍列牛腰。
苦节同儒素，清风起俗嚣。
世途犹梗塞，士气况阴消。
竭泽无余算，何时罢击刁。
定知虚宁久，可卜赐环招。
经世须材略，犹农力蔉穮。
牧时宜解瑟，渴治急闻韶。
豹尾催持橐，蝉冠合珥貂。
致身期丙魏，耐老并松乔。
笑我同沟断，惟公赏爨焦。
穷栖官署冷，阻侍燕居夭。
春信梅先觉，霜天柏后凋。
殷勤眉寿祝，持用报琼瑶。

万里因人作远游，眼明西北有高楼。
蛾眉嫁晚贞心在，闲倚春风唱石州。

醉里眉攒万国愁，杜陵聊复傲沧洲。
扶持何代无人物，鱼鸟飞沉得自由。

如来藏有大经卷，无古无今无成坏。
卷之可纳一毫端，舒之弥纶于法界。
众生与佛同受持，谓有定法便虚假。
祇园食饱洗钵坐，何曾有意一场话。
空生强起凿太虚，立字安名为般若。
三十二相不可著，况有卵胎并湿化。
要知人与法俱空，何须到岸筏方舍。
双林大士更周遮，来对萧翁闲拍报。
至今唱颂四十九，同此经传四天下。
稽首后溪老尊宿，第一义谛最深解。
以宿誓愿悲济心，具坚固力清浄戒。
父子孙曾一道场，良窳精粗大炉冶。
彩衣堂上春融融，后先十日{奭斗}寿斝。
耆龄天为开九袠，后学心知宗大雅。
吾亲千里意勤劬，授我轴书字端楷。
金银绚烂满云蓝，是不诳语真语者。
鬼神秘护知几年，持以寿翁翁勿诧。
愿翁觉性日圆明，愿翁眉寿备纯嘏。
如金刚体不可坏，以大方便福朝野。
亦愿吾亲寿似翁，岁岁持觞拜堂下。

意行忽上凌云阁，粉雉周遭山四围。
何似清音亭上座，峨眉扫翠雪涛飞。

释迦顶{宁页}一机，达磨单传一著。
崇恩不惜眉毛，只作一句道却。

烈焰亘天，洪涛辊底。
眨上眉毛，剑去久矣。

慨昔淳熙初，忠定守郡时。
树楼城南门，众秀皆来归。
插空缭千峤，注海合两溪。
云眉扁古隶，蛟凤跃出飞。
西瞻建标霞，东𫖯采菊篱。
循环一甲子，天假兹良期。
象贤宣祖烈，布政轶吏师。
乘暇陟危级，更新敞前规。
肆开落成宴，镫月交明辉。
杰栋小芳桂，修梁薄辛夷。
空阔渺纳纳，青红湿离离。
太平毕文简，庆历元厚之。
猗彼三硕辅，勋业畴或非。
公今继其躅，岁月几推移。
魏謩宝遗笏，郑武缁旧衣。
过者登斯楼，咸诵金石词。
却笑楚臣作，空因秋气悲。

君诗敌曹刘，我才惭硕颋。
隠几共团𪢮，醉乡从酩酊。
强吟蹙眉尖，得句蒙首肯。
吟蛩声咿咿，银烛光耿耿。
相看不惜夜，自足攻逆境。
搜腹怜龟肠，朵颐傍羊鼎。
论文固非俦，义气略相等。
世情似纸轻，交道如菰冷。
愿坚松柏心，岁寒青挺挺。

山中有猎者，设网张四隅。
稚麞为所絓，性命悬庖厨。
母麞至网外，踯躅相悲呼。
明知猎者意，于己并觊觎。
柰爱不可割，投网与子俱。
猎者偶省悟，攒眉发长吁。
纵之与偕活，长揖谢猎徒。
焚网毁毒矢，放鹰逐韩卢。
人物强非类，天性元不殊。
爱母寝皮猿，惜子乔腹鱼。
人均作此念，可废佃与渔。
猎者仁孝心，洞然贯体肤。
彼为中国阱，愧见此猎无。

盘中有止水，历历见须眉。
能定乃能应，人心固如斯。
至诚本如神，圣贤不吾欺。
鸣鹤方在阴，其子辄和之。
天未降时雨，山川云已知。
谁能舍我龟，而观尔朵颐。

畸人平生偏爱奇，爱梅成癖不可医。
书带堂前忽见之，相羊不去燃吟髭。
今夕何夕秋为期，芙蓉映日红葳蕤，篱菊傲霜纷离披。
南枝春信未有涯，安得此粲对酒卮。
元是大阮解作无声诗，写梅幻相为娱嬉。
想当解衣盘礴下笔时，吸取清气入肝脾。
先融雪岭作墨池，坐变秋阳成春晖。
使我初见浑不疑，旋觉风骨全是颜容非。
恍如胭支马上坐明妃，缁尘生汗白玉肌。
又如鸱夷船底载西子，烟波惨淡双蛾眉。
雪堂仙去渺莫追，补之位置传者谁。
君今此宝世间希，芒端寒燠巧推移。
花神上诉真宰悲，何为苦泄造化机。
我有东绢滑如脂，装潢为屏作枕帏。
平章众画何品宜，笑我嗜好与君相背驰，不爱崇桃积李鬭芳菲。
请君快扫横斜竹外枝，岁寒心事正要渠相知。

吾莆诸寿隽，习静鲁灵光。
有子麒麟种，群孙鸳鹭行。
此行青眼众，见谓白眉良。
通籍何愁晚，庭椿乐未央。

知君雅志厌奢豪，富贵相寻可得逃。
云母屏间穿雀目，销金帐下醉羊羔。
养生早悟眉为斧，侍立须惊手有刀。
老我诗成还失笑，膏粱未必胜糠糟。

忆昔京畿入幕时，游从日浅辱深知。
每夸得士如温造，几度逢人说项斯。
亲见登瀛应击节，近闻去国为攒眉。
江干饯别公先至，洪魏诸贤鼎鼎来。

朅来才是早春时，过眼园林啭子规。
看绝交书君介癖，读离骚赋我狂痴。
断无清梦飞蓬岛，剩有{宀旲}搜到草池。
闻说郎星遭孛彗，又添一恨上双眉。

好是橙黄橘绿时，津津黄色上双眉。
十为良月阳将长，一索成男喜可知。
南外□房开宅相，西清荷橐长孙枝。
青春拾芥收科第，须记麟庠客有诗。

实地从来着脚安，好修纕蕙更纫兰。
贵游淡似孤寒士，达宦贫于初品官。
医国名方留肘后，忧民心事集眉端。
浮荣过眼同归尽，独鲁灵光耐久看。

日诵江干饯别诗，端平局面改嘉熙。
调元金鼎人黄发，宣化朱轓君白眉。
否泰从来更代禅，乾坤此去愿平夷。
狂生迂阔真无用，饱饭山中倒接{罒/离}。

弥旬不雨懒龙乖，干我茅斋一亩苔。
火伞亭亭当午立，雷车隠隠半天来。
催诗笑我孤吟苦，忧国愁眉八字开。
池水甫能添几许，儿童已报可浮杯。

读报欣然共赋诗，古来忠佞各殊岐。
彼犹愧见蒋颖叔，君盍自期刘器之。
恶草剪除虽一快，芳兰销歇已多时。
怀哉康节先生语，作事莫教人绉眉。

花映眉间一点黄，笑将文字共平章。
高枝定不轻分付，自有花为知见香。

客里逢年酒半醺，篝灯课了送穷文。
对床共听巴山雨，入梦休思巫峡云。
好整衣冠朝北阙，新栽桃李属东君。
平明各把菱花看，黄上眉间已十分。

移家载雪河桥住，吟过余寒不出门。
人遣奚奴传吉语，天教词客寿清樽。
上林开到梨花了，次第牡丹红欲笑。
眉端闻说点微黄，应捧金笺承密诏。
名随春色满乾坤，涪水之翁有耳孙。

昨日含愁始送春，今朝又复送行人。
江头杨柳不须折，那与愁眉替得颦。

春风垂柳丝，只向庭前住。
妾心逐征夫，万里天南去。
柳枝纵多绵，妾梦不知数。
少年学得画双眉，今日看看作愁具。

皇矣圣宋，立国以仁。
兼爱南北，爰暨介鳞。
蠢兹逆全，假义俫臣。
给以馈𫗥，列之簪绅。
鹰饱别敭，浸无忌惮。
边臣戕贼，居民涂炭。
据我盐城，喻口植干。
继逼海陵，恣为泮奂。
玺书飞下，皇威赫然。
声罪致讨，忿激普天。
许之节铖，副以金钱。
奋忠效命，谁不争先。
粤有世臣，虏使元帅。
罗致英才，虓将云会。
贾勇摧锋，前无坚对。
逆全授首，维阳城外。
昔平淮蔡，惟断成功。
至平泽潞，伐谋群雄。
圣君贤相，视昔则同。
山阳腥膻，一洗而空。
钜奸伏诛，殊方仰德。
鲸波不惊，狼烟永息。
男耕女桑，四民安职。
玉烛既调，金穰可必。
圣君贤相，益固本根。
广求民瘼，博尽忠言。
屏除贪吏，澄浴治源。
狂谋不起，国势常尊。
一介微官，尝玷策府。
颂我君相，或占古语。
于万斯年，受天之祜。
锡公纯嘏，眉寿保鲁。

何用长堤柳，将眉与世颦。

褐衣蔬食苦吟身，肌骨虽清鬓雪新。
栗里未营三亩宅，桃源已过一年春。
也知官职难痴望，化得妻儿不谇贫。
别写新诗寄乡友，峨眉山下独闲人。

一日日，一时时。
逗到腊八夜，眼上错安眉。
东西不辨，南北狐疑，从教万古业风吹。

烈焰澜翻为说时，百千诸佛尽攒眉。
梵音深远难明辨，只许韶阳雪老知。

世路风波只自知，见人多是不扬眉。
呼灯隔夜书名纸，未审朱门复见谁。

泉石膏肓不可医，晓钟吟到夕阳时。
天然句子终难得，几向风前暗皱眉。

拟从险处放身时，那个商量不皱眉。
不动毫芒亲到底，眼睛皮绽盖须弥。

宁辨人间是与非，生来淈{氵盾}眼如眉。
不因说着当年事，万古千秋那得知。

脚跟不断红丝线，掉臂乾坤自在行。
塞壑填沟无处著，归来依旧两眉横。

一句子，有也未。
蹙断眉头，做尽手势。
靠倒维摩记得无，至今一默喧天地。

行脚不到大彻堂前，刚要凌灭应庵门户。
指柳骂杨，吹沙嗅土，却笑谢郎眉忒竖。
欲识中峰个里人，无尾大虫不是虎。

咄者髑髅，荒草堆头。
敛眉一笑，万壑云收。

针无肉，补不足。
傍晨曦，倚岩谷。
怕见黄叶飞，未风先皱眉。

德腊俱高，孙枝益茂。
以勤俭苦节中兴隶业，以老气余韵平视诸方。
眉棱垂雪，杖竹凝霜。
步趋有人兮清风可继，澹常古道兮劫外徜徉。

万指恬然一路归，髑髅对对眼如眉。
须知一色明边外，生死如何构得伊。

迦叶聆筝起舞，渊明闻钟皱眉。
息耕斗室危坐，半窗冻日熙熙。

太阿横按血淋漓，铁作心肝也皱眉。
入得门来翻死款，不庵未必肯饶伊。

难兄难弟未全知，毒种从来眼戴眉。
若到鄞江有云处，九峰寒碧锁清池。

一发千钧适此时，风前无语皱双眉。
松源正脉将枯竭，濬发灵源复是谁。

适意多云水，寻幽访所知。
曾于竺峰下，会见宝溪时。
巧理数茎发，清分两点眉。
忽忘心手处，何谓不如斯。

相逢道人漆双瞳，衣衫零落迎秋风。
甘将百骸作泥土，冷笑万事如展蓬。
当今祖道薄如纸，瓦缶雷鸣闹人耳。
正音却作一线悬，两手枕胸泪如洗。
行行不惜两茎眉，魔宫虎穴俱探窥。
山穷桥断始得路，伎俩尽时方见伊。

有意待不来，无心忽会面。
顶发垂丝，眼光如电。
说尽湖海风波，论量柴米贵贱。
更有一处少人知，也是重安眼上眉。

晷运推移，日南长至。
东海鲤鱼，鼓腮振鬣。
南山鳖鼻，伸眉吐气。
唯有赵州老儿没意智，拖个破席日里睡。
浄慈路见不平，道个苏卢悉利。
恐者老子背地里讨人便宜。

筑场千步柳营东，樽俎精神坐折冲。
星弹流空惊过鸟，霜蹄追电捷游龙。
身轻鞍马人如画，胆落猩鼯穴已空。
归去翠眉环玉帐，钗儿多乞锦缠红。

讵有陈平解久贫，共看眉案久如宾。
从夫荣荷西清橐，承祖恪共南涧蘋。
玉树庭前双使节，金花天上九恩纶。
绣衣彩服今非昔，忍见堂萱雪后春。

十二书言天下事，气如蕡直语加遒。
谁当心耻四郊垒，子独眉攒万国愁。
刺手拔鲸何倜傥，剧谈扪虱自风流。
悠然且作新丰醉，定有人能说马周。

风流阵退却围棋，心醉妖妍落子迟。
还记兵行南诏否，输赢应不到双眉。

白云茫茫歌紫芝，人间无路瞻尨眉。
太子介使招忽往，高祖问省心先知。
翁身商山名八极，此时不出汉事危。
敢惜双足惜汉鼎，非私刘氏私黔黎。
欠呵千年橘中棋，华阴堕馿者为谁。

云低风转冷，黯黯起秋阴。
薄暮细雨过，小窗寒气侵。
关山千里梦，骨肉十年心。
病意兼归意，攒眉写万金。

少年看花日千遭，黄金买笑侠气豪。
盏斟西凉绿蒲萄，燕歌赵舞纷绮罗。
插花上马玉颜酡，鞭马如风花底过。
九天阊阖手可摩，扬眉不怕金吾诃。
杜鹃一声啼山阿，门掩绿苔愁秦娥。
春树红颜能几何，万里封侯成蹉跎。
河南布衣正婆娑，却笑因风想玉珂。
未肯岩前扪翠萝，商丘不唱采芝歌。
独深于易如邹轲，紫阳真人声相和。
莲荡归来扬其波，我傍梅花读遗书，不知纷纷坐久落花多。

蚕丛今岁看灯宵，可人只有峡中州。
白帝纶巾隠敌国，胜势蜀尾连吴头。
竹枝歌舞喧城市，春声泛鸥腊浮蚁。
府主山村耕稼心，挈客衔杯聊尔尔。
咿哑蛮唱杂{隆/鼓}冬，老者前导幼者从。
不贪嬉惰乐游冶，只记时序还桑农。
村村蓑笠儿童队，桑上鸡声花底吠。
春归野烧雪初融，日上高峰寒早退。
生意着人人莫知，但见绿草生清凄。
雪戍坐敛荆江北，月华静照峨眉西。
此意洪蒙不可道，张皇恐被春风恼。
酒浇象滪石无言，春不生荣冬不槁。
穿花燕曲弄繁弦，来寻故垒画堂前。
呢喃似与游人语，今宵行乐宁徒然。
得贤千里只须一，大公方寸无他术。
厚地不填无底谷，万流岂涨沧溟溢。
我谈此语费形容，有似樵声个个同。
野蚕作茧自缠缚，拈弄轻丝大巧中。
君不见邻女效颦人爱少，万目睽睽分丑好。

细认苔间字，方知铸塔时。
不因兵废坏，似有物扶持。
古殿人开少，深窗日上迟。
僧言明受事，相对各攒眉。

柏子熏衣眉晕销，女垣榆影冷萧萧。
屏山一枕游方梦，横锡飘然过石桥。

忆在军中为记室，谢公门馆事皆知。
谦卑若妇初嫔日，俭素犹夫未贵时。
病了死生惟点首，晚忧家国每颦眉。
旧人独有任安在，揽涕西风献些词。

自检方书坐一床，教寻蒿白采蒲黄。
画眉连日疏妆合，炼气通宵住道房。
倦听瀑声令睡醒，闷拈诗卷遣心凉。
犹胜华发从军客，归卧茅檐养战疮。

点穴不须医，针经手自披。
既云丹熟后，焉用火攻为。
简出创牵步，端居痛上眉。
闭门功行满，应有解飞时。

卖赋长安偶遇知，后车归载远山眉。
可怜犬子真穷相，不见刘郎过沛时。

羽士过门卖，新翻样愈奇。
坚如龟屋制，精似鹿胎为。
邛杖扶相称，唐衣戴最宜。
笑他蝉冕客，忧畏白须眉。

世上高科众，君尤自贵珍。
如何一夕里，忽尽百年身。
双旐齐眉友，孤灯拥髻人。
伤心惟孟母，头白送归闽。

之子初度日，畏客如避仇。
朱门禁入谒，青山招出游。
置醴泉石间，凉意生觥筹。
风槛绛华馥，冰盆丹实浮。
起诵眉寿篇，酌君介千秋。
煌煌丞相孙，少也宜袭侯。
黑头去云远，白发来何稠。
君言权位盛，孰若志意修。
静观钟鼎族，起灭犹轻沤。
祝君象韩吕，不羡熺与攸。

丁男放犊草间嬉，少妇看蚕不画眉。
岁暮家家禾绢熟，萍乡风物似豳诗。

平生所历最崎嵚，不觉周南岁月深。
拙宦元无金润屋，悼亡新有雪盈簪。
凄凄德曜齐眉案，草草黔娄覆首衾。
曾忝郡民渐教化，眼看双旐一沾襟。

妪貌何妨至辅臣，猴形亦有上麒麟。
伏波眉目空如画，不是云台剑佩人。

长兄开卷每随声，大母翻经亦谛听。
眉目分明无夭法，恐缘了了与惺惺。

尝闻天台境，肉身往无从。
仁夫示此图，恍惚游其中。
应真一一若旧识，或踞怪石临飞淙。
山鬼投牒何敬恭，天女问法尤丰茸。
盆鱼鬐鬛等针粟，放去夭矫拏空蒙。
山深无人地祇出，被服导从侔王公。
前驱鸷兽后夔魍，徐行殿以一瘦筇。
巉巉苍壁谡谡松，下有老宿眉雪浓。
石桥灭没云气断，似是鬼国非天宫。
层冰融结挟怒瀑，毒虺喷薄含腥风。
至人于此方入定，坏衲羃首枯株同。
等闲一坐六十劫，汝技有尽吾无穷。
书生往往谈性命，怵以祸福犹儿童。
倒持手版口劝进，对此宁不面发红。
我知龙眠笔外意，要与浊世针盲聋。
退之云释善变幻，恺之谓画能神通。
幻耶神耶两莫诘，与子持叩西山翁。

诏书选后宫，众女竞媒致。
拂镜浓画眉，临风高绾髻。
朝犹东邻居，夕已金屋贵。
彼姝绝代姿，绰约乘云气。
箴史合古趣，佩服与今异。
宜哉寤寐求，惜也憔悴弃。
君门深复深，岁遣花鸟使。

草草衣装挈自随，婿贫毕竟与齐眉。
绝胜京洛倾城色，鏁向侯门作侍儿。

重入修门两鬓丝，延和累疏竭忠规。
立朝颇慕汲生戆，谋国不知晁氏危。
老去故人能有几，古来君子例无时。
传闻近事堪悲慨，说向重泉亦皱眉。

主圣时清万宇春，禽鱼花草各怀新。
如何丹凤楼中手，未作金鸡竿下人。
家有宁馨堪跨灶，囊无阿堵可通神。
客谈江北狼烟息，暂展双眉不用颦。

并驱华毂适通逵，中路安知判两岐。
邪等惟余尤甚者，好官非汝孰为之。
累臣放逐无还理，陛下英明有寤时。
闻向萧山呼渡急，想追前事亦颦眉。

横身久塞杨朱路，洒泣俄悲墨子岐。
陋矣射钩而中者，壮哉鸣鼓以攻之。
侍读自无迁府分，中丞还有僦船时。
八风舞罢君恩歇，赢得闲愁上两眉。

北客由来惮入南，仆家谏议饱曾谙。
谁云瘴雾非吾土，曾有魁躔住此庵。
身重岂容眉斧伐，时危犹要脊梁檐。
公归未必怀陈迹，留与州人作美谈。

茧纸银钩写一通，殷勤投赠愧空空。
辙环晚乃交吾子，稛载天将富此翁。
著论未容符独步，操琴欲与愈争雄。
儿童错认眉间喜，疑有珠犀满箧中。

愁眉暂展赖君诗，欲以先知觉后知。
历引竺干宽此老，未甘嬴博窆吾儿。
寄阿兰若俄经昔，祔短松冈会有期。
欲访巫咸何处在，忧来自向理中推。

但见两眉颦，何曾一馔珍。
节如僧更苦，家比郡尤贫。
琴鹤均为赘，莼鲈颇切身。
荡山有来雁，莫惜寄声频。

祸始自三枪，菑犹被一方。
帝将安渤海，君肯薄淮阳。
老手何忧斲，新眉尚费妆。
汉庭褒郡最，蚤晚入为郎。

岁晚湖山寄幅巾，浩然不见两眉颦。
看花李益无同伴，顾曲周郎有后身。
厚禄殷勤营葬地，隠君欢喜得吟邻。
看来造物于君厚，判断风光七十春。

眉洲屿隔雪涛中，闻此山川髣髴同。
但是至人游息地，邦人处处作离宫。

面色削瓜黄，眉毫覆雪长。
安知四天下，只在一禅床。

鱼腹累臣诀，蛾眉众女仇。
灵均空发问，詹尹若为酬。

侍郎如苍官，岁寒友梅竹。
步行以当车，瓢饮不如掬。
旧人存者少，灵光岿然独。
朝野推意新，州闾敬齿宿。
嗟余诗学浅，未敢窥卫卜。
朱弦才一倡，白圭费三复。
共谈端平事，前局尚堪覆。
愿言介眉寿，江乡秫田熟。

向来羞作绕枝飞，刘表区区不足依。
索饭儿嗔郎罢出，画眉人约藁砧归。
食鱼底处容长铗，射虎今方尚短衣。
老缚一官行未得，羡君去采故山薇。

佳山祠畔结茅茨，犹记吹埙更和箎。
苏氏旧称小坡赋，秦家晚重少章诗。
交游一老今华发，畴昔诸昆最白眉。
子不可来吾欲去，壁间尘榻拂何时。

愈叩新新愈不穷，小儒气索敢争雄。
安知太白心肠异，但见曹公口鼻同。
顾我牢愁来泽畔，放君独步向江东。
他时应制金銮殿，定有蛾眉妒入宫。

薄薄中单掩塞酥，不知眉黛有愁无。
微颦莫是尝梅子，好事讹为齿痛图。

夜绩旁边映隙光，忆曾参扣遍诸方。
扫眉众女偏谣诼，开口群儿亦谤伤。
后有知音分雅郑，今谁协律谱宫商。
戏衫欲脱无人付，诸子披襟直下当。

老鹤收声只自悲，戛然清唳警衰迟。
不嫌汝伯无漆发，稍喜吾家有白眉。
二尺檠边能办此，百花头上更饶谁。
隆干衣钵须人继，莫负樊川望阿宜。

列岫新眉淡复浓，黛螺百斛不堪供。
回头却笑张京兆，只扫闺中两点峰。

牧守二期方奉计，末期君已得民和。
不愁米送官仓少，但怪莲开陆地多。
座客共霑眉寿酒，厩人预戒早朝珂。
诸公若问龙钟叟，为说腰镰自刈禾。

家事从今勿更关，山深林密且栖蟠。
白眉君秀闺门内，秃鬓余惭季孟间。
厚族肯分南舍阮，亢宗何减北州颜。
西山幸有薇堪采，免被人驱去复还。

老病难持绣佛斋，田翁泥欲与之偕。
凤凰渺渺翔千仞，牛马区区辨两涯。
骥尾传休劳附见，蛾眉班不待推排。
得君小住为佳耳，姑置闲谈叙别怀。

曾抗归田疏几封，天高殊未察微悰。
时人今雨谁相过，地主春风独见容。
取友肯遗沮桀溺，论功不下弃勾龙。
眉间黄色元无事，因拆诗筒一点浓。

留滞身犹健，招延鬓已皤。
竟无金实橐，虚有锦为窠。
貂角传空响，蛾眉妒渐多。
向来真率伴，回首半消磨。

曲学多希世，方穿竟忤时。
麈谈巾垫角，燕处案齐眉。
峙鹄非常秀，离鸾得许悲。
残年有何乐，偏作故人诗。

素艳羞妆额，红膏妒雪肤。
宁临白刃死，不受赤眉污。

相阀白眉子，吾家坦腹郎。
莫贪鸢雾里，小住鳄溪傍。
粤槖无卷石，韩祠有瓣香。
两翁各锺念，安讯托风樯。

每抱怀中玉雪如，吴霜不觉点虬须。
生三槐裔皆当贵，为六梅孙莫太臞。
抹黛村眉惭丑怪，约黄宫额费妆涂。
南园树老花零落，还许邹枚访旧无。

前辈凋零雅道衰，陈岩一叟尚庞眉。
昂藏且伴戴花老，么么安知撼树儿。
警句可编半山集，高风宜配客星祠。
有诗一卷留天地，绝胜征南立二碑。

久匣菱花懒一窥，都忘挟弹洛阳时。
若非病起临池水，白尽须眉不自知。

女子谈天世有之，福唐吴媛独神奇。
语多中的疑明思，心自通灵不问龟。
闻道膝边随季主，定传肘后与文姬。
未知谁是吹笙侣，玉镜台前要画眉。

辇路香风吹软尘，拥途士女看朱轮。
朝为赫赫大京兆，暮作栖栖逆旅人。
姬院肉屏俄顷散，帝城眉样一番新。
惟应唤醒茅檐叟，长驾柴车戴幅巾。

妄念已知今世错，勤修别结后身缘。
尺三汗脚踏龙尾，丈六金身坐象筵。
昔趁蛾眉班谒帝，今从牛矢路归田。
未知葱岭何边去，且向庵中伴老禅。

如闻攻老拙，颇似斫虚空。
众口嘲投阁，新眉妒入宫。
一身槁梧上，百岁大槐中。
莫叹形骸废，姑留两颊红。

忧见须眉膳却荤，分明上帝见忠勤。
赤章夜彻通明殿，一缕烟生六合云。

离怀如醉复如痴，脉脉无言不展眉。
秋草空牵幽意在，征轩疑有断魂随。
残星更漏门开处，斜月帘栊酒醒时。
此恨谁能解消遣，因题红叶偶成诗。

洛阳少年称李謩，众推横笛多功夫。
当时教坊第一部，算得比衣皆不如。
天津杨柳笼桥绿，胧月澹烟何处宿。
不怕金吾禁夜严，偷得新翻禁中曲。
曲中次第能记持，尽向乔栏暗谱之。
性聪心慧归来习，分明把向月中吹。
五音嘈囋相搀出，呼宫吸征尤奇崛。
谁羡曹纲善琵琶，未说阳陶能觱栗。
缠声不断如连环，重声忽转如回山。
清新不比落梅曲，飘飖乍象霓裳翻。
碎节繁音交砉騞，南箕鼓风箫籁窄。
一斛明珠一索穿，撒落金盘催曲拍。
铮𪭢大抵声雄豪，历历出群宫调高。
丰隆惊得蛟螭起，雨趁云随初啸嗥。
每到换头多顿挫，一声忽迸疑轰破。
玲珑祇许牙枝催，清脆不容他乐和。
宫城响应声更辉，夜静月明诸处闻。
何人懒忆马南郡，知予已胜桓将军。
明皇上楼初听得，听罢沈呤都不测。
宣令遍询坊巷中，旋使王人捕入宫。
李謩悉心以实封，皇慈由是宽其罪。
后来落魄如散仙，扁舟玩月江湖天。
绣囊探出金线管，扬眉舐唇徒自怜。
惊神动鬼吹一曲，指法尤高气海圆。
波浪无风帖然静，千里水面铺轻烟。
水族精灵潜鼓舞，老龙变见来相顾。
因将铁笛相对吹，李謩未识无惊怖。
乃知艺但出众奇，不独人知鬼亦知。

高高百里一屈盘，八十四盘青云端。
星辰淋漓泻瀑布，岚楼雪寺五月寒。
残阳忽黑雨雹飞，霹雳火著枯杉枝。
登临慨然小天下，回时一顾东海涯。
细看朝阳初出时，火精转球百尺围。
曈曈昽昽浮在水，峨眉朝云已如绮。

衣鲛绡兮美人，采白蘋兮水滨。
袅翠翘兮为饰，步罗袜兮生尘。
兮远道，萋萋兮芳草，远山眉兮澹扫。

日耕云耨杂芝田，洞府游多隠奉仙。
耸秀万寻连翠峤，澄明一派接灵泉。
凤书昔降幽居侧，鹤驾曾朝瑞日边。
四海高名谁可并，赤松黄石好齐眉。

人之相知须知心，心通道气情转深。
凌山跨陆不道远，蹑𪨗佩剑来相寻。
感君见我开口笑，把臂要我谈王道。
几度微言似惬心，投杯着地推案叫。
此事置之无复言，且须举乐催金船。
人生通塞未可保，莫将闲事萦心田。
兴尽忽告去，挑灯夜如何。
弹琴起双舞，拍手聊长歌。
我辈本无流俗态，不教离恨上眉多。

茫茫六合生万灵，周公孔子留贤名。
伊余志尚未著调，秋风拔剑东门行。
金龟典酒知是谁，逢君使我抬双眉。
眼前万事不足问，要须醉倒高阳池。

胡中不识春时节，门外春回花未发。
奴家闻道汉宫春，遥望南天拜新月。
拜新月，攒双眉。
别部胡茄声亦悲，低头自叹胡无知。

学画蛾眉独出群，当时人道便承恩。
年年不见君王面，花落黄昏空掩门。

去年七月七，直庐闲独坐。
西日下紫微，东窗晕青琐。
露柳蜩忽鸣，风帘燕频过。
寂寂红药阶，槿花开一朵。
时清无诏诰，性澹忘物我。
兀然何所营，横枕通中卧。
梦入无何乡，蛱蝶甚幺麽。
孰谓处深严，自得放慵惰。
中官传宣旨，御诗令属和。
惊起俨衣冠，拜舞苍苔破。
逸翰龙蛇走，雅调金石播。
洋洋百世音，乃赓强牵课。
暮随丞相出，自谓天上堕。
归来备乞巧，酒肴间瓜果。
海物杂时味，罗列繁且伙。
家人乐熙熙，儿戏舞娑娑。
宠辱方若惊，倚伏忽成祸。
九月谪商于，羁縻复穷饿。
凤仪困鸱吓，骥足翻鳖跛。
山城已僻陋，旅舍甚丛脞。
夏旱麦禾死，春霜花木挫。
吾亲极衰耄，吾命何𫐘轲。
稚子啼我前，孺人病我左。
玄发半凋落，紫绶空垂拖。
客计鱼脱泉，年光蚁旋磨。
昨夜枕簟凉，西郊忽流火。
河汉势清浅，牛女姿婀娜。
商土本硗瘠，商民久劳瘅。
霜旱固不支，水潦复无柰。
居人且艰食，行商不通货。
郡小数千家，今夕唯愁呵。
吾儿索来禽，倾市得一颗。
举家成大笑，愁眉略舒軃。
自念一岁间，荣辱两偏颇。
赖有道依据，故得心安妥。
穷乎止旅人，达也登王佐。
匏瓜从系滞，糠秕任扬簸。
批凤不足言，失马聊自贺。
委顺信吾生，无可无不可。

行乐到萧寺，像殿何煌煌。
僧年过九十，细话灯焰长。
方忆髫龀时，初离父母乡。
是时循旧迹，昼夜不暂忘。
自事膏火来，日就与月将。
始卒未尝暗，眉发皆如霜。
御风设绛纱，求福兼异香。
寒村会织女，借余坐如匡。
陋巷苦志士，凿壁偷邻光。
太息日已暮，百结忡心肠。
类此事亿万，聊书成短章。

翩翩者鹊何品流，羽毛白黑林之幽。
生平智力可料度，有巢往往输鸣鸠。
天然却会报人喜，愚儿幼妇唯尔求。
万声千噪几曾验，闻者终是轩眉头。
从来乌鸟爱反哺，孝慈情性谁可俦。
其间于事最先见，告人凶祸令人忧。
忧时不肯自修饰，祷请神鬼争啾啾。
告之愈验愈见恶，共去灾患鸦之由。
弹丸瓦石相驱逐，名园佳树难依投。
忠言逆耳世罕用，属镂曾割伍员喉。
莫笑后来司马公，事事称好真良谋。

一步寒郊一惨眉，望春春色苦来迟。
东君未必私桃李，只恐梅花谢有时。

二江斜入似娥眉，尽日凭高把酒卮。
贫贱别应无好处，猛忙中是我闲时。

三十年交旧，相逢各白头。
海壖曾共饭，洛社又同游。
脱屣风波地，开怀松桂秋。
两眉从此后，应不着闲愁。

任君北方来，手出邠州碑。
为是鲁公写，遗我我不辞。
鲁公实豪杰，慷慨忠义姿。
忆在天宝末，变起渔阳师。
猛士不敢当，儒生横义旗。
感激数十郡，连衡鬭羌夷。
新造势尚弱，胡为力未衰。
用兵竟不胜，叹息真数奇。
杲兄死常山，烈士泪满颐。
鲁公不死敌，天下皆熙熙。
奈何不爱死，再使踏鲸鳍。
公固不畏死，吾实悲当时。
缅邈念高谊，惜哉我生迟。
近日见异说，不知作者谁。
云公本不死，此事亦已奇。
大抵天下心，人人属公思。
加以不死状，慰此苦叹悲。
我欲哭公墓，莽莽不可知。
爱其平生迹，往往或孑遗。
此字出公手，一见减叹咨。
使公不善书，笔墨纷讹痴。
思其平生事，岂忍弃路歧。
况此字颇怪，堂堂伟形仪。
骏极有深稳，骨老成支离。
点画迺应和，关连不相违。
有如一人身，鼻口耳目眉。
彼此异状貌，各自相结维。
离离天上星，分如不相持。
左右自缀会，或作斗与箕。
骨严体端重，安置无欹危。
篆鼎兀大腹，高屋无弱楣。
古器合尺度，法相应矩规。
想其始下笔，庄重不自卑。
虞柳岂不好，结束烦馽羁。
笔法未离俗，庸手尚敢窥。
自我见此字，得纸无所施。
一车会百木，后斤斧易为。
团团彼明月，欲画形终非。
谁知忠义心，余力尚及斯。
因此数幅纸，使我重叹嘻。

少年喜奇迹，落拓鞍马间。
纵目视天下，爱此宇宙宽。
山川看不厌，浩然遂忘还。
岷峨最先见，睛光厌西川。
远望未及上，但爱青若鬟。
大雪冬没胫，夏秋多虵蚖。
乘春乃敢去，匍匐攀孱颜。
有路不容足，左右号鹿猿。
阴崖雪如石，迫暖成高澜。
经日到绝顶，目眩手足颠。
自恐不得下，抚膺忽长叹。
坐定聊四顾，风色非人寰。
仰面嗫云霞，垂手抚百山。
临风弄襟袖，飘若风中仙。
朅来游荆渚，谈笑登峡船。
峡山无平冈，峡水多悍湍。
长风送轻帆，瞥过难详观。
其间最可爱，巫庙十数巅。
耸耸青玉干，折首不见端。
其余亦诡怪，土老崖石顽。
长江浑浑流，触啮不可拦。
苟非峡山壮，浩浩无隅边。
恐是造物意，特使险且坚。
江山两相值，后世无水患。
水行月余日，泊舟事征鞍。
烂熳走尘土，耳嚣目眵昏。
中路逢汉水，乱流爱清渊。
道逢尘土客，洗濯无瑕痕。
振鞭入京师，累岁不得官。
悠悠故乡念，中夜成惨然。
五噫不复留，驰车走轘辕。
自是识嵩岳，荡荡容貌尊。
不入众山列，体如镇中原。
几日至华下，秀色碧照天。
上下数十里，映睫青巑巑。
迤逦见终南，魁岸蟠长安。
一月看山岳，怀抱斗以骞。
渐渐大道尽，倚山栈夤缘。
下瞰不测溪，石齿交戈鋋。
虚阁怖马足，险崖磨吾肩。
左山右绝涧，中加一绳悭。
傲睨驻鞍辔，不妨驱以鞭。
累累斩绝峰，兀不相属联。
背出或逾峻，远骛如争先。
或时度冈领，下马步险艰。
怪事看愈好，勤劬变清欢。
行行上剑阁，勉强踵不前。
矫首望故国，漫漫但青烟。
及下鹿头坂，始见平沙田。
归来顾妻子，壮抱难留运。
遂使下余载，此路常周旋。
又闻吴越山，中明水澄鲜。
百金买骏马，往意不自存。
投身入庐岳，首挹瀑布源。
飞下二千丈，强烈不可干。
余润散为雨，遍作山中寒。
次入二林寺，遂获高僧言。
问以绝胜境，导我同跻攀。
逾月不倦厌，岩谷行欲殚。
下山复南迈，不知已南虔。
五岭望可见，欲往苦不难。
便拟去登玩，因得窥群蛮。
此意竟不偿，归抱愁煎煎。
到家不再出，一顿俄十年。
昨闻庐山郡，太守雷君贤。
往求与识面，复见山郁蟠。
绝壁横三方，有类大破镮。
包裹五六州，倚之为长垣。
大抵蜀山峭，巉刻气不温。
不类嵩华背，气象多浓繁。
吴君颍川秀，六载为蜀官。
簿书苦为累，天鹤囚笼樊。
岷山青城县，峨眉亦南犍。
黎雅又可到，不见宜悒然。
有如烹脂牛，过眼不得飡。
始谓泛峡去，此约今又愆。
只有东北山，依然送归轩。
他山已不见，此可着意看。

家托舟航千里速，心期京国十年还。
乌牛山下水如箭，忽失峨眉枕席间。

人有精游艺，予尝观弈棋。
筭余知造化，著外见几微。
好胜心无已，争先意不低。
当人尽宾主，对面如蛮夷。
财利激于衷，喜怒见于頄。
生杀在于手，与夺指于颐。
戾不殊冰炭，和不侔埙箎。
义不及朋友，情不通夫妻。
珠玉出怀袖，龙蛇走肝脾。
金汤起樽俎，劔戟交幈帏。
白昼役鬼神，平地蟠蛟螭。
空江响雷雹，陆海诛鲸鲵。
寒暑同舒惨，昏明共蔽亏。
山河灿于地，星斗会璇玑。
因睹输赢势，翻惊宠辱蹊。
高卑易裁制，返覆难拘羁。
心迹既一判，利害不两提。
卷舒当要会，取舍在须斯。
智者伤于诈，信者失于椎。
真伪之相杂，名实之都隳。
得者失之本，福为祸之梯。
乾坤支作讼，离坎变成睽。
弧矢相凌犯，言辞共诋欺。
何尝无胜负，未始绝兴衰。
前日之所是，今日之或非。
今日之所强，明日之或羸。
以古观后世，终天露端倪。
以今观往昔，何止乎庖牺。
尧舜行揖让，四凶犹趄趑。
汤武援干戈，三老诚有讥。
虽皋陶陈谟，而伊周献规。
曾未免矣夫，疗骨而伤肌。
仁为名所败，义为利所挤。
治乱不自己，因革徒从宜。
与贤不与子，贤愚生瑕玼。
与子不与贤，子孙生疮痍。
或苗民逆命，或有扈阻威。
或羿浞起衅，或管蔡造疑。
或商人征葛，或周人乘黎。
或鸣条振旅，或牧野搴旗。
灼见夏台日，曾照升自陑。
安知羑里月，不照逾孟师。
厉王奔于彘，幽王死于骊。
平王迁于洛，赧王败于伊。
或盟于召陵，或会于黄池。
或战于长岸，或弑于干谿。
或入于鄢郢，或楼于会稽。
或屠于大梁，或入于临淄。
五霸共吞噬，七雄相鞭笞。
暴秦灭六国，楚汉决雄雌。
天尽于有日，地极于无涯。
遐迩都包括，纵横悉指挥。
井田方奕奕，兵甲正累累。
易之以阡陌，画之以郊畿。
销之以锋镝，焚之以书诗。
罢侯以置守，强干而弱枝。
重兵栖上郡，长城堑边陲。
自谓磐石固，万世无已而。
回天于指掌，割地于阶墀。
视人若蝼蚁，用财如沙泥。
阿房宫未毕，祖龙车至戏。
骊山卒未放，陈涉兵自蕲。
灞上心非浅，鸿门气正滋。
咸阳起烟焰，南郑奋熊罴。
人鬼同交错，风云共惨凄。
项强刘未胜，得鹿莫知谁。
约法三章在，收兵五国随。
庙堂成筭重，帷幄坐筹奇。
广武貔貅怒，鸿沟虎豺饥。
荥阳留纪信，垓下别虞姬。
三杰才方展，千年运正熙。
山川旧形胜，日月新光辉。
正朔承三统，车书混四维。
方隅无割据，穷僻有羁縻。
后族争行日，军分南北司。
当时无佐命，何以救颠隮。
百战方全日，长兵震天垂。
岂知巫蛊事，祸起刘屈牦。
冢宰司衡日，重明正渺弥。
见危能致命，无忝寄孤遗。
剧贼欺孤日，行同狐与狸。
宫中凌寡妇，殿上逐婴儿。
龙战知何所，冰坚正在兹。
溃堤虽患水，御水敢忘堤。
东汉重晞日，昆阳屋瓦飞。
幽忧新室鬼，狼籍渐台尸。
鄗邑追隆准，新安扫赤眉。
再逢火德王，复睹汉官仪。
窦邓缘中馈，阎梁挟牝鸡。
经何功殆尽，至董业都糜。
河洛少烟火，京都多蒿蔾。
长天有鸟度，白骨无人悲。
城有隍须复，羊无血可刲。
大厦之将颠，非一木可支。
孟德提先手，仲谋藉世资。
玄德志不遂，竟终于涕洟。
西晋尚清谈，大计悬品题。
妇人执国命，骨肉生疠疵。
二主蒙霜露，五胡犯鼎彝。
世无管夷吾，令人重歔欷。
广陌羌尘合，中州胡马嘶。
龙光射牛斗，日影化虹蜺。
辟草来洛汭，垦田趋江湄。
二百有四年，方驾而并驰。
东晋分南尾，时或产灵芝。
凡经五改命，至陈卒昌隋。
国破西风暮，城荒春草萋。
长江空满目，行客浪沾衣。
后魏开北首，孝文几缉绥。
河阴旋有变，国分为东西。
尔朱夺高氏，宇文灭北齐。
及隋始并陈，四海为藩篱。
泛汴公私匮，征辽士卒疲。
有身皆厌苦，无口不嗟咨。
处处称年号，人人思乱离。
中原未有主，谁识非鹿麋。
千一难知日，天人相与期。
龙腾则云霭，虎步则风凄。
母后专朝日，相仍紊宫闱。
可嗟桓彦范，不杀武三思。
绣岭喧歌舞，渔阳动鼓鼙。
太平其可傲，徒罪一杨妃。
剑阁离天日，潼关漏虎貔。
两京皆覆没，九庙咸倾欹。
乐极则悲至，恩交则害携。
事无可柰何，举目谁与比。
自此藩方盛，都无臣子祗。
恃功而不朝，讨贼以为词。
各拥部兵盛，谁怜王室卑。
邀朝廷姑息，观社稷安危。
攻取非君命，诛求本自肥。
乘舆时播越，扈从或参差。
尾大知难运，鞭长岂易麾。
长奸忧必至，养虎害终贻。
国步何颠沛，君心空忸怩。
时来花烂漫，势去叶离披。
十姓分中夏，五家递通逵。
徒明星有烂，但东方未晞。
才返长芦镇，旋驱胡柳陂。
绛霄兵自取，玄武火何痴。
中渡降堪罪，栾城死可嗤。
太原朝见入，刘子夕闻啼。
事体重重别，人情旋旋移。
弃灰犹隠火，朽骨尚称龟。
谲诈多阴中，艰忧常自罹。
挠防肤革易，患救腹心迟。
语祸不旋踵，言伤浪噬脐。
欲升还陨落，将坠却扶持。
瞑眩人皆恶，康宁世共晞。
须能蠲重疾，始可谓良医。
久废田硗确，难行路险巇。
不逄真主出，何以见施为。
家国邅迍极，君臣际会稀。
上天生假手，我宋遂开基。
睿筭随方设，群豪引领归。
迄今百余载，兵革民不知。
成败须归命，兴亡自系时。
天机不常设，国手无常施。
往事都陈迹，前书略可依。
比观之博弈，不差乎毫厘。
消长天旋运，阴阳道范围。
吉凶人变化，动静事枢机。
疾走者先颠，迟茂者后萎。
与其交受害，不若两忘之。
求鱼必以筌，获兔必以罤。
得之不能忘，羊质而虎皮。
道大闻老子，才难语仲尼。
造形能自悟，当局岂忧迷。
黑白焉能浼，死生奚足猗。
应机如破的，迎刃不容丝。
勿讶傍人笑，休防冷眼窥。
既能通妙用，何必患多岐。
同道道亦得，先天天弗违。
穷理以尽性，放言而遣辞。
视外方知简，听余始识希。
大羹无以和，玄酒莫能漓。
上兵不可伐，巧历不可推。
善言不可道，逸驾不可追。
兄弟专乎爱，父子主于慈。
天下亦可授，此著不可私。

为人虽未有前知，富贵功名岂力为。
涤荡襟怀须是酒，优游情思莫如诗。
况当水竹云山地，忍负风花雪月期。
男子雄图存用舍，不开眉笑待何时。

□□□夜里，折箭传黄旗。
野老心无事，闻之忽皱眉。

吠南初谓予堪侮，折北俄闻彼不支。
挞览果歼强弩下，鬼章有入槛车时。
锺繇捷表前无古，班固铭诗继者谁。
白发腐儒心胆薄，一春林下浪攒眉。

□□□兵少，匹马命如丝。
宝玦化为烬，锦囊存者诗。
无丹驻光景，有雪上须眉。
坐阅君三世，如之何勿思。

曾听仙韶宴玉津，岂知金弹忽危身。
谁为高树凤凰语，无奈雕笼鹦鹉嗔。
拙射元非落雕手，村眉难比扫蛾人。
新裁白纻衣如雪，一点休教染洛尘。

钝根无慧能偈，信必有梵志诗。
黄吻少年忘语，庞眉尊者不知。

眉宇巑岏鬓秃残，愧君模写向冰纨。
削瓜古有形相肖，掷果今无众聚观。
且可夷犹狎鸥鹭，不消夭矫比龙鸾。
去为将相开生面，莫貌山翁骨相寒。

恩赐残骸得返耕，孤臣安敢厌承明。
羊肠曾有单车覆，牛背那无一笛横。
俗子休疑眉宇异，痴人错望耳毫生。
老身虽厄心常泰，听取商歌遶屋声。

妙在心通与理融，卓然有见是英雄。
大儒晚作韩考异，往哲曾非墨尚同。
折角争希郭有道，剃眉求似狄梁公。
可怜老学孤无助，月落参横读未终。

茜袂黄眉出满城，贤侯游豫顺民情。
鼓声足验村田乐，月色遥占辇路晴。
定有儒臣映藜仗，又闻京尹折莲棚。
祠官一瓣无它祝，但愿旄头尽扫清。

怪来喜事上双眉，袖有恬轩老子诗。
几个□□□□断，十年长敢比肩随。
古耆旧传犹堪续，今少微星更是谁。
笑杀太清刘管辖，此冠不挂待何时。

试倚高楼望，桑田化渺弥。
安知为野老，农事上双眉。

莫放双眉皱，休嗟两鬓蓬。
耆英图里看，若个弟兄同。

被人看杀叔宝，无地逃生伯喈。
试问天人眉宇，何如土木形骸。

眼有紫棱安用，眉无黄色何妨。
自断非封侯相，尚堪作牧牛郎。

林处士功行满，谯先生须眉苍。
见说两川丧乱，不知二叟在亡。

杜曲有攒眉老，汉庭无友辱人。
但看灵妃启齿，不烦里女效颦。

连墙终岁少相过，时听书声警睡魔。
懒续胶弦欢意薄，虽分风月皱眉多。
廉如玉雪谁知者，仕止牙绯奈命何。
昨送华轩今哭墓，伤心相挽不成歌。

牛屋渔矶在履封，晚将身世托春风。
荒原拾穗谁怜我，小队寻花屡屈公。
耄有须眉如盖老，衰无歌诵美文翁。
明时各遂飞潜性，去矣鞭鸾碧落中。

忽忽韶颜变老苍，叵堪屋角两轮忙。
群花独菊香尤晚，大木惟樗寿最长。
眉有白毫垂过眼，腹无墨汁苦搜肠。
荒村偶有优旃至，且伴儿童看戏场。

发似秋霜身槁枝，相逢惊怪此翁谁。
能啖范丈韲盐日，曾识荆公疥癣时。
不待姓名尊德齿，要知戒腊□须眉。
融修汉士中翘楚，商略总堪大小儿。

坐客惊问谁子，小孙道是吾翁。
文章呼延太尉，须眉张镐相公。

早衰安敢望年高，镜里双眉有白毫。
消夜赌棋张画烛，怯寒添絮入绨袍。
百骸受病惟诗健，万事输人独饮豪。
梨栗满山皆硕果，何须海上访蟠桃。

粝食忧民瘠，茅庐念士寒。
一生怜此老，错把两眉攒。

天堑犹艰限臭夷，江边蚌鹬久相持。
昔珠帘阁俱清野，今琵琶亭亦浚池。
户万八千封作么，计三十六走安之。
平生师慕尧夫者，老去无端也皱眉。

李邕眉宇误人看，敢□□□□□翰。
此去□□□□□，向来上雍从和銮。
□□□□如前梦，乌不相寻待岁寒。
临□□□开酒禁，人间不似醉乡宽。

当年临镜学施朱，不信人间有彼姝。
瞥见内家眉样别，回看镜里是村姑。

端人舌本钝如槌，自画村眉不入时。
门巷张罗宾客少，车轮生角仆夫悲。
共游洛下凋零尽，末向岩头付嘱谁。
为吾子师余岂敢，伊家元有大宗师。

须眉似是绮皓，耳目已非旷娄。
受明上座顶礼，视彼老公血雠。

眦血滴耕夫，愁眉蹙贾胡。
良辰风雨至，不复田禾苏。

颇怪旄头异，何曾玉色怡。
恶言闻佛耳，夷猾上尧眉。
河岂无清日，天曾有坏时。
嗣皇新缵禹，遗老喜还悲。

旷怀无事可攒眉，高兴成章不撚髭。
爱杀元公为□赋，笑他平子作愁诗。
山中猿鹤平生友，天上麒麟是小儿。
今代徐陵文价重，为君郑重述俚辞。

玉追琢天肖汝，血模糊物败之。
何时鼻端白现，依旧眉毫雪垂。

不为卿面作计，转令汝貌不扬。
鬓畔有千茎白，眉间无一点黄。

晋士雠阮籍眼，唐人观李邕眉。
任汝得吾皮骨，惟吾不汝瑕疵。

未尝学斲伤鼻，不待狂言炙眉。
祸福非自求者，横逆当顺受之。

恰则含香文德殿，俄而揽辔祝融峰。
得非麟角惊凡目，或是蛾眉妒冶容。
六丈一勾非恶意，两翁相对少欢悰。
西山北郭多幽事，虽老犹堪撰杖从。

万株绛翠图难画，一种甘滋味鲜知。
但见美如西子舌，断无{齿楚}上玉环眉。

自从失关隘，国荡无藩篱。
血喋渭耕处，草荒汉坛基。
获复以泸叛，坏势如败棋。
设非城古渝，遂举蜀弃之。
吁嗟今之人，不念筑者谁。
但见绳陈汤，未闻言李齐。
曾忆建隆殿，老柏生新枝。
方喜立赤帜，俄已变黑旗。
昔欲包秦巩，今乃防嘉眉。
澈也客金吾，于何驻旌麾。
孟坚出塞铭，仲宣从军诗。
吾耄不可待，何以慰离思。

老去神情非叔宝，向来眉目比文渊。
惟诗尚有新新意，匹似幽花晚更妍。

唤做农夫却逢掖，道是禅和又幅巾。
灞陵雪中耸肩客，天津桥上皱眉人。

小时玉雪二尊怜，两字眉间点缀鲜。
尚记嬉游佩觿日，安知荏苒钓璜年。
渡辽难以偏师从，归鲁犹将旧学传。
自古乡先祭于社，不须辛苦上凌烟。

福唐少尹平生友，函送王孙一卷诗。
始信人间有龙种，又疑天上下麟儿。
月须玉斧修成后，仙待金丹炼熟时。
不是樗翁心有窍，镜中添雪到须眉。

子瞻词里贬眉汉，鲁直诗中返哺僧。
□□□□□□针，血写南山□□□。
□□□□□□□，□□□□□来似。
不曾□□□□□，□□□□□□□。

庵里僧应行脚去，龛中佛也为眉嚬。
炎炎昔有□□者，寂寂今无上冢人。

忆携束书来京师，洛下诸贤颇见推。
当日难为元方弟，何处闻有蔡克儿。
晚节免羞彦回面，后生愿识李邕眉。
五陵年少欺衰飒，不见田光盛壮时。

五言徽外弹声古，一点眉间喜色浓。
去莠莆田成沃壤，种花寒地亦春风。
民怀惠爱祠乡祀，上奋英明即墨封。
不比寻常折杨柳，君侯髦士我衰翁。

临池苫盖钓鱼庵，却笑温生起水南。
林下休官谁见一，岁寒取友不过三。
点黄岂有眉间喜，坚白都无舌本谈。
柱下首阳孰工拙，东方元未识夷聃。

蛾眉已被生前妒，鱼腹犹遭死后诬。
把似与龙争角黍，何如随俗饮菖蒲。

做了高官职，双眉皱不开。
譬如三日妇，锦袜著珠鞋。

脱发清晨雪满簪，把茅不恨入山深。
安能更作皱眉事，但可聊为拥鼻吟。
鞭算难权鹿皮币，害藏谁发袅蹄金。
暮年未敢忘忧爱，喜听三边奏凯音。

物我乖离果孰亲，色空捏合本非真。
金狨马上惭穷相，玉镜台中识幻人。
南北宗禅皆具眼，东西施貌各含颦。
眉间一点元无喜，颊上三毛岂有神。

幪以衣冠类孙叔，被之蓑笠即玄真。
未知这汉为谁子，如客他乡喜故人。
皓白相看双鬓秃，丹青偏写两眉颦。
吾闻四大皆虚假，曾向聃书悟谷神。

龟䇲皆云二月佳，愁眉攒定几曾开。
不如腐草成萤爝，绝似明珠隔蚌胎。
啖月蟆何尝磔死，衔泥燕却已归来。
清羸不敢深思索，信笔成章一散怀。

客梦嫌鸡早，归心恨马迟。
感君留半镜，教妾画新眉。

嫁与张京兆，新眉扫黛浓。
不如伯鸾妇，长伴藁砧舂。

玉守清无一点尘，泠泠笙鹤下青旻。
大期爵德尊三者，上界神仙第一人。
经画中原皆向化，燮调四序总如春。
自怜九袠须眉老，笼鸽难陪祝寿宾。

唱名纳禄尤崖异，誓墓休官更崛奇。
先辈翔而皆集矣，广文得此欲逃之。
圣门岂不高曾晳，列传何为首伯夷。
虎帅听君谁敢犯，莫欺此老白须眉。

天官长榜该差久，公相繁机押敕迟。
佩玉徐行真上介，着鞭先发任群儿。
方惭当宁询黄发，绝喜吾宗见白眉。
闻说守侯留祢墨，水衡召拜必同时。

齿宿何妨意尚新，向来误认假为真。
漏名左相门首客，占籍愚公谷里人。
上知岂无千虑失，下官惟有两眉颦。
史臣传与颂台谥，未抵杯中物切身。

难窥一字脚，空皱两眉头。
孤露无三乐，凄凉有四愁。
诗疵撚须改，丹走出神求。
元不离禅榻，当年遍九州。

长恨齐眉人已往，可怜尊足者犹存。
乃知剑履图麟阁，不似琴书隠鹿门。

洛中旧话谁拈出，几载寥寥有此杯。
迂叟力辞年高晚，先贤羞与尹俱来。
宁陪邵子称安乐，免使欧公笑僻乖。
况值霜天好风月，皱眉不若且舒怀。

过去光阴电莫追，镜中非复旧须眉。
已拼眸子难重朗，犹幸心官可苦思。
太极旋闿无极义，极玄更有又玄诗。
此篇若问何人作，向道山中老古锥。

生世谁令抱百忧，点黄不肯上眉头。
江边风雨飘蓬箬，爱惜扁舟一夜愁。

古有轻生士，今无起死医。
可怜茂陵渴，犹画远山眉。

胎发落居后，屠苏饮最先。
眉间八十字，愿汝过翁年。

寡女画眉通好，邻姬捧心效颦。
况有黄金买赋，不羡碧玉嫁人。

赤肉团终当败坏，臭皮袋死尚贪痴。
生憎铜镜催白发，残著珠襦待赤眉。
高筑迷楼愁鬼瞰，多为疑冢怕人知。
吾评裸葬尤坚久，来往何曾挂一丝。

十洲三岛日月长，殷红软紫秋更香。
银河倒浸珊瑚冷，十二楼高玉露瀼。
九老仙都在何许，缥缈五云鸾对舞。
璇台宝榭居者谁，迺是仙翁宣献府。
芙蓉为城桂为房，商盘周鼎东西厢。
牙签漆玉纷宝墨，未数人间集古堂。
中有一仙炯双目，清于秋月温如玉。
尽得仙翁肘后传，千古韦经播余馥。
环珮锵锵侍玉墀，补天妙手帝所知。
三十六宫焕王度，涉笔五工劳设施。
八极遨游思汗漫，山川先向峨眉玩。
江风千里月一轮，亟上崚嶒快分半。
风烟入兴知几诗，凤鸣鹍化今其时。
是谁纪德道旁石，重见邦人歌海沂。
登龙元是当年客，再遇江城头尽白。
怀思每与阿戎谈，清赏敢忘今阮籍。
双星佳会又兼旬，崧高此日曾生申。
东楼瑞彩接南极，长生箓镂黄金文。
和仲吹商酌璇斗，白苎西风小垂手。
幅巾醉倚漆园椿，人比灵椿更长久。
我公自是天上人，商之霖雨虞卿云。
姑溪父老不余听，谓是圣宋之景星。

明明我周王，四国文德抚。
昭假天所监，时生仲山甫。
训仪系力式，刚柔不茹吐。
一片翼翼心，冰霜映西府。
凉秋九月朔，玉箫紫鸾舞。
惟昴昔孕萧，眉寿今颂鲁。
千载庆风云，色丝期衮补。

雨湿桑枢夜不关，北窗谁更肯遮阑。
冷侵砚滴浑无润，冻折诗眉未系寒。
万里云容同水墨，四垂檐溜欲琅玕。
梅花枝上春应到，袖手窗前子细看。

不见眉间半点黄，花开花落总他乡。
子规偏向三更月，唤起愁人也断肠。

睡觉春山懒更添，起来余恨锁眉尖。
料应春事关心曲，怕见杨花不卷帘。

汉使南归绝信音，毡庭青草始知春。
蛾眉却解安邦国，羞杀麒麟阁上人。

君不见东京茅季伟，布褐躬耕具甘旨。
烹鸡馈母供晨羞，却办草蔬为客礼。
北州高士郭林宗，一见惊嗟不能已。
又不见唐朝董邵南，穷居行义无与比。
朝耕夜读养双亲，孝格天翁降祥祉。
一时好事昌黎公，为作启诗歌盛美。
两君制行固已奇，姓名自足垂千祀。
更有高贤为发挥，至今赫然在人耳。
几年见说西山汪，信义当时表闾里。
只今家虽四壁空，却有贤孙祖风似。
力田养亲孝行高，千载董茅同一轨。
孑然只影无妻儿，手自耔耘供滫瀡。
乃翁丧明三十年，膝下承颜不离跬。
三时但务亲耕锄，一日何曾入城市。
朝朝敬问衣燠寒，旦旦谨察食丰菲。
一畦早韭登春盘，五母黄鸡荐秋黍。
尽心自足为亲欢，岂必三牲八珍侈。
谨身百不贻亲忧，父子熙熙和气里。
翁目虽瞽翁心怡，八十庞眉反儿齿。
迩来缾粟颇不悭，积善固宜天相只。
乡闾咏叹同一声，养志如君能有几。
人有诗书君未学，我谓如君真学矣。
孝弟是乃百行先，为仁每必从此始。
世人有亲不能养，浪著儒冠诚可耻。
何如汪君贫窭中，卓然合此秉彝理。
拱辰山人孝义家，冰鉴可与郭韩拟。
闻君之风喜欲颠，挥洒龙蛇忽盈纸。
诸君自感声气同，杂以清商间流征。
既经名胜文发扬，一日传夸满桑梓。
我虽病倦愧不文，亦作长谣绍貂尾。
安得是邦贤使君，特为蜚笺启丹扆。
峨峨双表旌高门，题作西山汪孝子。
名配此山长不穷，来者人人为兴起。

汉宫眉斧息边尘，功压貔貅百万人。
好把香闺旧脂粉，艳妆颜色上麒麟。

眉锁从春不暂开，懒移心事向妆台。
恩情恰似残花片，去逐东流更不回。

文公徒弟无多在，学术应如寿数高。
好句先教诸子和，垫巾翻被俗人嘲。
湖边茶店同谁坐，井畔柴扉欠我敲。
昨夜相思眠不稳，月眉斜印落花梢。

日印花枝欲满窗，旋磨鸾镜试新妆。
恩情只似春宵短，眉黛空如柳叶长。

丈人屋侵云，乌爱丈人屋。
涂人亦爱乌，乌声喜相续。
屋底间蛾眉，环坐理丝竹。
丝竹无新腔，写汝声为曲。
丈人一赏音，瓦砾弃珠玉。
移噪邻翁家，闻者皆唾逐。

不须娇逞舞腰支，不须巧画宫妆眉。
只把千丝万丝结，结住行人无别离。

夹道列苍官，回回水屈盘。
一峰天柱杪，九鏁洞云寒。
涧草受春绿，山茶落晓丹。
霜髯雪眉叟，倚杖听惊湍。

名教非无乐，何缘事上眉。
不闲因接物，先老为忧时。
两郡垂棠荫，东园长桂枝。
用公浑未尽，一世有余悲。

笼中无乐鸟，槛外无乐兽。
何尝费饮啄，不忘念翔骤。
子今既知此，欲拂事公袖。
不将无事眉，闲为鞭笞皱。
社瓮虽浊醪，胜醉歌楼酎。
妇馌虽糗粝，胜冷书案豆。
门前有追胥，皂衣皆我旧。
布谷鸣春深，斯言诚可复。

方壶圆峤神仙经，远不可到虚其名。
东嘉自古山水郡，往往俗驾回山灵。
了知天地不终惜，雁荡殿出集大成。
辋川无人王宰死，五日十日徒劳形。
有生莫厌行荦确，四十九折重盘萦。
珠玑乱撒龙鬭富，楼殿巧著僧争清。
巅崖咫尺分阴晴，幽壑噫欠生雷霆。
新诗弹压得二妙，厖眉雪顶交懽迎。
煮茶夜坐发深省，古涧旋汲铜花青。
老子于此兴不浅，落红千点春无情。

蜀道山川鬼𣃁开，文星屡谪北中来。
凌云赋客邀难住，捉月仙人唤不回。
坡颍与泉同一姓，汉唐比宋孰多材。
公诗状出眉州画，不学香山咏马嵬。

西邻有女出深闺，十二楼中奉盥匜。
大德爱怜知有造，小心庄肃但无欺。
请为公祝千年寿，耻学人填半额眉。
旧着衣裳今好在，芳心暗逐锦帆移。

一涧寒泉九节菖，酿泉为酒冽仍香。
玉卮捧处慈颜喜，眉寿方岩共久长。

大尽小尽，三年一闰。
全提半提，眼上安眉。
有誵讹，没巴鼻。
放过一著，落在第二。

每来登眺便眉伸，高处苍穹俨若临。
投老光阴随日晚，思归情绪与秋深。
鹭飞沙际迷人目，雁满江头动客心。
北望淮淝何处是，晚来烟雾正沈沈。

一带天分南北限，两眉烟锁古今愁。
却思太白惊人句，影入平羌江水流。

穿岩之峰高苍苍，峰峦十九摩天光。
晨曦烜赫晹出岫，下望沧海何茫茫。
有峰俛伏如鹅鼻，世说任公钓鱼地。
缆舟凿石宛然存，海变桑田几千岁。
泗洲俨然坐其中，右顾蒸餠香炉峰。
普贤狮子出云来，笔架磬峰应覆钟。
峰头有石平如席，仙子下棋有仙迹。
云收账暖见文殊，新妇蛾眉弄空碧。
好似将军战胜归，摆旗卓剑逞雄威。
又若子卿持汉节，幞头高耸立丹墀。
或如骤马朝天阙，鼻孔撩天通日月。
中有神人来隠居，老墨题诗犹未灭。
断崖苍碧一线悬，崎岖有路如登天。
松关竹坞杂秋色，稻田麦垅凝春烟。
危楼杰阁建庵宇，石空神僧开山祖。
八载跏趺不下山，冷眼死生犹旦暮。
游人到此若登瀛，徙倚阑干鬼神惊。
当年泻出天池水，犹是寻常瀑布声。
山猿夜啼明月薄，听雪眠云犹未觉。
五百真人应共归，天香桂子纷纷落。
居民多在此山前，强寇陆梁宣和年。
流毒数州民受苦，老稚登山获保全。
谁知草莽英雄起，管领乡民皆效死。
山上分为西南界，十万魔军犹睥睨。
儒生谈笑觅封侯，胸中好算皆戈矛。
深入贼巢谕恩信，渠魁乞伏如罪俘。
上功幕府献天子，显立军功曳朱紫。
生灵不作犬羊羞，民到于今受其赐。
人心有感自不忘，从兹筑庵山之岗。
千春万载奉祀事，愿祝生民长乐康。

六朝三百有余期，不满诗人一皱眉。
只有燕迷新巷陌，更无凤集古台基。
兵于史传多陈迹，酒与江山是己知。
仆指长淮又西去，舆图向后更谁披。

一湾秋月浸香痕，涤尽山前万古尘。
犹记当时老梳洗，淡妆明镜照眉颦。

今年梅雨已淋漓，梅尽多时雨意痴。
漫说池荷能润色，岂知岸柳亦颦眉。
一天黯黮云阴𣨼，六月清凉客子宜。
兀坐小楼香半线，纷纭万事只心知。

昨夜月落西窗阴，倦推石枕凭素琴。
身居红尘不自觉，梦入庐山深复深。
庐山深处在何许，五老仙人邀我语。
眉如秀雪颜桃花，酌酒相酣坐箕踞。
明河九派倒西来，石梁巉绝古道开。
五公握手向我笑，下见劫火扬尘灰。
独骑一鹿穷萦回，窅然醉蹋青锦苔。
松风号嘈何清哀，湍飞瀑卷万壑雷。
忽然惊起迷所向，四座已失黄崔嵬。
披衣徬徨还太息，我与世途何所屑。
乱世茫茫飞蠓蠛，囊中别有金膏诀。
须君之行当何时，共向丹崖卧松雪。

剑歌行，借君剑，为君舞。
自古英雄重结交，樽酒相逢气相许。
爱君倜傥不可羁，与君一见心无疑。
疏眉大颡长七尺，神彩照耀仍虬髭。
雄词落纸走山岳，霹雳绕壁蛟龙随。
如何十载困羁旅，此心独未时人知。
去年从军杀强虏，举鞭直解扬州围。
论功不及骠骑幕，失路羞逐边城儿。
归来宝刀挂空壁，白光夜夜惊虹蜺。
椎牛酾酒且高会，酣歌击筑焉能悲。
百年快意当若此，迂儒拳局徒尔为。
我亦摧藏江海客，重气轻生无所惜。
关河漂荡一身存，宇宙茫茫双鬓白。
到处犹吟然诺心，平时错负纵横策。
海内交游四五人，近来得尔情相亲。
情相亲，两相托，生死交情无厚薄。
别君去，还留连，愿剖肝胆致君前。
人生感激在知己，男儿性命焉足怜。

西风吹梦楚江秋，雁正来时妾正愁。
怕有帛书天外至，画眉未了急登楼。

此礼今于古庶几，厖眉共席意依依。
儿携竹笠翁藜杖，主带朝冠客布衣。
饮不尽觞瓢挈去，食犹余胾叶包归。
已分镂本随人看，闻说今年僻字稀。

眼前立是抱桥尸，悔不湔肠背后儿。
洛度老胡闻血臭，汝虽合爪我攒眉。

忆昔移居诗，在集篇篇好。
就中语奇绝，最是涉与岛。
谁欤作此图，题以杨通老。
行行四五人，长短各有荷。
瓢者帽且髯，席者头不裹。
或牧而尚髫，或负而似跛。
孟光衣颇宽，灵照袖亦拖。
一儿解持棰，一儿才剪棰。
处士独跨馿，牛乃背其媪。
彼羊驱于前，彼猫肩于左。
琴二荻篮双，生计亦甚夥。
应嫌俗子知，必住深山可。
低眉得何句，手卷岂其稿。
若逢李十二，定复歌饭颗。
薏苡或招谗，胡椒能惹祸。
君子哉若人，万物备于我。

生死涂分久，追怀谩自伤。
怜渠眉旧白，叹我发今黄。
聚散萍来去，悲欢梦短长。
纵能排遣尽，此日亦难忘。

含饴方乐燕嘉宾，画果犀钱胜擘麟。
老凤递看雏凤好，犹龙行见共龙人。
孙夸奇骨硗如玉，翁喜庞眉从以珍。
产有万金谁敌此，他山何羡器车银。

今年一旱热良苦，既雨才晴热如故。
桔槔𫏐闲稍解忧，赤日当空蒸湿土。
晚田切切更望霖，早禾已失十四五。
溪泉渐涸众撮眉，老我垂头汗如雨。
有身有患信可怜，亦既忧农还畏暑。

猎猎江滨万彩旗，恋恩非止送公时。
贤如司马家求像，教比文翁学有祠。
半月趣行三被旨，残年惜别两攒眉。
东南民力闽尤困，到日论思首及之。

白发攒眉住道边，钱荒籴贵怕人传。
溪干早稻垂头久，次第今年似有年。

雨患先淫后必悭，春来数月为眉攒。
如今早稻黄几遍，却怕收时雨未干。

连日祇愁穗落空，松飘竹断似飞蓬。
喜看密密漫天雨，止得萧萧卷地风。
俭岁久难禁贵籴，早秋今幸有全功。
田家更仰冬收好，倚柱攒眉祝化工。

黄花未有红花尽，秋思撩人欲上眉。
耕不逢年难靠笔，穷知有命错冤诗。
旋沽来酒聊供客，留读残书要付儿。
犹向醉时歌衮衮，少陵虽老有些痴。

南郡久闻非旧比，民贫甚矣吏奸深。
凭熊正试活人手，展骥仍多及物心。
箝尾决无闲署字，支颐莫谩喜工吟。
殷勤惜别庞眉老，洗耳溪边听好音。

春试新因闰少迟，行行应见柳舒眉。
香留丹桂籍中久，名写金花帖上宜。
一榜三魁同我里，重轮六戊属今时。
赠言此意殷勤甚，就有安书寄小儿。

莆在东南夸独盛，材如荆楚信多奇。
为祥以德麟昭矣，增击何心凤去之。
玄岂可嘲嗤范蔡，廉无敢溷慕随夷。
情知结束非时样，冷看人间半额眉。

诸老赓吟如许富，一翁寒瘦岂能奇。
君为严郑其清矣，仆岂羊何敢和之。
投匦疏高闻殿陛，入图赋妙遍蕃夷。
子云自许千年后，觌面何须彼俯眉。

年来俗客似禅缁，开口人人王老师。
何处得鳞皆透网，谁家有米各经簁。
本无桀溺问奚自，刚道刘君胜自知。
此语但能亏雅道，旁观冷眼为攒眉。

有人读史不读经，史在目前经杳冥。
有人读经不读史，经有道腴史泥滓。
我云经史无异同，八窗八面俱玲珑。
经为律兮史为案，古来已断与未断。
是贤是圣何世无，贤圣身全此身散。
既息而消消又息，便是先天后天易。
何祸非福吉非凶，何成非毁始非终。
西麟绝笔汉纪凤，晋马食曹江化龙。
千龄万载事不尽，总是禅机与道锋。
乃知庞眉太史有眼目，一家自作新机轴。
至今史法有凭据，残书断纪收成束。
拘儒足足笑杀人，白头苦向河汾续。

笔落冰人语，霜凝照夜姿。
平心长似水，观政可于池。
即彼挼蓝处，看渠据案时。
清能见肝胆，烛可但须眉。
泥浊廉何有，泉贪饮自知。
笑他浑数尺，谁道是吾师。

愁客眠难稳，危栏忽四更。
乍疑山色改，已吐月华明。
五夜筹将转，孤轮缺未盈。
霜翻禽欲下，云破兔还生。
问晓樵相语，栖寒鹊自惊。
蛾眉秋一半，彻夕恼长庚。

辈行交情似此稀，旧游追记每攒眉。
桐花古郡为僚日，落叶长安谒选时。
君去鸣琴曾别饮，我期煨芋更论诗。
谁知俯仰成今古，偻指伤心二十期。

具眼翁求婿，齐眉老耐贫。
年如绛甲子，贤比鲍夫人。
守诫居官舍，持经识幻身。
亲邻恩意厚，谁不泪沾巾。

三十年嫠未易禁，信眉才尔遽涔涔。
断机有训名花帖，埋璧无惭见藁砧。
剪发为珪供客馔，却蚶令侃职官箴。
年兄事状夫人志，岁月追思泪满襟。

调古人能听，眉长世共妍。
家山夕阳外，心事落鸥边。
弟妹知何在，风尘祗自怜。
孤灯照危坐，不是少林禅。

自惭战阵未曾亲，便待归田养幸身。
随仗马闲秋骨瘦，打球单散晓眉嚬。
游边尚忆擒虓将，画阁何堪作老臣。
昨日望春门外过，铁鞭惆怅暗生尘。

寒流石上一株松，一半死皮藏蠹虫。
石马双双当古树，厖眉书客感秋蓬。

妾居西北方，容貌亚冰雪。
妾长嗟无媒，孤影对明月。
头绾堕马髻，脚衬凌波袜。
钗梁溜金凤，舞带蒙锦缬。
颈瑳素玉圆，胸莹新酥滑。
翠靥中蛾眉，瑶花亸鸦发。
腰袅柳丝轻，脸润桃花发。
出郊乘紫骝，蔽目举青伞。
不敢一回首，烟际暗愁结。
谁家白面郎，志气何飘扬。
使妾一过眼，吾肉燔如汤。
自惟父母严，折花回倚墙。

佳人冰雪姿，奕奕紫芝眉。
中怀径寸珠，晓夜光陆离。
似月充其庭，谓是亦良非。
乃知可怜宵，诚与姮娥期。
四座生虚白，一笑搴其衣。
拔子出红尘，相与游瑶池。
举头叫风伯，招手邀云师。
高折丹桂花，纵身空中飞。

一林幽竹几时栽，怪石花砖砌绿苔。
羽客游岩乘雨至，仙翁采药破云来。
天台犹在眉毛耸，雁荡依然眼睫开。
昨夜摘珠人报道，海中失却小蓬莱。

玉壶四榻静无尘，琴上无徽笔有神。
诗债已还休骨瘦，酒冤今醒但眉颦。
清风吹鹤梧桐晓，明月啼猿杨柳春。
见说玉楼新架就，紫皇有诏日来频。

急雨将雷过柳塘，春因底事亦归忙。
经时不放荷花叶，昨夜尽收栀子香。
判断千林成梦去，安排一夏纳风凉。
开眉无觅愁来处，数笔晴云尽水乡。

眉峰肩井额陂陀，此相曾经鬼眼过。
知有命存聊尔耳，谓无天定盍如何。
十常九事未如意，一满三停属甚科。
佛说我身周法界，恐君莫是烁迦罗。

坡仙何日跨鲸归，公是苏家老白眉。
把剑舞残杯内酒，抚琴弹破笔头词。
桂林种德不知岁，福海流长无尽时。
他年翁若回蓬岛，稳把青毡付阿谁。

长江浩浩送千古，江流不断鱼龙舞。
芦花荻花愁暮云，天风吹我客湓浦。
移舟回首思故人，凄然一登琵琶亭。
琵琶亭上秦天远，琵琶亭下楚江横。
呜呼我祖唐少傅，兜率天中已归去。
客来倚棹问渔翁，香山居士今何处。
冰魂雪魄挽不回，涛山浪屋空崔嵬。
樯乌惊起水鸥睡，遶船明月夜徘徊。
谪官江左秋风惨，江上黄昏月黯黯。
那堪送客闻琵琶，况对怨女不伤感。
洛阳城外虾撁陵，下有甲妓何娉婷。
花落色衰婚舶客，独守孤舟伴月明。
手抚琵琶意呜唈，挑拢撚抹缓复急。
大弦哀哀小弦悲，孤舟嫠妇岂不泣。
霓裳才歇六幺鸣，四弦尽作裂帛声。
碧落黄泉两凄苦，幽愁暗恨不堪听。
凛如猿咽梧桐晚，款若鶑啼春昼暖。
鹍弦转处如胡笳，宫调弹时若羌管。
江州司马一断肠，灯前老泪如雨滂。
老妇低眉娇滴滴，琵琶掩面罗衣香。
初弹如珠后如缕，一声两声落花雨。
诉尽平生云雨心，尽是春花秋月语。
罗衣揾泪向人啼，妾是秦楼浪子妻。
流落烟尘归未得，青楼昔在洛阳西。
今嫁商人岂妾意，一曲萧骚夜无寐。
秋风吹破居士心，琵琶声声堕珠泪。
居士左迁郁小邦，鼎鼐志愿犹未降。
闻其曲声见其语，万斛愁肠如秋江。
江花江草庐山下，春江花朝秋月夜。
江风飕飕江水寒，不见长安十年话。
当时风月亦有情，为伊翻作琵琶行。
居士悲乐似此妇，此妇激发居士情。
居士还朝此妇死，琵琶古声今已矣。
邦人江上建此亭，古往今来亭下水。
柿叶翻红枫叶黄，荒烟压蓬月堕樯。
星霜磨老香山句，香山骨冷今如霜。
亭空江阔情何极，一思古人一叹息。
两岸黄芦今画楼，山水窟中安乐国。
江国凄凉人自愁，香山一去三百秋。
长江不管愁人恨，泪与江波还共流。
九江风月嗟无主，孤月依然几今古。
江头愁绝到三更，琵琶不作亦凄苦。
我来适是九世孙，思贤怀古独销魂。
悲风如舞琵琶调，哀鸟如歌琵琶弦。
古人去去不复返，孤亭寂寂寒江远。
琵琶无声万艇横，留得庐山遮醉眼。

云游难，云游难，万里水烟四海宽。
说着这般滋味苦，教人怎不鼻头酸。
初别家山辞骨肉，腰下有钱三百足。
思量寻师访道难，今夜不知何处宿。
不觉行行三两程，人言此地是漳城。
身上衣裳典卖尽，路上何曾见一人。
初到孤村宿孤馆，鸟啼花落千林晚。
明朝早膳又起行，只有随身一柄伞。
渐渐来来兴化军，风雨萧萧欲送春。
惟一空自赤毵瑉，囊中尚有三两文。
行得艰辛脚无力，满身瘙痒都生虱。
茫然到此赤条条，思欲归乡归未得。
争奈旬余守肚饥，埋名隠姓有谁知。
来到罗源兴福寺，遂乃捐身作仆儿。
初作仆时未半月，复与僧主时作别。
火云飞上支提峰，路上石头如火热。
炎炎畏日正烧空，不堪赤脚走途中。
一块肉山流出水，岂曾有扇可摇风。
且喜过除三伏暑，踪迹于今复剑浦。
真个彻骨彻髓贫，荒郊一夜梧桐雨。
黄昏四顾泪珠流，无笠无蓑愁不愁。
偎傍茆檐待天晓，村翁不许住檐头。
闻说建宁人好善，特来此地求衣饭。
耳边但闻惭愧声，阿谁可具慈悲眼。
忆著从前富贵时，低头看鼻皱双眉。
家家门首空舒手，那有一人怜乞儿。
福建出来到龙虎，上清宫中谒宫主。
未相识前求挂搭，知堂嫌我身䍀缕。
恰似先来到武夷，黄冠道士叱骂时。
些儿馊饭冷熟水，道我孤寒玷辱伊。
江之东西湖南北，浙之左右接西蜀。
广闽淮海数万里，千山万水空碌碌。
云游不觉已多年，道友笑我何风颠。
旧游经复再去来，大事忽忽莫怨天。
我生果有神仙分，前程有人可师问。
于今历练已颟顸，胸中不着一点闷。
记得兵火起淮西，凄凉数里皆横尸。
幸而天与残生活，受此饥渴不堪悲。
记得武林天大雪，衣衫破碎风刮骨。
何况身中精气全，犹自冻得皮迸血。
又思古庙风雨时，香炉无火纸钱飞。
神号鬼哭天惨惨，露冷云寒猿夜啼。
又思草里卧严霜，月照苍苔落叶黄。
未得些儿真受用，如何禁得不凄凉。
偶然一日天开眼，陈泥丸公知我懒。
癸丑中秋野外晴，独坐松阴说长短。
元来家里有真金，前日辛勤枉用心。
即得长生留命诀，结茆静坐白云深。
炼就金丹亦容易，或在山中或在市。
等闲作此云游歌，恐人不识云游意。

君不见武夷九曲溪之东，三峰号为玉女峰。
当时嫁与大王峰，至今栉雨而梳风。
又不见庐山三叠江之湄，大姑小姑凡两矶。
小姑聘与彭郎矶，至今波眼而浪眉。
湘夫人寂寞湘水滨，巫山女窈窕巫峡浦。
亦有有情者，亦有无情者。
鬼物托物以为灵，俗子谓之山石精。
吾来丫头岩下坐，已觉此身本非我。
朝云暮雨或有之，年来心下已无火。
两峰相并各鬽崒，对人长是娇媚色。
过者见此如双鬟，云鬙雾鬓苍苔发。
我来适值天方秋，孤怀暗抱不能愁。
岩下行人几回老，此岩依旧唤丫头。

蟠桃脱核吾来时，铢衣拂石吾未归。
翻思此日朝玉帝，有泪如雨沾帝衣。
自起凭楼眉自茧，琪花开后知谁剪。
凤凰阁上定蛛丝，凤凰阁下须苔藓。

召公八十入为相，太公八十出为将。
赵州八十方行脚，锺离八十离尘劫。
古者八十方施为，何况百岁七十稀。
居士而今七十七，黄发皓齿修庞眉。
汉时栾巴七十七，红炉炼就一朱橘。
晋郑思远七十七，方与葛洪一相识。
我知居士神仙人，蓬莱路上空月明。
人间宿留不肯归，老松筋骨鹤精神。
性海淡淡寒潭莹，心天耿耿银河静。
有一孟子耕书田，有一季子鏖笔阵。
弄璋弄瓦遂箕裘，双凤飞鸣椿树秋。
寿山福海身优游，掇取酒船相拍浮。
南极一点夜照耀，劝君迟赴玉皇诏。
既到人间不住千百年，归去空被老彭笑。

雪洗桃花面，烟描柳叶眉。
与春同是梦，安用赏春为。

枯木冷灰甘寂寞，片云孤月自优游。
君生平事皆如梦，我两眉间不着愁。

九重天上星三点，万顷波心月一钩。
醉有百篇来笔下，愁无半点到眉头。

山似愁眉烟画翠，月如醉眼晕生红。
鹤雏踏碎芙蓉影，酒思诗情渺碧空。

夜来新长水三尺，雨过横流春一溪。
翠柳颦眉花阁泪，乳鶑空对妇鸠啼。

幽人何事苦伤春，春雨无端愁杀人。
不但幽人独愁怨，江头多少柳眉颦。

些儿顽石些儿水，画工撑眸几睥睨。
忽然心孔开一窍，呼吸掇来归幅纸。
白发黄冠逞神通，手把武夷提得起。
大槐宫中作蝼蚁，醒来闻此心豁喜。
芒鞋竹杖一弹指，三十六峰落眉尾。
魏王岂是中秋死，玉骨犹存香迤逦。
八百年来觅只鹤，一举直上三万里。
半杯浇湿曾孙齿，幔亭遗事落人耳。
新村渡头拽转蓬，寒猿声落青烟里。
老松今已几年梢，毛竹于今复生米。
岩上无人花自红，幽鸟自鸣鸣自止。
笑将铁笛起清风，白云飞过看无踪。
夜来月影挂梧桐，莓苔满地绿容容。
丹崖高处药炉空，洞前云深千万重。
我亦偶来还自去，一夜潇潇江上雨。
飞廉怒作满空雪，天柱峰前飞柳絮。

蓬莱山上神仙翁，道貌挺挺乔如松。
双眸炯炯黑于漆，脸边隠隠如桃红。
有时仰天笑开口，撮起昆仑归右手。
忽然虚空跌落地，不觉满腹藏星斗。
有时惊起老龙号，一口汲尽沧浪波。
打破混沌揣出骨，拈起芥子贮山河。
偃月炉中煮天地，煎炼日魄并月髓。
笑把葫芦禁鬼神，杖头挑起山和水。
栾巴噀饭飞成蜂，左慈剪艾化为龙。
夏月梅花冬月电，似此伎俩问吕锺。
撮土为香犹是假，水底麒麟取作酢。
鬼神眼睛突出外，无根树下骑铁马。
工夫到处戏极时，拈弄造化如儿嬉。
大虫舌上翻筋斗，却笑金刚学画眉。
女皇要补西天窍，炼石不得羲皇笑。
秦皇凿山通四溟，汉帝掣之一长笑。
先生手持没底篮，出有入无犹不凡。
携此道术问四海，洞宾今正觅同参。
盏里绵包或聚散，火里游鱼水里雁。
黄鹤楼前大醉时，撑眼撮与锺离看。
水盆搅散五色沙，满地写出龙蛇花。
自将一盏逡巡酒，敢向人前化作茶。
笊篱里面一条路，透入青霄云外去。
十字街头开铺席，翻手覆手成云雨。
如今天下觅无人，似君道术真入神。
踏遍江湖今几春，都来一个云水身。

满林幽竹夜来风，南极一点飞寒空。
玉炉异香绕琳宫，此间知有神仙翁。
清胜轩中颇幽绝，白须道士持檀笏。
眉毛掀起溪上云，眼光烁破峰头月。
琼房壁上挂瑶琴，把剑舞罢千古心。
蓬莱一别醉吹笛，今日一见歌长吟。
天祇呵道绿烟起，满前王赵皆珠履。
倦虬缩尾青蛇死，弹指倾倒天河水。
砂篆一挥走神鬼，雷电霹雳动天地。
信知妙用古所无，犹未收拾归天衢。
月冷风清白鹤唳，宝旛飞霞绕玉壶。
武夷散人好诗酒，昔者见君今番又。

五雷深锁玉清宫，白鹤呼风唳碧空。
说着这般辛苦处，三千玉女蹙眉峰。

江月射双眼，岩云飞两眉。
自是上饶一团和气，点化自家方寸真机。
能落笔作泣鬼神之诗，能坐石下烂柯之棋。
千人万人，瞻礼不已。
笑骑白鹿，独步天墀。

高怀落落如可羁，芳辞葳蕤谁摘奇。
我独一览如醉痴，恨不快睹紫芝眉。
望美人兮天一涯，面不相识心相知。
青牛不跨策蒺藜，金波停饮忘醇醨。
句高耿耿横虹蜺，列星北斗不敢辉。
玄猿号木骥缩蹄，霜鹘挛翼鬼神悲。
天籁自鸣非嘘吹，肯与蛙蚓湫污泥。
何当握手谈玄机，蟠桃未熟香难期。
金牌玉字空陆离，碧云谩锁骞林枝。
谪籍尘寰辞玉墀，凡埃俗气非所宜。
世缘未了如沸糜，徒将姹女媒婴儿。
丹霄玉诏何时飞，青鸾久约宴瑶池。
他年骑鹿相追随，玉笥山前同采芝。

螓首蛾眉天上人，不知何事到红尘。
神霄蘂笈今谁侍，紫府琪花不敢春。
无梦去陪王母宴，前生多是紫虚身。
寄言寻取蓬莱路，风送双鸾上太旻。

与么则易，不与么则难。
不与么则易，与么则难。
金乌飞上玉栏干，眨上眉毛子细看。

九旬禁足，三月护生。
护生须杀，禁足须行。
云收天迥，雨过山青。
出门句里入门句，鼻直眼横眉亦横。

得也与么，未得也与么。
寒灰烧杀人，冷地不可卧。
丹霞烧木佛，因甚院主眉须堕。

禅禅万万千，眉插鬓，耳垂肩。
千花影里，百草头颠。
或时虚空里钉橛，或时旱地上生莲，引得寒山子笑掀天。
吟得新诗一两联，足成三百篇。

蜀山楚水，江北江南。
步步稳密，念念相谙。
前三三后三三，眨上眉毛早不堪。

锺阜龙盘，石城虎踞。
牛首横前，方山傍住。
正传阁上一观，不觉双眉陡聚，秦淮一带西流去。

把手同归者，琅琅笑语新。
移身藏北斗，举步入南辰。
少室残冬雪，武林三月春。
辘轳千万偈，顽石两眉伸。

诸佛机，祖师意。
百草头，双眉底。
不可得而一，不可得而二。
赵州关即且置，云门曲作么生。
一堂风冷淡，千古意分明。

簇簇上来，却之不回。
簇簇下去，留之不住。
于斯立片时，瞬目不扬眉。

父母非亲亲是谁，双眸烱烱带双眉。
含元殿上不相识，正是岷峨相见时。

有佛处不得住，铁鞭击碎珊瑚树。
无佛处急走过，澄潭不许苍龙卧。
三千里外莫错举，剔起眉毛眼卓坚。
与么则不去也，百城烟水难图画。
摘杨花，摘杨花，未容眨眼早忘家。
赵州舌本悬千日，石火电光追莫及。
纸灯吹灭便知归，落在吾家第二机。
翻身倒握乌藤去，千圣罗笼不肯住。
何时砥柱障颓波，大扇真风满寰宇。

三年共住不相识，眉目横分鼻修直。
狭路逢渠何所之，欲上凌霄峰顶立。
凌霄一峰插天高，余峰起伏皆儿曹。
我曾眺目察秋毫，三千刹海空劳劳。
峰顶老人八十二，湛湛双眸映秋水。
戏笑怒骂謦欬声，总是吾家第一义。
老人问汝来何从，进前叉手宜当胸。
更看武步生清风，何愁老人无笑容。

去到双林见旧游，眉弯新月眼横秋。
寒暄未举宜先问，因甚桥流水不流。

机轮瞥转已多时，苦涩分明只自知。
辘辘放身随浪辊，傍观赢得眼如眉。

古佛无心，知之者谁。
双峰点首，石女攒眉。
错付黄梅个小儿。

出岭超方，九上三到。
一槌便成，未是性燥。
诵过水偈，闻色空义。
搅炒肝肠，睡不成睡。
棒头领旨，句下明宗。
夜半鳌山，如鹤抛笼。
象骨岩高，中有鳖鼻。
千五百人，中伤者几。
三球并辊，大用全提。
石火莫及，电光罔追。
大地撮来，如粟米粒。
今昔行人，看之不出。
望州乌石，日炙风吹。
万福曾郎，眼戴双眉。

收拾山云海月情，团栾鼻直眼眉横。
龟毛拂子兔角杖，敲得虚空嚗嚗声。

自家汗气不曾觉，口未曾开人已知。
熏出苏州二石佛，一人掩鼻一攒眉。

少林佛国不再见，台山大会堪凭□。
彼何人哉我何人，眨起眉毛宜猛省。

善恶不思，名为顶句。
内外绝依，名为得住。
时时寂寂惺惺，时时退步荐取。
如是三十年，觅之总无处。
觅无处，赢得双眉时陡聚。

是身土木无知汉，忍痛声中一皱眉。
好是南山射石虎，纵饶没羽亦徒为。

青鸟传书渡海迟，乱山衰草葬蛾眉。
锦囊消歇余香在，狼藉春风豆蔻枝。

瞿昙李耳东家丘，不生虞夏生衰周。
世乱杀夺无时休，佛现身作大慈舟。
老务静治销戈矛，孔以笔诛著春秋。
学佛亦有绝世流，学老曾见飞升不。
最后三人师孔氏，气节虽同穷达异。
渊明不仕义熙岁，倾家酿秫供一醉。
翰林谪仙与苏二，卒以蛾眉招众忌。
脱靴偶忤高力士，触拨玉环良细事。
谁知绍述丞相嗔，铜驼陌上荒荆榛。
僧伽拥扶度鲸海，虏酋过坟禁樵采，使我掩卷增感慨。

帝赐琳宫散吏名，寄声黄合谢弓旌。
琴招野客持杯听，棋看痴人覆局争。
燕颔终当飞食肉，蛾眉最忌美倾城。
晴空万里君知不，苍狗白云常变更。

天下邑无不可为，在人忍耐自为之。
信能宁心办坚苦，事到难处天扶持。
民吾同胞痛痒切，何忍横敛类剥肌。
心诚求之若子保，人亦怀之如母慈。
上饶迩来号凋剧，苟焉称贷负赖随。
况多权官惨剥割，又肆席卷公化私。
吏奸得售科罚计，等第输钱与断词。
词人欲休休不得，充庭塞狱缠累累。
公来愤悱感动处，与认前时已贷赀。
谓令亲民民必及，民固可欺天莫欺。
民脂民膏供我禄，胡宁又割民膏脂。
催科仅仅欲逃责，毫分不忍科罚施。
奉公洗手附庸邑，一孔一粒归州司。
请俸有时不给用，月索庄课来助支。
屡典缗钱代月解，几回过我同攒眉。
听讼元不以惮烦，使之无讼而民宜。
相安田里闲耆保，懒出市廛讴耄倪。
日长喧雀堪罗设，星散饥乌靡孑遗。
花酣满县春风遍，草茂虚囹天意滋。
君之来也蹙頞告，蹈此汤镬出未期。
屡效渊明归去感，不求赫赫声名驰。
自甘阳城书考下，谁曰闷闷政术卑。
隠隠绰有棠阴地，忽乃遽及瓜戍期。
自上而下有公论，辕辙依依动去思。
吏卒将迎相告语，东君政化尤可推。
义居孝友能为长，睦族慈幼存成规。
里仁为美典型在，居家既理官可移。
此番政事行无事，默与古者气象追。
君今既展朝天旆，人行道上口成碑。
予岂栖栖为佞者，特告方来共鉴兹。

相逢未纵谈天口，开口便教侬赋诗。
我语只堪供覆瓿，子行聊赠若为资。
忘忧对草闲供咏，溅泪看花重感时。
何日重来当刮目，只谈风月得舒眉。

郎围师阃重王人，朝绩民庸简帝宸。
屈此偏州何小小，伟哉仁牧自肫肫。
下车福十余万户，褒玺期三百六旬。
廉恕公勤持四字，痒疴疾痛切吾身。
显幽一理初开镇，抚字丹心肃告神。
动有发明基学力，略无凝滞见情真。
智常周物能容物，政每近民深得民。
居理家庭培玉植，烛临官吏皎冰轮。
行其无事州闾靖，急所当先夙夜寅。
溪以玉名闻莹洁，岩如日色共晶新。
吟肩峭若灵峰峙，诗骨清于南涧滨。
坐啸中和堂上邃，犹存正始古音淳。
无心云出当年岫，有脚阳生此地春。
不忍一毫伤赤子，了知方寸即苍旻。
邦人镂胆交相语，籴事关心尤至仁。
往者过征罹暴虐，甚而干没启嚣嚚。
炎天陆运枯膏血，累月肩担摧骨筋。
五百里程陪搭斛，四千钱费各沾巾。
农夫搔动征夫苦，行者攫挐居者嗔。
所幸天高常耳下，惟公露祷悉言谆。
一分宽受一分赐，半减谁知半减因。
问谷几何先给直，作舟用济广通津。
听民乐与官为市，如己隠忧眉辄颦。
怨气收声回逸乐，欢谣鼓腹饱轮囷。
时旸时雨孚祈祷，不豫不游忘苦辛。
泉漏有恩详审处，药伤无地不咨询。
昔襦今袴同歌范，万口一辞方借恂。
邦计索程随日了，后来成轨要人遵。
眷怀趣趁周行武，德意难忘召父亲。
将指观风兼畀节，举头近日蚤垂绅。
甘棠蔽芾思留躅，英簜瞻依忍出闉。
倪旄攀辕风解愠，旌旗遮道雨清尘。
筠笼映日成清閟，秧马衔烟布绿茵。
旧治密邻新治壤，徐行便直部行巡。
建台及境虽迎徯，过阙留班定侃訚。
准拟助和商鼎鼐，雍容成道汉丝纶。
职亲地近訏谟密，言听谏行膏泽均。
局面转新棋着定，方书如古药材抡。
公私节用纾民力，勇智合谋恢地垠。
襄汉经营蚕路辟，江淮联络雁臣宾。
年登所至粮栖亩，令信何难楮即缗。
君相简知惟笃实，古今难泯只忠纯。
吾家自有青毡物，时节合参洪化钧。
一州一道推而准，此土此民同所珍。
自揆偶然声气叶，相亲深处髓肌沦。
送行万兔难写尽，歌此以旌良吏循。

子房帝王师，溢庆流裔孙。
朅来之萧滩，快睹芝眉温。
亭亭起黄气，中有阴德存。
宜哉孔融表，辐辏排天阍。
通籍何足道，履声还青毡。
嗟我一何幸，夤缘踵符文。
自顾菲且愚，续貂诚所难。
承颜一甲子，夙昔披晤言。
柳浓烟冥冥，鹢舟江吐吞。
顺流急如箭，催鼓且勿喧。
为语徒作恶，且尽沙头尊。

汉家循吏传，表表是龚黄。
奏最承恩宠，高才躐庙堂。
身随名不朽，功与赏相当。
汗简时逾久，攀辕事莫详。
何如身际幸，合有颂揄扬。
维古萧州上，腾精斗度旁。
国初新画壤，饷目旧如冈。
昨岁干仍潦，频年俭且霜。
几成炊易子，那恃黍登场。
饥馑连千屋，焦劳自一王。
深仁推恻隠，遴选及慈祥。
捐廪虽蒙泽，安贫亦振纲。
肠空朝息怒，骨立暮生光。
尽反三农业，交腾五袴章。
诚通俄顷刻，雩应不寻常。
原表犹多获，人间亟小康。
何门无囷积，有土尽金穰。
薄试为霖手，聊施活国方。
一丰能造次，再稔更芬芳。
将见红囷粟，全登白粲樯。
饬儒殚富教，考课冠循良。
出入操修并，渊源学问长。
躬修香寝旨，驩奉彩衣觞。
坐啸庭多暇，行轩乐未央。
孝心常翼翼，和气两洋洋。
帝扆畴三俊，民庸格九阊。
爰班少府节，属护左江乡。
风力先轺驷，光华袭镂钖。
衔余资煮摘，陈腐足仓箱。
使指星迟御，仙山剑削铓。
清诗真度越，胜地不凄凉。
更上然犀渚，还寻怨鹤坊。
练江殊泚泚，蠡汇特汪汪。
赐履驰驹隙，飞环振鹭行。
唐虞优广厦，皋稷佐垂裳。
北汉栖裘罽，西昆贡栗肪。
谋图心既远，经济术方彰。
此去真期运，于思谩感藏。
遥知均燕雀，何况在门墙。
并合时难再，趋承德叵量。
永言追雅颂，博采逮康庄。
笔墨嗟孱弱，辞华乏激昂。
勤拳频寘念，展转屡回肠。
乐古联羲禊，遗恩比召棠。
祇疑灵雨至，复作应龙骧。
涨浪连芳草，轻烟护绿杨。
迁鶑偏𪾢睆，归雁远翺翔。
物色随时转，风光触处忙。
诏条春婉娩，祖帐酒淋浪。
阁皂非尘境，低眉似送将。

朱陆豪雄夙所钦，本仁祖义浑同心。
高明顿足先登岸，邃密为山渐到岑。
易简支离争诮切，禅关俗学互浮沉。
撑眉拏眼来葱岭，公论昭明在古今。

面拥旌旗鼓乐随，谁知锦被裹疮痍。
吏那秋敛充春赋，兵待朝输作暮炊。
缩手判支穷措大，攒眉书准老沙弥。
此是履翁新活计，雁书多报故人知。

古说云香雨亦香，天工岂是色苍苍。
寸瓢假手何烦靖，斗酒开眉不换凉。
{禾畾}{禾散}已欣登杵臼，绤𫄨渐可纳巾箱。
拟赓周雅鱼丽什，堆案文书未暇皇。

老大头皮捉出官，转头重九又看看。
莫愁客里黄花负，只恐尊前白日残。
喜得赐封天燧息，愿他入塞帝巴干。
丰年喜色眉尖上，一笑相携肯作难。

乾坤正气清且劲，长挟春风作襟韵。
不惟散满诗人脾，还入灵根茁苕颖。
顾山仙人昙滞家，带春搜摘黄金芽。
𢭏碎云英琢苍璧，旋泻玉瓷浮白花。
半瓯和露沾喉吻，甘润遶肌香贯顶。
孔光贤处不脂韦，长孺直时无苦梗。
平生腐儒汤餠肠，不堪八餠分头纲。
多君乡味裹将送，谓我诗情应得尝。
分无蛾眉捧玉椀，亦乏撑肠五千卷。
活火新泉点啜来，俨若少阳人觌面。
饮散登台嗅老香，却忆家山菊径荒。
明朝便作玉川子，两腋乘风归故乡。

深岩有老翁，庬眉须鬓雪。
夜半呼我名，授我微妙诀。
字画古籀样，体势讹复缺。
双眸忽烱烱，须臾竟披阅。
至今得其传，心会口难说。

日月久栖迟，姓名谁得知。
头戴世儒冠，身着山人衣。
峻颔带薄髭，瘦骨撑疏眉。
青编口能诵，白饭手自炊。
苦茗一两碗，浊醪三两卮。
琴弹多旧曲，窗题少新诗。
别去动经年，坐来愁语离。
幽斋早葺罢，借榻重归时。

禾兴望金华，东西渺天涯。
西园堂上翁，鬓影霜欲欺。
如何二十年，昼夜梦见之。
归荣岂不乐，旅琐宁频归。
我来惠而好，鸥浪相追随。
青灯几言话，白云每翻思。
昊天鉴中扃，少惬平生期。
贡帏秋扬舲，监学春舞旗。
趋庭问先及，喜色开霜眉。
寿日长至初，百拜迎春祺。
香罍金翠行，画烛舞绣围。
桂枝茂纷纷，椿树阴迟迟。
君才天下选，一日千里驰。
八咏赋平远，双溪照清漪。
来来快着鞭，了此一段奇。

中秋竟夕佳月色，万里光芒霜雪白。
人言阴晴一瞬易，不料清辉连永夕。
有情傍我书几多，书中今古旧应识。
玉华婵娟彻鬓眉，冰澌的皪莹肝膈。
风流似与仙娥俱，缟衣练裳新洒涤。
酒酣颠倒欲结交，灯火希微疑避席。
出门露气已半销，轻风西来荡虚碧。
中天镜悬见本真，一点灵明透八极。

天下达尊三，加之量海涵。
忠言今稷契，眉寿古彭聃。
渭水功犹小，汾阳考欲参。
料应宣劝处，花不数优昙。

侍郎赠我六尺𩨈，矫矫龙性天骨殊。
四蹄铁立目电闪，此其壮志畏长驱。
牵来细观问厮养，何物有此权奇状。
为言此是古孙龙，往往得之沙塞上。
森张雾鬣碨礌鬃，萧稍骏尾摇朔风。
冰河蹙裂蹄甲锐，竹批两耳双方瞳。
向时淮西屡战胜，曾驮猛士敲金镫。
帐前欲得不敢言，空悬宝珠光照乘。
我有百发落雁鈚，前年引满射赤眉。
功成万死不见赏，归骑馿子吟楚词。
浮沈不作飞腾梦，感公赠我意勤重。
旋蒙皋比作鞍鞯，更染青丝结缰鞚。
祗今中原狐兔鸣，黄沙莽莽白骨腥。
愿公急起扫欃枪，百万勋业一旦成。
我当乘此载前旌，男儿报义要轻生。

天眷中兴业，丁年拱庆基。
皇图开一子，宝历出三奇。
象奏前星瑞，光依太极仪。
一卮眉寿祝，敬和益公诗。

生意原原如襞积，阴阖阳开有绳尺。
风霜冰雪岂少思，到此自宜天地塞。
凛然帝则亘古今，此外不知还不识。
连年冬令太伤迟，君子忧时长皱眉。
万物骄矜不自持，落尽窗前年后梅。
深山芽茁无空枝，更疑麦陇青离离。
一夜风号阳气服，玄冥奋威正当局。
翦水裁花两日飞，更撒珠玑三万斛。
揽柄收权应恨晚，明朝已迫东方木。
却恐春风未肯和，颠倒天时难善俗。

大椿蟠根双干矗，秀色各分元气足。
共占百五十二年，八千春秋从此卜。
西方无量不可思，南华寓言不须读。
造化发育自无已，天根月窟互相逐。
霜挟狞风夜推户，日碾晴空晓烘屋。
冰轮载魄将再弦，宝律浮葭欲飞玉。
天公作意表弧瑞，学子分题剡笺轴。
揆予受教自髧髦，岁月十分今已六。
我翁早出名利尘，我翁天纵清闲福。
眼明犹足察秋豪，脚健不肯支筇竹。
友善堂前高揭扁，懿德道心新万目。
人言腕力健于虎，更需万兔供豪秃。
不买驼峰换清供，不买蛾眉歌寿曲。
岁寒兄弟岁寒心，敬和长篇侑醽醁。

春尽登临正得宜，人情天气两融怡。
泛舟伊水风回夜，垂钓溪门月上时。
逸兴剧凭诗放肆，病躯唯仰酒扶持。
浮生日月无多子，忍向其间更敛眉。

桃李因风花满枝，因风桃李却离披。
惨舒相继不离手，忧喜两盘都在眉。
泰到盛时须入蛊，否当极处却成随。
今人休爱古人好，只为今人生较迟。

春色融融满洛城，莫辞行乐慰平生。
深思闲友开眉笑，重惜梅花照眼明。
况是山翁差好事，可怜芳酒最多情。
此时不向樽前醉，更向何时醉太平。

垂柳有两种，有长有短垂。
唯兹长一种，偏与静相宜。
院宇深春后，亭台晚景时。
不胜烟羃羃，无柰日迟迟。
霡霂雨初过，清泠风乍吹。
章台街左右，华表柱东西。
起眼出墙树，拂头当路枝。
翩翻绿罗带，缥缈缕金衣。
荡飏飘晴絮，缤纷舞暖丝。
丝牵寸肠断，絮入万家飞。
婀娜王巷韵，婆娑赵后姿。
修妍张绪少，柔软沈侯羸。
濯濯青拖地，毵毵翠遶池。
般添花灼灼，引惹草凄凄。
郁郁笼山馆，踈踈映酒旗。
赠人人自泣，驻马马还嘶。
影里咿哑去，阴中𫐆辘归。
凄凉装暝霭，淡薄挂斜晖。
懊恼轻攀折，忧愁重别离。
早衰缘傍道，先茂为临溪。
楼外蝉才噪，桥边莺又啼。
生憎遮望眼，死恨学妆眉。
远客莫知数，长条曾系谁。
经霜尽憔悴，来岁却依依。

芳草更休生，芳樽更不倾。
草如生不已，樽岂便能停。
雨后闲池阁，春深小院庭。
是时帘半卷，此际酒初醒。
密密嫩方布，葺葺绿已成。
送回残照淡，引起晓寒轻。
静衬花村薄，闲装竹坞清。
溪边微水浸，原上未春耕。
莫遣香车辗，休教细马行。
籍余无限意，望久不胜情。
台迥眉初敛，楼危眼乍明。
低低暮云碧，隠隠远山青。
翠接鸳鸯浦，萋连杨柳汀。
江潭夜帆落，海渚晚舟横。
戍垒角一弄，牧童笛数声。
沙头双鹭下，渡口乱鸿惊。
蓊郁出征地，芊绵奉使程。
远披来往路，遍遶短长亭。
苒苒秦皇墓，离离汉帝城。
荒凉故铜雀，破碎旧金陵。
雾鏁前朝事，烟昏后世名。
枯犹藏狡兔，腐亦化流萤。
纵刬奚由尽，才烧又却荣。
徒能蔽京观，仍愿且升平。

满园桃李正离披，更被狂风作意吹。
长是忧愁初谢处，却须思念未开时。
柰何红艳易消歇，不似青阴少改移。
九十日春都去尽，樽前安忍更颦眉。

清风兴况未全衰，岂谓天心便弃遗。
长具斋庄缘读易，每惭踈散为吟诗。
人间好景皆输眼，世上闲愁不到眉。
生长太平无事日，又还身老太平时。

世态其如与愿违，必须言进是无知。
遍将底事闲思处，不若西街极论时。
设有奇才能动世，柰何双鬓已如丝。
天边新月从来细，不为人间爱画眉。

生平不作皱眉事，天下应无切齿人。
断送落花安用雨，装添旧物岂须春。
幸逢尧舜为真主，且放巢由作外臣。
六十病夫宜揣分，监司无用苦开陈。

东山有石若琼玖，匠者追琢可盛酒。
君子得之惜不用，殷勤远寄林下叟。
林叟从来用瓦盏，惊惶不敢擎上手。
重诫儿童无损伤，缄藏复以待贤友。
未知贤友何时归，男子功名未成就。
朝廷先从忧者言，方今莫如二虏丑。
汉之六郡限辽西，唐之八州隔山后。
自余瓜沙甘与凉，中原久而不能有。
柰何更饵以金帛，重困吾民犹掣肘。
若非堂上出奇兵，安得阃外拉余朽。
直可逐去此腥膻，西出玉门北逾口。
城下狐狸既不存，路上豺狼自无走。
太阳烜赫耀天衢，氛妖接变匿尘垢。
功成不肯受上赏，印解黄金大于斗。
乞洛辞君出国门，归鞍暖拂天街柳。
千官如壁遮道留，仰面弄鞭不回首。
乡人夹路迎大尹，醉拥旌幢锦光溜。
下车拜墓还政余，不访公门访亲旧。
始知此器用有时，吾当为君献眉寿。

生来未始事田畴，无岁无时长有秋。
随分杯盘俱是乐，等闲池馆便成游。
风花雪月千金子，水竹云山万户侯。
欲俟河清人寿几，两眉能著几多愁。

三十年交旧，相逢各白头。
海壖曾共饮，洛社又同游。
脱屣风波地，开怀松桂秋。
两眉从此后，应不着闲愁。

年老逢春春莫厌，春工慎勿致猜嫌。
红芳若得眼前过，白发任从头上添。
雨后艳花零泪颗，风余新月露眉尖。
轻醇酒面斟来凸，举盏长忧不易拈。

祖兄同甲申，二十七日长。
无怨可低眉，有欢能抵掌。
交情日更深，道义久相尚。
但欠书丹人，黄金八百两。

天下太平日，人生安乐时。
更逢花烂漫，争忍不开眉。

安乐窝中春欲归，春归忍赋送春诗。
虽然春老难牵复，却有夏初能就移。
饮酒莫教成酩酊，赏花慎勿至离披。
人能知得此般事，焉有闲愁到两眉。

愿君莫爱金花梨，愿君须爱红消梨。
金花红消两般味，一般颜色如烟脂。
红消食之甘如饴，金花食之先颦眉。
似此误人事不少，未食之前宜辨之。

笺云：白日偏催处，黄金欲尽时。
侈心都用了，始得一开眉。

吾曹养拙赖明时，为幸居多宁不知。
天下英才中遁迹，人间好景处开眉。
生来只惯见丰稔，老去未尝经乱离。
五事历将前代举，帝尧而下固无之。

几何能得鬓如丝，安用区区镊白髭。
在世上官虽不做，出人间事却能知。
待天春暖秋凉日，是我东游西泛时。
多少宽平好田地，山翁方始会开眉。

岁月飘零事转乖，未能凭酒放眉开。
萧萧棠棣悲离黍，寂寞芝兰閟野莱。
生计半随豪气坏，放心犹傍圣经回。
秋来旱势滔滔远，谁念苍生正可哀。

思泉种德懋，后皇命淳美。
髧髦传正学，一念不妄起。
真固满腔仁，兢兢日增累。
甲子正一周，庞眉追甪绮。
年年三月初，南极何炜炜。
预酌长生尊，家庆合庭鲤。
今岁南极光，一照千余里。
我有百灵丹，远寄螺江边。
殷勤为子寿，角亢光芒寒。
一丸当一岁，送以华池泉。
初进双目清，再进华颠玄。
三进毛骨换，四进还童颜。
五进志气神，六七八进生羽翰。
进进诚不已，俯拍洪崖肩。
不须驾黄鹄，炯炯天地之方圆。
只恐独立无与侣，不如归来岁寒之下相周旋。

力疾呼儿语，民方弄潢池。
儿职不可缓，母疾尚可为。
绣衣才出境，萧斧旋芟夷。
百姓得奠枕，归来拜慈帷。
母训不敢坠，母喜开双眉。
阴功覃雨露，庆报当期颐。
孟夏草木长，庭萱何遽萎。
平生事俭约，犹有嫔时衣。
熏炉经卷静，不复朝莫披。
西风秋又晚，萸菊思年时。
瞿瞿临祖奠，清血应涟洏。
明朝鹤岩道，旧冢连新悲。

窗外梅兄不可无，山人一见两眉舒。
江头千树应难得，池上数根宜有余。
蟾魄浮香无定相，虬枝压水可常居。
只愁疏影翻多事，一片清光不得虚。

双绾玉钗垂，相逢暗敛眉。
红潮初上脸，未语两心知。
罗袜凌波拂暗尘，露桃烟柳不胜春。
珊瑚枝下重相见，曾是鸳鸯梦里人。

爱汝斒斓任汝痴，了无杀意上须眉。
通宵鼠子喧人睡，政尔相忘也大奇。

吴苑风光越水春，两山眉里笑颦分。
腹心别有堪忧处，狂杀君王藐不闻。

恨杀庭前鹊，难凭卜远期。
朝朝来报喜，误妾画双眉。

边头几日静干戈，见说朝家已讲和。
犹惜人家有汤镬，攒眉终日为催科。

孟嘉已前，渊明去后。
谁家篱畔欠黄花，那个杯中无白酒，重阳只是九月九。
阿呵呵，始信茱萸茶苦涩，展眉人少皱眉多。

星在天上，眼在眉下。
星无暗明，眼无昼夜。
密密绵绵无缝罅。

冷坐雪堆中，罗睺入命宫。
被人赃作佛，打失主人翁。
眉间蛛网断，顶{宁页}鹊巢空。
公案今朝又一重。

当风鸦臭气，一个豆娘儿。
熏得行人走，冲爷皱断眉。

眉毛盖眼赤须胡，女嫁男婚不识渠。
唯是我侬偏孝顺，十年不作问安书。

无底篮儿，无柄笊篱。
闲家泼具，卖与阿谁。
自对丹霞呈丑拙，至今羞涩画蛾眉。

入火不燎眉，溺水不湿衣。
目前巇崄，脚下平夷。
纵移千百步，此节不曾移。

两桁垂杨护九重，翠眉羞画旧隋宫。
柔条似怕君恩重，低拂朱栏舞晓风。

一片沙明万古秋，半规月印两眉头。
无人不有关心事，各自看山各自愁。

天上雄鸡啼一声，人间万鸡相应鸣。
美人红酣尚未醒，锁掣金匙鹦鹉惊。
鹦鹉从来巧言语，声聒锦帏残梦起。
猛揎罗袖窝绿云，步逼妆台趁梳洗。
玉奁脱覆光烁人，洞房环曲惊晓春。
不是清空月飞入，如何中有姮娥身。
轩辕百炼今湮灭，扬州青铜却奇绝。
人非照镜镜照人，镜亦分明为人说。
媸妍一镜固两般，狐妇怀奸心胆寒。
闺中少女色庄丽，眉颊不妨终日看。

虚轮绚采千门外，窗眼渗光金箔碎。
渴龙滴水续铜壶，檐马呼风摇玉佩。
宫车声远翠幌幽，珠帘闲却珊瑚钩。
眉山两点亦何有，中锁万斛相思愁。
蜀罗蜜炬光明灭，红泪难溅守宫血。
遥夜春寒听晓钟，角声满地梨花雪。

清朝登用旧英耆，圣主忧民展皱眉。
万寓已绵千岁脉，十年新改一盘棋。
吟髭雪映尧黄屋，讲厦春生汉玉卮。
补衮日增磐石重，诗人喜见太平时。

雪后东风作峭寒，客怀零乱客眉攒。
杭州虽近西湖月，宁似湖州把钓竿。

淡傅粉，浅画眉，鬓边休插桃花枝。
白面郎君马如箭，回头再盼情依依。
文君未识相如面，朱弦声里犹相恋，风流胜事千古传。
宁如文君当时深深深处深庭院，临邛亦免王孙怨。
佳人佳人休卷帘，门外落花春正甜。
绣床午困语声寂，博山篆冷香频添。
佳人噫，佳人吁，今人安得人人思秋胡，黄金不认真丈夫。

楚怆埋香地，卿须念藁砧。
齐眉中道诀，同穴百年心。
刀尺凝余泽，松梧带老阴。
可能如馌妇，相对白头吟。

寄意南丰一瓣香，愿公耆艾炽而昌。
历经七甲鬓浮绿，带锡万钉眉映黄。
疑是函关逢老子，岿然鲁国有灵光。
阴功更说燕山桂，留与时人作义方。

忆昨岁莫止，慷慨生死机。
拟韵追先哲，持为自寿诗。
成篇示叔季，心然口交非。
讵知不一霜，季兮先露晞。
兴思发永叹，载言涕肆颐。
万化同于尽，彭铿空厖眉。
日月不我与，去去气力衰。
且进尊中醁，勿作儿女悲。
殷勤晋鼎心，趋前舞莱衣。

醉里沈思世道危，不堪着眼只攒眉。
空留忠愤声名在，不见招归旧日诗。

绿杨红杏闹墙头，画出眉山却带秋。
一行珠帘休卷上，怕春知道有人愁。

汉庭延寿丹青名，解使蛾眉休甲兵。
之子懒作迺翁画，直向梅花苦用情。
笔端不复污脂粉，临成天地无边清。
更将此意语君复，岁寒应与孤山盟。

楚云迟上木兰船，惹得秋辞亦浪传。
不直翠眉亲唱与，故应无分学彭宣。

有客共攒眉，蚕丛事可悲。
渡泸诸葛表，哀汴老韩诗。
谁又青冥钺，吾方白接{罒离}。
神谟自坚定，豺虎莫恫疑。

山中老子一间屋，屋后秦人五大夫。
丘壑得专闲日月，衣冠甚伟古眉须。
计今当是百年物，着我添成六老图。
已有茯苓巢可俯，待烹石鼎疗诗癯。

江分晓色洗征衣，吾道非邪傥是欤。
与世无缘伤骨鲠，归田有日放眉舒。
虎头食肉亦安用，牛背看山却自如。
留得荷锄双手在，尽堪老瓦一轩渠。

一湖寒渌记传杯，三见孤山雪底梅。
脱我素冠惟骨在，听君清话得眉开。
底须政事喧京辇，例合诗人管钓台。
债县近来那可向，江山虽美盍归来。

脱巾无计避炎熇，安得长风上泬寥。
自浴寒泉眉子砚，时浇苍石胆瓶蕉。
老来转觉身为累，贫甚岂为山可樵。
坐想草亭新竹上，一林碎月玉翛翛。

丛丛低绿玉参差，抱瓮春畦手自治。
地暖乍离烟雨气，岁寒不改雪霜姿。
太真妃以香为骨，虢国人嫌粉涴眉。
莫道秋崖无造化，解令朽壤出神奇。

飞盖临边城，敌在吾目中。
古今一俯仰，衰草迷隋宫。
书生故倦游，庞眉感秋蓬。
安得双飞鸿，跨此万里风。
下视渺尘土，毋与俗士逢。

春皋有耕夫，扣角卧林麓。
朝饥不能忍，肯受世熏沐。
脱身从牛衣，入耳皆狗曲。
何如一蓑寒，风雨立于独。
人言骨相屯，自信亦良笃。
空山多白云，万此宁有足。
幽然闺中秀，不如倚市门。
彼美林下风，不如刺绣文。
冰怀独耿耿，宁入俗眼观。
岁月不我留，老苍眉宇间。
举世无与娱，逝言从绮园。
一歌一叹息，寘此忽复论。

广文毡寒不可忍，月边顿作乘鸾兴。
府公给告使者嗔，甘坐画眉取归径。
晓携手版中书堂，春风满身芝术香。
物无疵疠清昼长，倘有囊中医国方。

吕望非熊亦非龙，后车载归作三公。
庞眉皓发八十翁，几何日月土一丛。
盍不径老磻溪风，以文见医方自功。
西山之人不尔容，君不见秋崖无才终不逢，长年垂钓烟波中。
公非熊，同不同。

江皋黯黯飞云叶，淅沥破窗鸣急雪。
乱飘密洒寒正苦，低唱浅斟痴亦绝。
冻吟可但笔锋健，醒狂不觉屐齿折。
留连急景聊从容，俯仰幻尘空变灭。
舒眉一笑各云散，转眼百年如电掣。
风凝光眩眼欲花，酒带潮红脸生缬。
剧夸陶语何区区，等与谢吟争屑屑。
醉翁出令凡马空，坡老挥毫风燕瞥。
两公仙去各已久，一代风流尚谁说。
吸鲸今夕不可辞，醉中有句铮如铁。

山谿斗折更蛇行，逗密穿幽见物情。
蜜为无花粮道绝，蚁知有雨阵图成。
饮风吸露蝉尸解，耸壑凌霄鹤骨轻。
鸜鹆能为祖仁舞，狎鸥欲与海翁盟。
未忘王谢寻常燕，不肯郦生吾友莺。
鹭以先后争食邑，鹊占南北启门闳。
春池泼泼鱼当乳，霜渚喑喑雁不鸣。
啄木画符工出蠹，提壶沽酒为催耕。
蚌何知识三缄口，蟹坐风骚五鼎烹。
巴郢画眉翻律吕，仪秦反舌定纵横。
鹅嗔晋帖得奇字，鸡唤祖鞭非恶声。
饱卧夕阳牛反嚼，误投干叶鹿虚惊。
一枝栖息鹪鹩足，三窟经营狡兔{土瓦}。
蝌蚪草泥文字古，蜗涎苏壁篆书精。
首昂蝜蝂贪宁死，壁奋螳螂祸自婴。
山麂见人头卓朔，野鸱得鼠腹彭亨。
雉倾族类甘为翳，鸭解人言略自名。
羊狠滥称髯主簿，蟫肥荐食楮先生。
色虽甚美猿深逝，骨不须多狗必争。
蛙为公乎缘底怒，鸠宁拙耳了无营。
劳形大块皆同梦，蝶化庄周月正明。

谁何扣门声啄木，踏雪逢迎寒起粟。
诗筒过我捷于羽，墨滑岂供貂尾续。
云锵孤响落琼璈，顿觉闻韶不知肉。
胆惊强韵娄吐舌，春溢长笺手几缩。
钝根难除撚髭苦，夜凡晶荧残几烛。
管城子老免冠谢，久不中书三致祝。
择交正自欠楮生，两穷相值声蔌蔌。
端凝赖有弘农陶，时一浴之云外瀑。
山寒亦闻泓有语，未致两生长不足。
谁其下榻徐孺子，不以寒暄事竿牍。
径须回旋作诗供，纵使长贫颜有穆。
书生得句如得官，无以藉之眉为蹙。
云烟茧纸生踊跃，涕唾犀毫负惭恧。
倘非渠辈称挥洒，未见无虞堪即鹿。
残风剩月幸见分，卷轴今当汗驹犊。
夜窗赓载有余暇，笺注离骚到兰菊。
雪铺玉笺乌丝栏，一一手抄森似束。
毋令千载韩退之，作传讥嘲老而秃。

黄侯授我以江西诗禅之宗派，瀹我以双井老仙之雪香。
砖炉春著兔毫玉，石鼎月翻鱼眼汤。
夜窗搜搅十年读，候虫鸣秋声殷墙。
乃翁诗家第一祖，不用棒喝行诸方。
掀翻杜陵自作古，夜半衣钵谁升堂。
单传横出二十六，未许歙梅洪雁行。
雅闻滕阁藏墨本，欲往从之山阻长。
牙签大册忽在眼，荒苔茅屋森珩璜。
东湖柳色入眉宇，君其几代之诸郎。
不离文字话祖意，传灯肯与留山房。
宁知三生受昏暗，纵有此灯无此光。
宜州戍楼山月苦，茫茫参到无何乡。

雪花飞尽江头芦，秋崖有屋窗未糊。
嗅梅自可了孤寂，燃竹相与留须臾。
传观玉帝整严卫，杂沓环佩纷前驱。
梦随姑射扣瑶陛，身入阊阖排银铺。
明毫一色宝阶浄，端木六出琼林孤。
绿章封事见名姓，白霓仙子轩眉须。
乃知天喜爱民尹，分此雪与耕田夫。
山川尽入古图画，园林已作春规模。
逢船谁可载书共，松醪未拟炊书沽。
金仆姑寒忆战士，玉玲珑煖无歌姝。
煮茶安用碧跳脱，眠蓑自胜红氍毹。
盟鸥久与说心腹，买犊大欠耕膏腴。
频年岁入少生计，何日诏下蠲田租。
甑尘但忧脱粟饭，瓯滑未议羹莼鲈。
群公岂堪立仗马，贱子只跨寻诗馿。
第令吾民不知馁，如彼蔡人何足诛。
冲寒索米徙者众，啼饥载道携其孥。
边烽有警事方尔，民瘼未轸天地无。
辕门谁曳丈二组，羽书夜下尺一符。
少迟兽狝渤海盗，当复蚁浮高阳徒。
平淮有碑倘须刻，笔墨可但唐宗儒。

家贫近市常喧啾，灯夕无灯冷于水。
罢参法喜深炷香，示疾维摩低隠几。
梅花相亲不余负，酒盏成疏竟谁使。
一生甘作痴冻蝇，百方莫趁追奔螘。
颇闻捷奏箭飞书，想见升平花作市。
醉吹笙篴舞蛾眉，春入鼓鼙腾马耳。
落钗敖荡少年事，弹铗悲歌游侠子。
宁种松风眠隠居，自𣃁芝田餐甪里。
掉头尘土谁枉尺，过眼纷华不盈咫。
吾生如月浪中翻，人情得蜜刀头舐。
内观各自普光明，顿悟中生大驩喜。
紞如三鼓雨声寒，睡思正浓姑舍是。

衰暮安能六出奇，桐孙赖有峄阳枝。
九经库谩无遗读，千里驹宁不受羁。
薄命久遭时俗态，此心莫倚老天知。
待归共买黄牛去，耕落烟村月一眉。

老去犂锄易作劳，藤阴才午卧衡茅。
须眉甚古松当户，羽翼初成燕出巢。
安所归乎惟酒隠，宛其老矣只诗豪。
忍穷不欠鱼羹饭，每向人间笑独高。

我生胡不辰，八龄失吾祖。
今垂四十年，眉目略可睹。
当时深根培，所望大门户。
岳也忝一科，遗余曾不补。
而乃轻涛江，飞檄淮南府。
父兄肯相随，薄饭共贫苦。
宁知事大谬，俱作一抔土。
去年汶素跸，永痛松柏古。
禄釜亦已矣，尚安事圭组。
今年误一出，竟犯时辈怒。
去国不及炊，触热到环堵。
无何七月望，新露洒秋宇。
近郊有兰若，梵呗薄云雨。
彼氓一念存，提携颇旁午。
因果夫何如，亦各言恃怙。
伊予祖父兄，超然定何许。
然皆其忌月，悲岂不氓愈。
斋盂馔伊蒲，从众共伛偻。
盖以妄塞悲，有泪泚清酤。

庐山谁与主文盟，入得光芒北斗星。
笔可补天亲奏赋，芥如拾地久明经。
诸贤等是良眉白，五色难迷老眼青。
来岁不妨连举送，编排详定又彤庭。

布袋头开天地大，翠岩眉毛在不在。
一声鸿雁海门秋，行人已在青山外。

月冷天高，风号怒涛。
提杀人剑，用活人刀。
云淡淡寒江雁影，山渺渺落日危巢。
见成题目，眨上眉毛。
万机顿罢归来，也是徒劳。

普天寒色，大地为炉。
但见清风壁立，不知石烂松枯。
丹霞烧木佛，因甚院主堕眉须。
若无这些火种，讨甚碧眼老胡。

二大老，一人船行，一人步到。
狭路相逢，掀眉一笑。

鉴在机先已是迟，电光石火亦难追。
鹫峰点着便回去，终不重安眼上眉。

工夫用处没𫏋踦，心手相应合自知。
毫发尽时消息尽，不妨眼上又安眉。

头白眉须白，胸中无点墨。
说禅不入时样，一味点胸点肋。
密意分明生汝边，何待当来问弥勒。

木骨金妆，似则也似。
瞬目扬眉，西天此土。

三处度夏，开拓封疆，眉毛在么，抱赃叫屈。
柏山今夏，逢人不得错举。

半生清苦衲无畦，惟有莎庭积雪知。
眼带东南海色碧，莫和烟雨看峨眉。

峨眉山月古关情，流入渝江影倍清。
尘尽光生湖海客，归来还与月争明。

片帆不是等闲开，冲破洪波白浪堆。
眨上眉毛千万劫，有谁洗脚上船来。

放下苕帚，对坐岩穴。
眼看不亭，口说不歇。
想得峨眉五台，无此一天明月。

月在天，字在纸。
于此经，了也未。
口如鼻孔眼如眉，依前坐在光影里。

吾观唐虞时，辅佐多世胄。
一时谋谟嘉，十世典刑旧。
古道日以衰，象贤始不懋。
近者梧桐鸣，多出芝兰秀。
杜李倡其前，刘胡继其后。
最后康乐公，卓出汉庭右。
元气倚迓续，疵国资匡救。
起予气为增，感事眉复皱。
彼出进士科，视此一何陋。
但贪一束刍，甘作三缄味。
真堪为仆僮，尚敢矜廉茂。
谁能持我诗，往为披{忄勾}瞀。

相公列屋芙蓉城，烟红露绿千娉婷。
朝回迎笑拥前后，忽遭唾弃嫌膻腥。
汝曹面作死瓦色，争似平康坊里人。
连眉倒晕双鸦鬓，临春璧月阳台云。
西湖喧天歌鼓闹，列坐长筵未狎宾。
紫衣中使天上至，黄封百榼罗前庭。
海螯江柱堆{山/畾}峞，猩唇熊白争鲜新。
微哉何曾食万钱，陋矣杨家送八珍。
酒酣自有娱客具，非丝非竹非歌声。
呼卢一掷数百万，刘毅酸寒何足陈。
此时相公眼生缬，平康一笑华堂春。
鸡鸣钟动却归去，相公手自与金银。
恩缠爱结无与比，何意一朝遭怒嗔。
偶缘病起思破闷，亟遣花使传丁宁。
谁知青鸟不解事，还报从人嬉水亭。
立驱百骑捽而至，判司姓贾如弟兄。
同游七吏俱簿录，一日得钱千万缗。
大书明梏令湖曲，苏堤扫迹无蹄轮。
风流宰相推第一，但恐稷契羞同伦。
腥风霎霎塞宇宙，万年遗臭何时泯。
要当壮士为一洗，我老无力覆八溟。

噫呼嘻乐哉，咸淳三年之秋大有年。
近自浙河东西江与淮，远及七闽二广连四川。
黄云一望千万里，莫辨东西南北阡。
瓯窭污邪满沟塍，秧马折轴担頳肩。
天公更好事，十日不打雨。
三边不动尘，穑人更何虑。
自从田归官，百姓糟糠难。
况复连年苦饥馑，草根木实为珍餐。
嵯峨殍骨横千里，待得今年能者几。
只道伸眉得一笑，酒肉淋漓浑舍喜。
谁知一粒不入肠，总是公家主家米。
夜闻东家邻，偃仰啼孤婢。
我问汝为谁，答云无食无儿穷妇人。
今年公田分司官吏恶，那有遗秉滞穗霑饥贫。
大家京坁那复有，惜米如珠藏在囷。
我闻唐家天子即位当四年，天下斗米惟三钱。
我皇不减贞观主，相公亦如房杜贤。
奈何米价百倍逾贞观，此病岂得无其源。
呜呼噫嘻，我知之矣。
自从买公田，丰年亦凶年。
此何人哉，悠悠苍天。
更有一事尤堪怪，欲说未说心先怕。
今年处处皆有秋，何故天台大水独无一粒收。
一粒不收犹自可，臣水王，君火囚，此事颇关宗社忧。
书生守经论白黑，无乃将身豺贙投。

日景何须土圭测，腊尽熙熙好春色。
明眉翠柳弄精神，调舌珍禽破岑寂。
叠嶂融融迟日丽，双溪涣涣层冰释。
行看骑簇昭亭晓，还闻猿啸高斋夕。
宛陵山泽纷纡余，尔来憔悴缘急符。
安得春风百万斛，为散和气还郊墟。
北帝回车已浸远，东皇布令应潜孚。
原畴苏醒天雨玉，草木滋润渊生珠。
我诗背城犹借一，吏气暂扫因元日。
预忧簿领还压头，不得时陪竹林七。
苕溪苇间舟延缘，白鱼朱橘不论钱。
幽栖已入五更梦，早春顾渚何时煎。
老师谨勿先抽单，苦嫌道院飕飕寒。
吟编未载两觳觫，莫惜娉婷珠一斛。

紫阳礼编甫尽卷，亟偿通典平生愿。
增损温公鉴目成，要把二岩书贯穿。
夜灯览彻六一文，眉山钜集思重见。
七书卷帙二千余，加我三年当阅遍。
尔来两目渐眵昏，一一手钞宁敢倦。
固知衰颓力不胜，其奈嗜好顽难变。
又恐贪多或溺心，闭合时烧香一篆。

两年风雨为民愁，那得偷闲物外游。
谁谓秋鸿留爪甲，吴侬一稔展眉头。

玉历标人瑞，膺门鹗独先。
风雷开盛旦，嵩岳降真贤。
壁暗诗千首，官当岁九迁。
得知眉寿永，何但八千年。

从容此日见清规，玉珮琼琚杜拾遗。
槜李转闻风教好，苍生从此得伸眉。

西湖招提三百六，佳处如春有眉目。
一番雨过吞青空，万顷无波鸭头绿。
望湖楼阁独自登，烟霏向背攒寒玉。
想见襄阳孟浩然，此中有句不容续。
道人长坐西山河，骨清气明韵出俗。
久居京阙厌尘土，一夕归心俊如鹄。
明窗为君研破砚，落笔转头风雨速。
龙山深处如定居，就彼结邻容我卜。

我尝采石山头见蛾眉，且看浓妆淡抹两湖宜。
何物老妪生此儿，又睹双髻尤为奇。
五丁刻画盘古时，黛绿常假山灵施。
春风阅尽不肯笄，素螺头立鬓不丝。
梳云沐雨容为谁，相逢婉娈是似之。
古今知几经品题，我困暑役何能诗。
祗疑前山月鉴故半亏，嫦娥妒吝耶焉知非。

老生本不学军旅，来护荆州国门户。
惭无善政格休征，未能雨十与风五。
今年甫幸登麦喜，入夏又以槁苗苦。
骄阳杲杲地欲赤，身愿为骍措无所。
瓣香惟有老天告，难以中心共人语。
当知岁计国计关，不但区区饱吾楚。
我持皇穹不绝物，宁忍赤子失其乳。
弥旬果尔三沛泽，靡间西郊与南亩。
灌园遂省桔槹力，行道奚忧豆箪呼。
农皆眉间有色喜，士亦胸中以奇吐。
炎埃万里一洗空，手扇为之却纨羽。
我愿天地朝野和，常若渊泉以时溥。
多谢丰隆屏翳已奏功，毋使吾民复咨雨。

莲之为瑞固有之，水神岂肯轻锺奇。
双花仅见子辱表，并蒂尝著原父诗。
未如今年荆州幕，拔萃出类罗方池。
二花三花四五花，至于六花同一枝。
根荄太华玉井藕，仿佛函德铜池芝。
晓来朝日千叶开，宛若群玉齐顷葵。
花工示人厥有象，岂止绿沉而红依。
花中独此号君子，爱莲有说闻濂溪。
方今众贤聚本朝，左右周召而皋夔。
朝和物和天地和，荐之千载之一时。
主人生平不好异，一见错愕开双眉。
此天产也岂人力，赋此直欲同僚知。

弟兄眉最白，人物眼常青。
论事犹迎刃，谈兵若建瓴。
訏谟皆上策，道德有强形。
办却聊城矢，还书剑阁铭。

水绕眉峰碧一湾，荻花枫叶暮生寒。
呼船催向渔村宿，要买鲜鲈荐晚餐。

多谢孀娥得得来，肯陪绿鬓映黄台。
剪成绛蜡灯间艳，移向青油幕底栽。
万目竞拼通夕看，两眉赢得片时开。
祗怜人亦牵丝戏，任向当场弄几囘。

不用江山当寿卮，年年一佛住峨眉。
崧高复见歌申伯，坰野宁无颂鲁僖。
岁比绛人逾甲子，日逢皇览揆庚寅。
书生愧乏梅花赋，引领东风上北枝。

两星相比映文昌，戏彩蹁跹戟卫香。
鬓底公因民事白，眉边人卜诏书黄。
五千文字为家计，百万阴功即寿乡。
要学元和同九老，未夸耆旧传襄阳。

妾家淇园北封君，厥祖慈事宗苍筼。
子孙异代贞节闻，枝分一派从南巡。
千古流落湘江滨，几番雨露敷新荣。
斑斑不改啼红痕，膏煎漆伐悔自矜。
卒以取祸罹斧斤，工巧斲削资它人。
管城夫子出意新，作俑取义何其云。
致之千里充吾庭，命以汤沐虞嫔名。
仿佛太伯之文身，虚中直外圆且明。
不丝不穀不受尘，一笑不用捐千金。
曲眉丰颊从杂陈，虽有多喙无一嗔。
晨夕荐我眠风棂，曲肱时复呼真真。
骨虽非玉肌似冰，蝶梦不到巫山云。
白家蛮素卿自卿，老我祝尔毋忘盟。
以便吾体全吾神，招魂共读离骚经。
推枕同作华胥民，只虞一夜秋气清。
犹筐中扇墙角檠，盍为青奴亦作白头吟。

夜报风姨息，晓乘波后平。
江涵一镜浄，山列两眉横。
依约燃犀处，分明倒蔗生。
徐行戒舟子，勿使白鸥惊。

行尽湘中一月春，霜髭几欲染缁尘。
山无重数几何路，花不知名俱可人。
午困得茶聊吻润，春愁著柳亦眉颦。
天教早办公家事，乞取身归笠泽滨。

向来已观集，今见自吟诗。
天下有清论，僧中真白眉。
淡如秋水浄，浓比夏云奇。
慎勿轻拈出，常人罕见知。

翁妪齐眉妇亦贤，小姑颜貌正笄年。
头发乱，髻鬟偏，爱把花枝立柂前。

裹粮数千里，贾勇万人场。
庾岭琴书去，桥门姓字香。
有司应眼具，喜气已眉黄。
践履宜天相，时文况所长。

好风佳月说龙川，人喜新来别乘贤。
才尽优为千里式，学今有用四书全。
黄门祠下挥吟笔，丞相岭头先着鞭。
莫但俛眉衔纸尾，忍教田里苦颠连。

英英二徐，名德之雏。
早从烂柯，知所步趋。
南陔子职，夙夜尽劬。
九日黄花，采采盈裾。
请寿堂萱，大年方壶。
庞眉发鹤，重锦轩鱼。
母诏子前，问学勉诸。
参匪直养，心传泗洙。
诚身悦亲，授伋著书。
子曰懋哉，益厉厥初。
荣多遗母，文绣不如。
戏舞樽前，母为笑娱。
我寄四言，俾陈座隅。

驿足行都来，手赍诰一轴。
发视喜非常，耆儒见褒录。
斯人德无瑕，有子道振玉。
陛下自好老，微臣耻干禄。
耕云入山深，钓月玩水绿。
一朝朱绂赐，庞眉释袍鹄。
莱衣拜称庆，起舞遍亲族。
我在霞洲上，折屐亦越宿。
兹忻赞书至，哦诗遣驺仆。
遥知参侍点，论学绍淇澳。

儿时摘青梅，叶底寻弹丸。
所恨襟袖窄，不惮颊舌穿。
我年不自觉，以我齿尚完。
尝新试一荐，喉棘眉先攒。
岂味不悦口，岂老难强餐。
人生煎百忧，算梅未为酸。

一夏已过了，生涯又复然。
眉毛横眼上，鼻孔搭唇边。
诸人若果疑情未决，但向冷地里摸索鼻孔看。

鲍叔眼下安眉，赵哥口边著耳。
蓦然狭路相逢，两个是甚面嘴。

眼无筋，头无脑。
是个非个并除，佛兮魔兮俱扫。
须弥山折箸挑来，眉毛上悬挂恰好。
是谁识他，观音长老。

帘卷黄昏月似眉，瘦梅淡月两相宜。
樽前况有人如玉，鬓畔疑横竹外枝。

两山相挟作眉弯，不似横云照眼寒。
料想当年余半额，至今留得与人看。

兜率陀天，长汀管界。
泼布袋打开，自买还自卖。
眨上眉毛，败也败也。

口哆眉厖，坐如钉桩。
戒香逆风，孤行凌霜。
一新受经重其本，三主法社持其纲。
此其所以发毫端毗尼藏，而树末世精进幢者也。

灵和殿里最风流，三月飞花雪御楼。
换得玉人眉样巧，一春浑不下帘钩。

睡余罗袖印眉山，行傍妆台理坠鬟。
圣主忧勤排当少，犀椎鱼拨总成闲。

纵火烧山腊月时，衲衣下事为全提。
几多拨草瞻风底，燎尽眉毛总不知。

万石家居最，清修却似贫。
赋中前进士，诗里谪仙人。
连疏西湖上，扁舟颖水滨。
一从书乙亥，岁岁两眉颦。

平湖淼淼莲风清，花开映日红妆明。
一双㶉𫛶忽飞去，为惊花底兰桡鸣。
兰桡荡漾谁家女，云妥髻鬟黛眉妩。
采采荷花满袖香，荷深忘却归时路。

农父眉头百念攒，雨愁烂死旱愁干。
龙神社鬼烧香遍，不到秋成睡得安。

探使归来半信疑，帐前相语怕人知。
沉香雾里娇弦暖，莫遣边愁到两眉。

峨眉山月照清溪，中有方瞳一羽衣。
拄杖经行天下半，丹砂乞与世人希。
千年城郭空归鹤，万里山河自落晖。
安得与君游汗漫，乘槎一问女星机。

帝青八万四千里，更著修眉一两尖。
古往今来愁得尽，不教我辈送愁添。

一心忧道不开眉，懒扣黄扉谒故知。
有累祇因难弃鹤，无疑何用苦求龟。
常厨饮食夷齐辈，晚笔文章汉魏时。
冷笑富家钱塞屋，兰亭谁更有真碑。

早起看花露，西风把鬓欺。
心清多在道，梦好亦成诗。
过但思求己，生无事皱眉。
功名缘底事，到手却如迟。

画眉深浅与时殊，肯向堂前怨舅姑。
自是吾侬多蹇薄，可堪尔汝肆揶揄。
心知不是池中物，眼独羞看屋上乌。
得丧总为身外事，不如委命乐樵苏。

楼台叠翠绕清溪，浅澹云边月一眉。
行到市声相接处，傍桥灯火未多时。

齐眉沉醉绮罗丛，心事谁知付去鸿。
不惜千金留粉黛，更无一语怨东风。

客里情怀不自如，夜深来访子云居。
挑灯细按新翻曲，拂案同看旧架书。
梧叶敲风蛩砌冷，菊香销雨鹤庭虚。
相逢且与开眉笑，莫遣吟边酒盏疏。

了无闲事上眉纤，一炷清芗静昼帘。
造化自从回暖律，芬华顿觉转穷檐。
轻风度柳春情薄，细雨催花土脉黏。
所愧微官相束缚，何因共访酒家帘。

白日看云坐，清秋对雨眠。
眉头无一事，笔下有千年。

梅花树头春雪晴，长廊僧定客梦醒。
蛾眉豆熟樱笋老，两月风雨云屏屏。
暄寒倏忽变气候，客衣单夹烦调停。
移船避漏送白日，一根露草栖风蜓。
蛙衣陵屯分变化，苏山云中几秋夏。
欲携吟卷相追随，呈佛不堪仙可吓。
归期得请那可料，炊米僧厨犹欠贾。
吞腥啄臭欲可为，快理红藤趁今暇。

天胄中良贵，刑家入阃仪。
青山惊托体，白发负齐眉。
命世坚珉笔，怀仁杂佩诗。
茂林封不朽，落月度涟漪。

先生豪气元龙似，眉骨凛凛闽山秋。
从渠俗子卧地下，不是梅花不上楼。

载得蛾眉共五湖，风流应是阿甄如。
越王不作曹瞒语，杀贼今年正为渠。

淮海艳姬毛惜惜，蛾眉有此万人英。
恨无匕首学秦女，向使裹头真杲卿。
玉骨花颜城下土，冰魂雪魄史间名。
古今无限要金者，歌舞筵中过一生。

瞌睡从何来，譬若风雨至。
曲几不待凭，虚棂那暇寄。
应人眉强撑，伸手扇已坠。
径游华胥国，欲见混沌帝。
齁齁自成腔，兀兀更有味。
息疏疑暂醒，气窒还扶醉。
儿童欲恼翁，摇膝问某字。
吻间仅一答，言下已复寐。
杂然拍手笑，欲嗔嗔不遂。
何曾参佛祖，先会点头意。
何曾逢麹车，流涎已沾袂。
不省较短长，谁能问兴替。
阴天百怪舞，开口辄差异。
三百六十日，何似长瞌睡。

平生子刘子，劲气横秋霜。
不肯作短簿，海漘驾飞航。
棱嶒高颊颧，碧眼须眉苍。
鶑花风月夜，锦绣倾肝肠。
诸公盍推毂，置之白玉堂。
筦库着此士，四海空茫茫。
仆也客于浙，云阡凄故乡。
退鹢岂坦率，瞽无预文章。
乘除君晚泰，尚欲思激昂。
年饥仅半菽，羞涩无酒浆。
赆别祗此诗，君无诮凄凉。

荏苒秋光老，空蒙晓色奇。
霜严雀语涩，风定雁飞迟。
旅思荒烟底，乡心野水涯。
梦归归未得，愁极祗颦眉。

悠悠飞露满汀洲，绝目蛾眉最上头。
对此江山还有月，知他世界尽无秋。
情怀杜老鄜州夜，景物坡仙赤壁游。
长啸划然空谷应，风生浪涌不容留。

灼灼曾晖渐欲西，长桥弭棹倚栏时。
湖光渺漭浮寒鉴，山色依稀抹黛眉。
一舸功成非本志，三秋归思亦何迟。
始终唯有天随子，笑却旌招理钓丝。

十方同聚会，瞎馿趁大队。
个个学无为，眉上更安眉。
此是选佛场，屎窖立封疆，心空及第归。

灌顶云收，峩眉月昼。
父翁一片肝肠，宛如生铁铸就。
弟应兄呼，全机漏逗。
苏州菱，邵伯藕。

衲子奔相看，相看莫相负。
饮水须贵脉，入门富弁主。
问讯时，揖茶处，总为诸人开活路。
若是谢三郎，扬眉便归去。

重阳节，何可说。
篱菊新开剪剪金，霜柑微露团团月。
元亮攒眉回去见境生情，闽王特地缄来弄巧成拙。
处处登高看不彻。

嗟末法，恶时世。
谕之向上关，略不点头。
说及龙华会，何曾抽采。
但见需撒花索苗米，恼得头白，逼得面黄。
留香一钵饭，浑是皱眉粮。
今岁上供银未解，来年新底又催纲。
归堂快合休粮方。

灵山结舌举花枝，迦叶难瞒展笑眉。
接响承虚到今日，儿孙棒喝竞交驰。

似真非真，似假非假。
远远描邈将来，双眉移在眼下。
谁其为之，西山浄社，切忌认馿而作马。

仰山推枕玩娇儿，等是机前展大悲。
何必换头呈素面，重堆脂粉画蛾眉。

杜宇声残客兴频，柳花飞絮满江滨。
可怜波底蛾眉月，犹照他乡梦里人。

先生读书不下堂，堂上有客语浪浪。
弟子出观如堵墙，怪君眉彩生光芒。
北都晁夫子，一别久相望。
君来道信问，使我开肺肠。
三日不改服，犹觉芝兰香。
平生寡投分，一笑且云乐。
殷勤发黄卷，钝吻悭应酢。
大杵撞哑钟，已厌音响恶。
更惭河伯观，未易穷海若。
索寞岁华晚，飕飕黄叶秋。
归心剧流水，忽忽不可留。
固知此鳣鲸，肯托寻常沟。
直须见老聃，可化南荣俦。
海州岁有冲天鹄，卵如萍实光琢玉，蜀鸡眇然何敢伏。
羽成不须求日浴，一举将惊万人目。

与么寒，何处避。
冰棱上，深雪里。
有来由，没巴鼻。
丹霞烧木佛，院主眉须堕。

作无所作，为无所为。
灰头土面，带水拖泥。
恁么要见兴化，快须照顾两茎眉。

雨过五峰，云横玉几。
日面月面，只这便是。
道是佛鉴，舌拄梵天。
道非佛鉴，眉毛拖地。
更言两对君王，三奉诏旨。
看来元是阴平界上雍师波，谁不识你。

蛾眉亭下路，舟楫几经过。
晚识黄山面，新添白发多。
学仙徒化鹤，病偻喜名驼。
四上江湖请，金章许换蓑。

间关入帝乡，飞雪断羁肠。
天地皆明白，山川忽老苍。
柳眉遮旧影，梅额上新妆。
客里急先务，湖边问短航。

劝农事云毕，晴日足登山。
山高翠微上，坐见人境闲。
天目有修眉，洞庭无狂澜。
田畴井画见，布谷行相关。
村村自花柳，流水春风颜。
周行抚泉石，碧匣开潺湲。
尚想读书声，犹在松树间。
此事已难会，沂水何时还。
朗吟苏仙语，明月下前湾。

出郭望遥岑，阘冗仅抔土。
何异龙蜿蜒，或若凤腾翥。
两岫更奇崛，不肯与哙伍。
烟云或凝散，日月递吞吐。
葱葱气佳哉，景物此会府。
五茸三泖区，南东淮海距。
带接几百川，盘亘千万亩。
于中不着山，胜槩将焉取。
繇兹锺神秀，人物亦翘楚。
所以机云辈，落笔有奇语。
犹嫌气节卑，未以勋业许。
何当地阐灵，英贤更旁午。
如眉有翁季，似岳生申甫。
壮观此九峰，佳名昭万古。

天公衒天巧，三见腊之时。
似花还非花，衮衮纵横飞。
泻竹振清香，压梅迷真蕤。
乌兔耿无光，遁迹不敢驰。
雕锼各成形，磊块或作堆。
蔽空来若尘，著物明于玑。
武骑当此际，纵猎方打围。
森森纷甲刃，烂烂光相辉。
岂若灞桥馿，领此一段奇。
今朝积数寸，回视觉昨非。
比屋占农祥，津津喜上眉。
对书明彻眼，煮茗清入脾。
肯为袁安卧，宜赋刘叉诗。
呼童扫松迳，迎客扶桃枝。

艮象涵万有，佳趣备四时。
此行属寒沍，喜遇腊雪飞。
琤琤初集霰，粲粲纷葳蕤。
奔腾渐成阵，势作龙凤驰。
森森千碧林，缘饰如珠玑。
旋观压层岭，烂若银成围。
一天散和气，万境凝清辉。
飞扬到朽壤，臭腐为神奇。
问山何幻怪，顷刻颜面非。
苍苍改正色，皓皓浮须眉。
我来逢此瑞，爽垲流肝脾。
对之岂徒酒，而可不以诗。
因诗探山意，春信横南枝。

季世思良士，如抱渴与饥。
峩峩章甫冠，瑞气浮芝眉。
粹然君子儒，赴我同襟期。
凡林非鸾栖，丹穴仍归飞。
恨无健羽翰，所至相追随。
怀归宜莫留，荆州那足依。

世称斯楼天下奇，雨余振履此游适。
埋头旅舍气弗苏，一见端能洗湮郁。
连冈三面作襟袖，洪流千里在履舄。
俯窥万井若棋布，前阅千帆似梭掷。
银涛涌出丹碧居，金焦两山相对立。
群阴解駮宿霭收，放出修眉数峰碧。
景名多景名不虚，似此江山何处觅。
凭栏一笑问波神，欲举归帆在何日。

一年最是花时好，花开莫待鶑呼老。
有酒对花勿草草，清唱美人眉淡扫。
一觞一咏要相当，櫂船唤取黄头郎。
川原红紫相低昂，载取十里春风香。

庖无美炙惟野{艹敕}，爨无积薪用劳轴。
夜半烹酒和雪吞，賸喜吾庐银作屋。
须臾清气散入脾，不觉吟肩楼耸玉。
映书更宜剔鱼蠹，拥被那肯作龟缩。
饱看衮衮来玉尘，捶璧断圭随所触。
地凝瑞气盈欲尺，水剪飞霙出犹六。
化工纤巧妙无伦，春卉秋葩总成仆。
最欣岁岁为农祥，散作阳和遍云谷。
去年一白兆年丰，幸为民力舒穷蹙。
今年将见腊前三，欲为民生洗荼毒。
不思金帐饮羊羔，不思朱门厌酒肉。
目前多幸苟全生，稍得伸眉犹胜哭。
可怜赤子寒欲僵，生理不遗升斗蓄。
忧时老杜徒咏嗟，破庐冻死宁令独。
闭门犹喜得高眠，绝胜鲁公书食粥。

别时欠折苏堤柳，西方美人无恙否。
子卿啮雪十九年，何似生前一杯酒。
麒麟胡可系而羁，要使为祥在郊薮。
当年谁擅西湖春，公闾遗臭千载后。
但知金屋醉蛾眉，簸弄威权翻覆手。
徒劳吉士远有行，令人骄骄赋维莠。
君今重整燕蓟辕，老子跫然欣得偶。
殷勤为我问平安，司马深衣想如旧。

初见草生池，俄惊草又衰。
秋山缩鳞甲，寒渚烛须眉。
花露先春信，林存傲岁枝。
新阳已潜动，为报众芳知。

咫尺是江城，欲前犹未能。
舟行寻宿泊，村近问名称。
愁聚眉常敛，吟穷思屡凝。
新丰旧游地，过骑免凭陵。

此月才过禊事修，芳辰冉冉逝如流。
牡丹开了寒应尽，燕子归来春又休。
衰鬓难将新绿染，颦眉岂为落红愁。
劳生扰扰何时足，已拟抛家理钓舟。

林薮发枯山敛眉，凛秋岂但楚臣悲。
翩翩鶑燕知何往，猎猎鹰鹯正得时。
残雨晓添衣气润，新寒夜厌漏声迟。
悲风入调须频奏，妙趣惟应心自知。

咎消无妄福来宜，喜气津津溢秀眉。
桂子昨方移别种，桐孙今见长新枝。
金章鱼佩须传祖，玉果犀钱梦得儿。
我欲去为汤餠客，却惭未赋老坡诗。

随意作清游，唯与筇竹偶。
徘徊望原田，宛转赴林薮。
隔溪更幽奇，欲往兴弥厚。
渔人自知心，涉我不待叩。
烂烂桃花明，粼粼白沙走。
滩峻舟行迟，辍棹入崖口。
乱峰青虬蟠，一瀑素霓吼。
微径上青冥，高木挂星斗。
梵宇金碧开，万象发蒙蔀。
老僧雪眉长，妙语涤心垢。
乘云者何人，笙鹤自先后。
邀余过殊庭，酌以流霞酒。
灵桃粲丹朱，仙饭杂芝糗。
白鹿守天坛，彩烟生药臼。
谓言保其真，物我尽刍狗。
窗外铁钟鸣，惊觉复何有。
乃知百年间，梦境匪长久。

新月似蛾眉，娟娟止片时。
辉光虽有缺，轮廓未曾亏。
三五还应满，寻常那得知。
人生亦如此，穷达信难期。

天台三万丈，华顶入穹苍。
片石群魔慑，千年古寺荒。
树枯頳菌出，僧老白眉长。
极目沧溟际，烟波更渺茫。

归兴比春浓，迢遥发镜中。
船头指西日，帆腹饱春风。
岸柳眉舒黛，源桃脸露红。
到家天已暝，童穉候衰翁。

自为山中归，屡见岁华易。
不问眉间黄，唯观鼻端白。
水石尽成趣，渔樵或争席。
尘世未归人，营营复何益。

所谓十分人，须有十分真。
非为能写字，非谓能为文。
非谓眉目秀，非谓衣服新。
欲行人世上，直须先了身。

进退两途皆日宾，何烦坐上苦云云。
低眉坐处当周物，掉臂行时莫顾人。
齿发既衰非少日，林泉能老是长春。
行于无事人知否，宠辱何由得到身。

忽忆太原为客日，经秋纵酒未成归。
远山近水都成恨，高阁斜阳尽是悲。
年少不禁花到眼，情多唯只泪沾衣。
如今老向洛城里，更没这般愁到眉。

尧夫非是爱吟诗，诗是尧夫默坐时。
天意教闲须有谓，人心刚动似无知。
烟轻柳叶眉闲皱，露重花枝泪静垂。
应恨尧夫无一语，尧夫非是爱吟诗。

尧夫非是爱吟诗，诗是尧夫相度时。
合放手时须放手，得开眉处且开眉。
狂情多见好人喜，僻性少为他物移。
只恨一般言不到，尧夫非是爱吟诗。

尧夫非是爱吟诗，诗是尧夫恨月时。
见说天长在甚处，照教人老待奚为。
婵娟东面才如鉴，屈曲西边却皱眉。
由此遂多悲与喜，尧夫非是爱吟诗。

尧夫非是爱吟诗，诗是尧夫谈笑时。
国士待人能尽意，山翁道我会开眉。
盏随酒量徐徐饮，榻逐花阴旋旋移。
此乐再寻非易得，尧夫非是爱吟诗。

尧夫非是爱吟诗，诗是尧夫喜老时。
明着衣冠为士子，高谈仁义作男儿。
敢于世上明开眼，肯向人间浪皱眉。
六十七年无事客，尧夫非是爱吟诗。

庚星一点光无涯，日来飞入江东家。
江东江左旧声气，叔氏得之真差事。
归来瑞光凌九霄，叔氏喜亦迎眉鬓。
家人惊起偏物色，袖中却得真英物。
螟蛉须信逢蜾蠃，莫惜丁宁长类我。
他年解有速肖时，会振风流旧江左。

暇政去旌斾，杖策访林邱。
人惟尚求旧，况悲蒲柳秋。
云谷一临照，声光半载留。
轩眉狮子峰，洗眼苍龙湫。
路穿乱石脚，亭蔽重冈头。
湖山一日尽，万象掌中浮。
煮茗款道论，奠爵致龙优。
过溪虽犯戒，兹意亦风流。
自惟日老病，当期安养游。
愿公归庙堂，用慰天下忧。

雨后惊涛激箭催，为君停櫂把离杯。
宦游向老令人笑，别恨伤春触处来。
故国未归江令宅，全家且上子陵台。
如今遇酒伸眉醉，休问多才与不才。

动非缘境静非禅，物物前尘现四天。
此地筌蹄求妙论，有时璎络献诸仙。
欲梅泉石多秋思，过夏松篁聒昼眠。
一个攒眉招不至，劳师香火漏沈莲。

名园霁宿雨，春日正和柔。
花香泛草际，竹影摇清流。
鸣禽自往还，游鱼时沈浮。
出门市朝喧，爱此林亭幽。
况陪君子䜩，飞斝更相酬。
亦有佳人携，艳歌青眉愁。
佳人足娱适，远思何夷犹。
故乡去千里，野堂临溪头。
梦寐别四载，南望无时休。
王粲昔从军，登楼以销忧。
今予岂不然，每到终迟留。

名第同一籍，家园连七闽。
何为别眉宇，于今十四春。
昔子补一尉，扶病走风尘。
归来解组绂，宴处颐精神。
架书括遗逸，瓮酎涵清醇。
东阡与北陌，候问通殷勤。
或言疾良愈，呼卢气益振。
或传近诗句，平淡与古邻。
语之天下事，塞耳不复闻。
宁当决引去，道固有屈伸。
嗟予仰尺禄，对雠中秘文。
天子误采拔，指名填诤臣。
力微责任重，百虑加一身。
列章乞便郡，赐告迎慈亲。
穷冬过梨岭，山蹊出幽榛。
俯深下坎井，斗起攀苍旻。
水石啮晚沙，霜风变朝皴。
粲粲涧中花，孤芳能自珍。
班班云上鸟，朝鸣亦求群。
岁晏时节动，天遥客愁新。
去子无跬步，笑语绝燕秦。
作此欲招隠，翻愧林泉人。

淮天过尽入吴渠，兰亭晚日光疏疏。
金桃傅粉好颜色，绿醽泛滟深车渠。
觥巡屡卷明星出，花翘零落随衣裾。
幺弦不动凝古意，春容浅破长眉舒。
庭院帘帷一齐下，红蜡阴沈霜满瓦。
鸡头软熟七月终，举手分传玉盈把。
席前碧瓮覆瑶桨，一秋愁泪风前洒。
云中宝晕万重高，付与轻绡藏冰麝。
孤城寒柝夜迢遥，谁道刘郎有天马。
归来却问东海桑，海浪漫漫彩虹挂。
红丝萦脍晓刀鸣，双龙笑断梦中惊。
莫将团扇掩尘匣，曾障清歌十数声。

丈人几八十，岁晚益穷经。
阴阳判九六，天地环丙丁。
初若发泉穴，渐已澄沧溟。
所宝非世有，愿充天子庭。
问我久京国，鬓发何星星。
无乃矜才能，吐论生风霆。
不尔负洁修，扬眉自娉婷。
昏翳本来性，憔悴百岁形。
子知大方家，真精潜杳冥。
万化一相遇，起灭如秋萤。
而于须臾间，计较罍与瓶。
膏消见远照，水烬闻余馨。
唯公恳恳诲，敢怠拳拳听。
追思响践历，愧汗曾未停。
决然趋所适，金刀贵发硎。
去矣汴流驶，薰风送扬舲。

阴云薄薄地无尘，清晓城南集画轮。
睢苑即时裁雪霰，颍川连夜聚星辰。
山眉帖汉晴光拟，鶑舌寻风碎语真。
芳草有情迷谢客，落花无处问秦人。
樽前莫厌歌醒耳，世上偏饶泪满巾。
嘉意未阑繁盛减，东皇底事惜残春。

零落黄花动节辰，送行杯酒感风尘。
谁知最恨张京兆，画遍修眉不示人。

今日有心还有累，当来无窄亦无宽。
难将世事眉双皱，尽付尘缘指一弹。
烦恼不从生处有，应酬都向梦中看。
不知向去宽多少，万里秋空孤月寒。

君不见长安市，扰扰行人如聚蚁。
不惟贾客与廛民，往往冠绅大夫士。
投身闹处思山林，欲归未归长苦心。
夜深灯火如白昼，呕哑弦管喧繁音。
孤客欲眠眠不得，四更五更人暂息。
忽然车毂鸣枕中，百官朝早传呼亟。
我时起坐一喟然，推窗孤月方流天。
嗟哉市朝不知夜，挹此清景何由缘。
归求重觅麋鹿伴，尘劳余业犹羁绊。
高僧过我出画图，月照岩心僧仰看。
有岩有月尽佳哉，僧叉不俗何方来。
此岩岂是南海观，不然五台峨眉雁荡与天台。
岩空月圆僧静坐，不用话头劳勘破。
人言腰钱骑鹤上扬州，何如岩中月下从僧游。

两弯弓月眉端照，一朵松云鬓畔归。
欲默不能言不可，娇心无著凭青衣。

脉虚非别症，身坐蠹鱼痴。
造物不青眼，江湖此白眉。
近年书不至，远宦梦相随。
遣病无他嘱，加餐诵杜诗。

身事未如意，眉头不暇攒。
青衫笑官冷，白屋带儒酸。
癖性生来澹，中年贫最安。
不为温饱计，尽可耐饥寒。

去国翩翩又许时，爱君何日不攒眉。
二贤出处分明甚，四谏声名今似之。
朝奏一封排佞疏，暮收千首饯行诗。
山林若问朝廷事，宝剑年来正倒持。

笑俯修栏一欠伸，年来踪迹尚埃尘。
几曾只字商量酒，强把篇诗料理春。
风雨无情鶑口噤，江山有恨柳眉颦。
不知桃李成阴未，我欲行吟避醉人。

炉亭镇上坐书痴，不似山居得自怡。
倾竹叶杯延旧友，倚梅花树看新诗。
嚼来此味清于水，语对乡情甘似饴。
外此不须谈近事，相逢一笑且舒眉。

凤鸟才看刷羽仪，胡为遽报哲人萎。
可怜如晦遄归日，不及唐朝既效时。
善类固知难著脚，小人未可便扬眉。
老天欲寿斯文脉，后死当为继绝思。

翠眉低拂效宫颦，近水亭台剩得春。
千古渊明扶不起，一枝赠与折腰人。

鬓蝉雕落柳眉颦，惭愧三郎不见嗔。
一病早知尸解去，定无罗袜堕边尘。

绿蜡红纱满路新，翠眉蝉鬓往来人。
榕阴门户香如雾，十二天街无此春。

才见梅花喜溢眉，无声诗索有声诗。
自从即墨移来种，莫辨南枝与北枝。

抚字及催科，三年鬓已皤。
公心如日月，浮议任风波。
父老颦眉说，儿童拍掌歌。
归装无一物，空有绿旗多。

又领皋比走建安，青衿喜色上眉端。
诗因老去难言别，毡到春来不觉寒。
当日紫阳传授学，他年粉省校雠官。
圣门岂必肯私淑，莫把规随一例看。

萧寺相逢喜溢眉，未言心事我先知。
半生风月樽中酒，十载江湖社里诗。
满眼秋容关客况，背时春色到南枝。
翻思旧日长安市，醉拍栏干歌楚辞。

千古丫鬟高插天，淡妆浓抹傅云烟。
眼前不见峨眉老，独有青山长少年。

不着人间半点愁，每于胜处一凭楼。
吟边只欠林和靖，坐上追思马少游。
晕脸芙蕖酣薄暮，低眉杨柳拂新秋。
酒阑拍掌狂歌舞，自是忘机可狎鸥。

梧叶飘残客梦惊，拥衾危坐到天明。
片心除是眉头识，万感都从念脚生。
江上鲈肥销旅况，楼前雁过带边声。
挑灯无语闲商略，谋国谋家底计成。

漫浪归来六换秋，又携书剑入皇州。
得些湖海元龙气，作个山川司马游。
奔走客城因念脚，勾牵时事上眉头。
中朝满目皆知己，还有篇诗遣寄不。

睡觉春山懒更添，起来余恨锁眉尖。
料应春事关心曲，怕见杨花不卷帘。

汉使南归绝信音，毡庭青草始知春。
蛾眉却解安邦国，羞杀麒麟阁上人。

孤僻由天性，看山独展眉。
岂无身后虑，犹课病中诗。
泉石宁非祟，苍旻不可知。
平生唯爱菊，增我九秋悲。

已有梅花未有诗，青山相对动愁眉。
山翁只在山中住，花落花开总不知。

翁妪齐眉妇亦贤，小姑颜貌正笄年。
头发乱，髻鬟偏，爱把花枝立柂前。

长安二月春正浓，长江二月风正急。
城头杨柳雪絮飞，道傍黏雨沱潦湿。
邯郸谁家侠少年，上马意气挥金鞭，下马扫笔大如椽。
兴来一石未能醉，剧饮数斗口流涎。
玉山跌倒扶未起，金鞭留当酒家里。
隔楼仿佛画眉人，相邀夜宿鸳鸯被。
睡魔不醒五更钟，笛声吹断相思泪。
嘐嘐鸣鸡将度关，欲去未去踟蹰间。
道逢项庄把剑舞，楼上美人歌玉环。
划然掣电蛟龙怒，便指南楼问归路。
二千三百里更长，尔备衣粮我屝屦。
青衫著破不堪典，典到青衫共谁语。
世上岂无虬髯汉，散财结客千千万。
岂无燕昭万黄金，筑作高台礼瓌彦。
秦坑汉骂不肯收，自是一番遭薄贱。
唐人科举更糊名，天下英雄消沮尽。
生儿不学去封侯，锥毛弄秃成霜鬓。
世无荆轲樊於期，只今谁复是男儿。
我闻兵凶战危事，愁杀天上蚩尤旗。
人心承平易思乱，中原块土急驱汉。
蔡城未下辟未诛，机来一发不容间。
三边未即妖祲清，天河何时能洗兵。
送君不作断肠客，三尺一骑君西征。
临岐酌酒再三语，今日君王自神武。
此行投笔事班超，不必区区问儿女。
上流夜夜雨如箭，下流炮火惊淮甸。
襄师重屯郢州北，淮师未解长江面。
劝君莫赋横槊诗，楼头正要筹边算。
军前一著天下奇，夜斩楼兰无人知。
露布直到天子墀，六宫懽动龙颜怡。
维清象武献太庙，未央前殿称玉卮。
搴旗斩将不足道，运筹帷幄果谓谁，曰何功第一参次之。
噫吁嘻，帝命我公归衮衣。

古驿晚停鞍，西风客帽寒。
山昏云气湿，秋老叶声干。
昔为作诗苦，今嗟行路难。
铃音边报急，醉里亦眉攒。

怕听云间雁，新愁上客眉。
尖风欺破褐，落日迫残棋。
菊老休赊酒，梅开又费诗。
鸰原千里隔，谁与话心期。

半千尊者眼如眉，一一从头为点开。
踏断石桥成两段，方知亲过一回来。

行而前者骊与皇，从而后者骍与驹。
匪双匪驷良马五，画出人间五马图。
祝君出典大藩牧，愿君旗旄旌节耀前驱。
古来共说人生五马贵，况复盛年劲气绿鬓长眉须。

海上有三山，瀛洲居其一。
何年飞来神州赤县东，其上至今犹有神仙宅。
庞眉皓首方瞳翁，乔松羡门乃其匹。
深衣大带儒中仙，不读黄庭读周易。
乾元用九独探数之原，九九妙契乾策八十一。
万事万物从此始，衍之又衍至于千百亿。
寿翁以金书玉箓长生符，不若寿翁以邵子先天周子一太极。
梅边生意浩无穷，坐阅人间蟠桃几回实。

当年初赋柏舟诗，正是中原板荡时。
手挟雏孤历关险，身边雁影到天涯。
五迁才定霜侵鬓，百岁何曾笑展眉。
为报儿孙须努力，墓前他日要丰碑。

燕子楼边柳色新，画眉人去镜生尘。
来年羞结空床梦，闲拨琵琶过一春。

一年一番听，无事亦低眉。
催得人归去，由来自不知。
春山穿翠霭，月树滴燕脂。
遗恨因亡国，流传似可疑。

众僧尊夏腊，灵岳遍曾登。
渡水手中杖，行山溪畔藤。
心空默是印，眉白雪为棱。
自得巡方道，栖禅老未能。

劳劳终日者，少见白头时。
过去事皆梦，未来人不知。
偷生贫是福，真病药难医。
学得巢由隠，无愁可上眉。

堤上喧丝竹，风流几少年。
衣冠虽较别，山水只如前。
绿柳阴中马，斜阳影里船。
晚云眉一抹，横翠断霞边。

天井坊中过，令人忆故知。
几回上心处，诸老倚楼时。
犹记负暄稿，谁传咏史诗。
坐间年最小，今已白髭眉。

未当求致仕，知命已先归。
举案能同寿，如公者亦稀。
庞眉天下老，绿发镜中希。
吕望真堪笑，高年尚钓矶。

梅叹知音少旷夔，政须我辈与伸眉。
逋仙诗胜多多许，咀嚼无令一字遗。

堂前活现老人星，两个齐眉作寿朋。
更有膝边儿戏彩，此身都及见云仍。

父子眉山多一苏，衣冠盛事再堪图。
岫云懒出官情薄，霖雨未成舆望孤。
横海仅存遗藁在，临川有此老师无。
瓣香久欠南丰敬，东望灵车天一隅。

老天大巧亦儿嬉，磨出霜镰仅一眉。
挂向西园瘦梅树，闲心浑怯损南枝。

老佛眉闲屋漏愁，残廊脚下草光浮。
谁能饥坐芦穿膝，莫问神通石点头。

满世杨花桃李妆，自家采采芷兰香。
无从捉鼻如安石，相与齐眉有孟光。

老夫不是不知时，黄菊芙蓉正要诗。
谁信多魔儿女病，催租风雨又攒眉。

不知今日是何时，只管飞毫醉梦诗。
天地本来宽着我，可曾寒饿一低眉。

床前何必问云何，霜顶谁将手自磨。
可是法身真有病，皱眉头处为人多。

自笑缘何事，老来还客中。
唱花悲杜牧，隠杵愧梁鸿。
颇忆良眉白，相欢醉面红。
如今各成别，方信坐天穷。

坎止流行不在人，人生只合任天真。
无聊句践能兴越，垂死范雎终相秦。
病足不妨登上衮，颦眉休复效东邻。
竹窗悟得穷通理，虽致狸奴许自新。

山民垦种不供炊，专把山林抵岁支。
父子风涛关性命，官司分寸取便宜。
泽梁无禁是三代，竹木有征何待时。
便尽放宽能几许，低头不问只攒眉。

平生四海弟兄之，况是乡关见白眉。
方醉梦中能独醒，自离乱后笃相知。
溪山坎坎劳飞旆，风雨潇潇苦说诗。
老耳不堪闻别语，青镫对影复何时。

光风颜色雪髯鲜，已到人闲稀有年。
心好共称生下佛，身闲自谓饮中仙。
安贫真味齐眉馈，养善良方高枕眠。
更看镫宵儿迎妇，一家春与月团圆。

分得天机自动簧，与春相约不参商。
无情有态眉如画，是曲非腔口尚黄。
公子旧呼归梦境，友生新好出邨庄。
山窗诗客先听处，写入乌丝句亦香。

山林分老不求官，梅月窗深耐坐寒。
浮世人如春梦乱，明朝事作宿缘看。
膝边镫火心相付，眉里杯盘量自宽。
睡去醒来朝复暮，百年如此是平安。

道韫生来亦谢芝，解吟今有寿兄时。
着行布字银钩细，镕意成辞金薤垂。
义气流行亲手足，笑风吹到老须眉。
自家儿女能如此，一味清甘足解颐。

向来枯卉亦生芝，种学才深可瑞时。
语海方知蜗井浅，培风当使翼云垂。
可能任运如彭泽，也要名家似蜀眉。
理义本来非外铄，自求两字盍观颐。

梦曾骑马踏京华，老矣盟鸥寄水涯。
回首故人多宿草，攒眉晚节自寒花。
南风漫把初心鼓，西日难将只手遮。
犹有穷吟谁管领，何时王翰作邻家。

浮生分付四休休，自谓眉闲绝点愁。
鹤在鸡群空有志，鸿罹鱼网莫抽头。
妄灾勿药终须喜，坎难维心底用忧。
荣辱两忘饶落魄，何妨痛饮学巢囚。

驹隙光阴自去留，眉头底用着闲愁。
人生枕上皆槐国，世事棋中几弈秋。
为子孙谋惟蠹简，有风月处即菟裘。
醉多醒语不觉晓，何处钟声出梵楼。

分明眉目绿双丫，意气融融十岁华。
若要终身行路正，须防小学入门差。
人心不古皆流俗，师范如今独当家。
八十老翁无长语，九经中有好生涯。

马首争迎我鲁山，山邨风景趁诗还。
樵苏饱暖烟千聚，鸥鹭平安渌几湾。
似把宦荣抛度外，但收民喜上眉间。
作舟事业才轻试，余刃恢恢心自闲。

晚风吹下六花祥，喜到眉闲色浅黄。
旋积层寒消夙瘴，平施一白洗时妆。
要寻闭户家形迹，肯为乘骓客断肠。
岁事已占禾麦好，与民相庆著诗忙。

嵚崟一岭晓光寒，胸次乾坤本自宽。
高处何妨吞里港，倦时浑欲隠中盘。
攒眉旧市谁安宅，加额残民自拥鞍。
慈父母来千载遇，手将平易扫艰难。

托迹红尘不染尘，径梅溪竹共精神。
字真正逼张居士，禅味曾参印上人。
声色素轻非为老，须眉虽皓却如新。
儿孙须得文章力，富贵丛中一寿椿。

幽居便合洗城氛，清隠如何及妓裙。
横浦名为交佛日，眉山老自爱朝云。
逃筵觥罚宁甘受，隔壁钗声想暗闻。
色即是空曾记否，饶君百喙亦难文。

黑花一衔蝉，畜之今几年。
捕攫奔走捷，巧黠乃其天。
一脔亦割啖，分与眠席眠。
迩来主人出，出久厨无烟。
罄室鼠辈少，时得聊自延。
不就邻妇呼，宁饥肯垂涎。
夜寒身无栖，灶窟恬余暄。
灰染突尘涴，毛色非旧鲜。
主人来归初，绕室如诉冤。
旁人固不解，主人当知怜。
云何云可恶，恶彼身挛拳。
依随行坐闲，呵叱加笞鞭。
不念昔可爱，惟恶今非前。
本来是一物，色改爱遂迁。
吁嗟乎猫乎，岂独于猫然。
人于夫妇闲，情义亦罕全。
花颜少年时，偎倚心相缠。
皤皤白发垂，相丑亦相妍。
吁嗟乎人乎，有耳听我言。
人生七十稀，能得几时安。
毋以私自贼，同室操戈鋋。
举案与齐眉，当如孟光贤。
糟糠不下堂，当与宋弘肩。
不然祇自苦，于我何益焉。
我赋我妇读，一笑愿不愆。

闻昔宁馨儿，如马千里驰。
或秀如芝兰，或如饤坐梨。
居易生七月，已能指无之。
又比令狐楚，五岁善属辞。
是皆非偶尔，阴有造物司。
吾党正气旺，杨泣墨子悲。
谁知世变极，所见及所期。
卓哉子张子，不问今何时。
种德以种子，愈出而愈奇。
元方既及冠，可宝已不赀。
经史日研精，甚于渴与饥。
百发当百中，善射如由基。
亦曰厚自积，王魏不仕隋。
再索又得儿，照室光陆离。
今朝岁一周，岐嶷傲娥羲。
丛珍试初步，动觉应矩规。
粲粲文在手，炯炯白在眉。
但喜家传昌，浮机岂终危。
宙宇一开泰，扶植须人为。
在外寄藩屏，在朝资栋仪。
虽当保抱中，方来事可龟。
风埃自澒洞，庭阶且燕熙。
眼底双凤雏，笑唾燕雀卑。
而况表独立，硬脊非韦脂。
观志既有人，一脉如抽丝。
作室必肯堂，何患不塈茨。
此事真庆事，他事非所怡。
我老拙已固，无能说项斯。
来诗走风樯，难用蠡管窥。
趁笔聊示耳，深愧无精思。

苍苍本无为，乌兔争飞驰。
今日为何日，谁叩和与羲。
举目万感集，秋风黍离离。
人生能几何，梦境蛛营丝。
或以烹自售，变诈如鞅斯。
或以舌交战，纵横如秦仪。
亦或事旷达，蜕形慕安期。
不则逃空虚，灰心从阇梨。
不曰古圣贤，自有天根基。
为己非为人，积学如积赀。
弗废一日葺，庶几百志熙。
世远教法散，有识如退之。
试观训符读，道义不以规。
贵贱何足云，而乃徒费辞。
进学以为解，诗易分葩奇。
安贫以知命，妻儿任寒饥。
既而及行艺，顾欲中有司。
未忘功名径，□□荆棘茨。
堂堂山斗望，为论如彼卑。
吾师吾孔子，曾子而子思。
以至孟轲氏，四书炳蓍龟。
君家两英嗣，珠璧光和隋。
元方知自力，阃奥次第窥。
既以习语话，行有向学时。
光阴电一抹，圣狂几甚危。
百行孝为本，气下色愉怡。
极而察天地，造端自齐眉。
苦语赞义方，一洗时妆脂。
勉旃复勉旃，勿重老大悲。
还以自警省，就示吾诸儿。

父子恩爱重，人生别离苦。
惟汝善事我，我亦深爱汝。
我年今七十，又有多病母。
出赘非汝心，事有难直取。
寸步安可离，而乃江山阻。
忆昨汝归时，大暑走风雨。
身如出水荄，淋沥带泥卤。
弱质又逃病，老怀方免虑。
胡为有力者，夜半负箧去。
本自无完衣，转使时赤露。
命穷不可医，眉攒若为诉。
我心愈恻恻，还送汝行路。
奈何其奈何，听我细分付。
出入谁能无，归期况堪数。
远游必有方，无愧圣人语。
得失亦何常，翕然云散聚。
不见古君子，堕甑宁复顾。
贤哉汝妇翁，可以就规矩。
瑟琴相好合，更闻汝得妇。
足宽父母心，百里在庭户。
谨勿困闲愁，宗事要担负。

我昔四十七，正室熊始抱。
命蹇坐迟晚，不及含饴笑。
今汝绝胜我，较我一年早。
手抚宗嫡孙，况有眉寿老。
汝心当何如，喜气浮襁褓。
何幸亲见之，是子当跨灶。
深源出芳流，盛德受丰报。
家庆三世图，人闲如此少。
弥月汤餠席，云集尊与少。
欢极不知醉，老怀得倾倒。
平生汝从我，笃友肝胆照。
凛然来者惧，今乃知有绍。
回首我四儿，贤否虽未料。
庶如我汝心，世世式相好。

飒飒西风来，吹不开眉端。
团团空中月，照不见肺肝。
菊花仍旧香，过雁秋年年。
我怀人得知，流光逝如川。
况此苟活身，包羞天地闲。
不如先露晞，安用空流连。
儿辈何为者，芋栗菘藿盘。
将以寿我酒，岁晚松在山。
我谓非我意，掉头三长叹。
绕膝不肯离，且笑且进言。
陶潜杜少陵，逢时更多艰。
何尝便忘躯，得酒即开颜。
父子恩爱重，一刻难轻拼。
世路虽偪仄，天道又好还。
但是强健在，心事终已宽。
是亦菽水具，非如五鼎难。
庶几诗礼风，聊以娱亲安。
再拜固以请，愿领家庭欢。
勤勤苦费辞，细听理亦然。
强饮竟成醉，援笔如狂颠。
梗概粗以见，不觉盈长笺。
呼儿为我歌，勿与醒者传。

吾行半东南，松江东南奇。
湖铺天上水，山横镜中眉。
清风明月夜，细雨斜风时。
扁舟几来去，长揖三高祠。
泯默一梦昔，欲语将同谁。
忽焉入老眼，百年片纸遗。
□□□□□，人境那可期。
人境那可期，画中时见之。

吾发白且老，面目又尘土。
流落如秋娘，无复画眉妒。
徒怀万里心，夜梦良劳苦。
欲言言向谁，鸡鸣正风雨。

断鳌奠极戏者谁，岷山如龙万里驰。
大江之阳起衡岳，崒嵂散作千委蛇。
直趋四明卓秀伟，二百八十峰参差。
潮江合捧山驻脚，伏脉分行东西支。
东或峨眉或凤翼，□□万顷琉璃陂。
二灵龟浮挟霞屿，大涵回顾藏崄巇。
我昔经行一俯仰，问百年前□何其。
迩来世变那可道，前辈风流归春澌。
山川无言黯失色，徒使旁观重歔欷。
西来诸峰江之外，独抱古青何巍巍。
远踏渤澥弥湠漫，近枕慈水清涟漪。
平生听人历铺说，屐齿欲到足犹縻。
况彼地灵所融结，是为之越老屈奇。
且闻胜处巧著屋，包括光景无余遗。
几年期我数语赘，终恐摸索非真知。
忽焉自省笔自舞，但说此翁他何疑。
怪石棱棱耸瘦骨，秀色隠隠开疏眉。
宽旷能容万壑赴，峭特雄压千秋卑。
云雨蓄泄大功用，波涛变化皆文辞。
上而层阴入凤凰，下而瑞脉生兰芝。
浮□蔼蔼自来去，本相不受时牡脂。
晓猿不惊鹤不怨，幽花野草芳菲菲。
以所见见有如此，又何以观山水为。
君不见苏子由诣京师，自谓终南嵩华虽已见，不若得见韩公琦。
又不见欧阳公赠别时，说道庐山高哉几千仞，即此便是刘凝之。
我翁视此亦何愧，愧我芜拙欠发挥。
若曰湖山精舍自品题，自有黄曹二贤之长诗。

断鳌奠极戏者谁，岷山如龙万里驰。
大江之阳起衡岳，崒嵂散作千委蛇。
直趋四明卓秀伟，二百八十峰参差。
潮江合捧山驻脚，伏脉分行东西支。
东或峨眉或凤翼，□□万顷琉璃陂。
二灵龟浮挟霞屿，大涵回顾藏崄巇。
我昔经行一俯仰，问百年前□何其。
迩来世变那可道，前辈风流归春澌。
山川无言黯失色，徒使旁观重歔欷。
西来诸峰江之外，独抱古青何巍巍。
远踏渤澥弥湠漫，近枕慈水清涟漪。
平生听人历铺说，屐齿欲到足犹縻。
况彼地灵所融结，是为之越老屈奇。
且闻胜处巧著屋，包括光景无余遗。
几年期我数语赘，终恐摸索非真知。
忽焉自省笔自舞，但说此翁他何疑。
怪石棱棱耸瘦骨，秀色隠隠开疏眉。
宽旷能容万壑赴，峭特雄压千秋卑。
云雨蓄泄大功用，波涛变化皆文辞。
上而层阴入凤凰，下而瑞脉生兰芝。
浮□蔼蔼自来去，本相不受时牡脂。
晓猿不惊鹤不怨，幽花野草芳菲菲。
以所见见有如此，又何以观山水为。
君不见苏子由诣京师，自谓终南嵩华虽已见，不若得见韩公琦。
又不见欧阳公赠别时，说道庐山高哉几千仞，即此便是刘凝之。
我翁视此亦何愧，愧我芜拙欠发挥。
若曰湖山精舍自品题，自有黄曹二贤之长诗。

我惜苏子瞻，气豪天地隘。
雄文万斛泉，盛名表昭代。
自负学见道，欲涨欧阳派。
胡为所以学，先与本论背。
或者交浮屠，聊尔奚足怪。
何至敢昌言，前身五祖戒。
眉山世积善，老泉亦英迈。
脉络有自来，胚胎乃融会。
顾诬正大传，谓感非类秽。
胡鬼是吾亲，父与母安在。
痛哉复痛哉，不孝此为大。
本来中无主，恍惚求诸外。
一妄流到今，狂澜正澎湃。
人人说轮回，处处习夷呗。
有识或见讥，动以苏为解。
愚者不必责，可责在吾辈。
当时若遇吾夫子，鸣鼓攻之此其最。

买臣卖薪妻见弃，高凤嗜学遭妻詈。
我穷到骨累百指，黎藿并日一发气。
妻自执爨谋余生，诸儿忍寒结饥肠。
有时我痴笑问妻，妻亦笑答贫其常。
听之不觉一绝倒，不谓此道君亦晓。
满天地间皆浮尘，消磨不尽惟此道。
低头拱手说与妻，孟光举案与眉齐。
当时岂缘醉饱故，深远滋味出盐虀。
而况今日为何日，我年今年已七十。
我妻之年虽少我，老心古道天与质。
偶然得醉平生欢，醉中写与诸儿看。
人闲不必问贫富，须信关雎为造端。

君不见南山峰晴倚空，有时烟岚失青葱。
又不见碑潭水清贯市，有时波涛涨黄滓。
铜章一临山水闲，变态有甚水与山。
自从有邑知几尹，仁闻始终无二三。
况直焦氛半封内，转为乐国非容易。
飞凫忽载福星来，力量精神有余地。
吾乡由来文献多，道脉无如世故何。
蔬园每每今栋宇，芹波弥弥新弦歌。
小民艰食业山海，弱肉难供虎狼噬。
寒忽煖衣饥忽食，昼无打门夜无吠。
百里乳哺父母怀，恶稔时劳匣剑开。
同寮议论兄弟视，理到肯放山笔回。
苦蘗隽永世味外，甘棠种在人心里。
图志虽书不尽书，颂碑歌记如何记。
及瓜而代芒芒行，花城如画琴在堂。
手挥帐饯前路阔，唾去金馈西风香。
来不携家影相逐，去不挑包心自足。
眉闲迎笑动瑶琴，膝下候归翻彩服。
南溪景擅孟城奇，酒丹米白鱼蟹肥。
家林燕喜莫惜醉，仕宦得闲能几时。
平实工夫根本大，舒徐步武官职耐。
向上规模看宰邑，谁能如公三出宰。
谁能如公彻底清，谁能如公不眩名。
卓乎高哉日月证，足以行矣云霄程。
出门为民还小驻，肯借心香勤旱雨。
一雨三日岂偶然，异日作霖天已许。
老夫生身八十年，何幸亲见真前缘。
既无筋力送之远，又乏词藻扬其贤。
漫将里咏涂歌者，掇拾万一溪藤写。
长揖奉为行李累，为我一读清天下。

三年集贤院，一老远游身。
镫火影相吊，家山眉两颦。
生还空有日，病卧竟无晨。
瞑敛夫何憾，同朝多故人。

去秋言别时，执手水之湄。
犹侈春风会，那知夜壑移。
鬣封期已薄，眉案死相随。
君可无遗憾，其如我自悲。

晚唐吟派续于谁，一脉才昌复已而。
对月难招青冢魄，见梅如揖紫芝眉。
四灵人物嗟寥落，千古风骚忆俊奇。
公去遥遥谁可法，少陵终始是吾师。

自君之出矣，蛾眉不复扫。
宝鉴委埃尘，玉容为谁好。

远游同是客，执别两情牵。
天地愁眉破，山林归梦圆。
西行迷蜀道，北望黯淮边。
马上封侯事，相期在少年。

日月东行天左旋，丸中久矣知干圜。
稔闻泰山有日观，窃疑板墨多夸传。
甚言抱鸡候其上，鸡鸣海水如炊煎。
火轮磨荡上复下，崖撞石裂声填填。
天门钟鼓报清晓，尘世正尔沉元元。
几回掩卷信且惑，安得臂羽如飞仙。
谁知白发际同轨，得来邹鲁拜圣贤。
竟游曲阜至岱岳，扪参历井登其巅。
濯足就宿会真殿，如乘析木栖微垣。
是时八月二十夜，明月正值奎娄躔。
窗明斗落惧失晓，一宵十起无宁眠。
偕行诸子大鼾睡，笑我历辘狂且颠。
深衣端坐愈不寐，湔肠涤胃玉女泉。
少需道人谓予曰，若欲观日今当前。
忙迷扶策抉草莽，翩跹搀夺诸公前。
诸公拍手笑于后，被公吞了丹砂元。
{盘}跣一气涉观顶，隠隠红罅开东边。
玄云荏苒幻紫色，金楼宝阙蒸琼田。
秋深露重湿我趾，扶桑望决眼欲穿。
须臾眉黛抹天杪，脱然宝镜开微奁。
上上下下复上下，千辛万苦方团圆。
小臣不敢瞠目视，九拜塌额肝胆悬。
起来恍惚抱影泣，昔何容易沉虞渊。
羲和湎淫失宾饯，掩覆白日为元天。
蚊躯螳臂负不起，忍渴未死甘氓廛。
狨号螭泣虎豹舞，单衣尚䌹得瓦全。
梦醒忽尔登泰岱，稽首再拜清光还。
愿保初阳守黄道，重离赫赫行纯干。
泣余收泪盼下界，西北迤逶生霞烟。
山如鳞甲水如带，八荒草木皆新鲜。
回视秦碑与汉篆，神光灿烂生蛟涎。
古今圣贤几登此，乍睹莫不心虔虔。
归来玩愒复弄影，入夷出晋谁与怜。
苍梧不返放勋死，倾恋惟有葵心坚。
分阴寸晷正可惜，人间儿女醯鸡然。
登封观日世不少，作如是观能几焉。
作歌历历纪其实，后来请验予长篇。

鸡豚邻栅翁，盼盼延允谱。
仲尼土万世，岂必志百亩。
谁知弗父何，让德报以鲁。
蚁穴几王侯，林庙此其所。
东周礼乐心，岂不在文武。
大器信有神，予夺孰敢侮。
郏鄏鼎铉雄，弱臂竟莫举。
大厦庇生民，云仍合分庑。
诗礼世其传，嘉种无莽卤。
庭趋揖须眉，返此末代古。

不画修眉不易妆，箧中犹是主衣裳。
起观疆宇皆周土，只有西山尚属商。

湖天澹澹湖水碧，湖风冉冉湖云收。
湖白几顷菰米地，湖汊几折芦花洲。
几千万劫走尽夜，三十六镜磨春秋。
江南狂客归自鲁，骑馿载酒游文游。
文游已落钟鼓界，斯文丧矣游人羞。
蚌胎明月吸莘老，鸦背落日悲少游。
东坡双井化异物，神光奕奕穿斗牛。
文章不逐岁月老，精爽常与天地流。
赏心倘得际美景，薄才自许追前修。
安得老米鸡距笔，生绡百疋横戈矛。
守台旧卒年九十，颐隠于脐肩过头。
六十年前边鄙事，且言且泣气咽喉。
甚言秦欲帝万世，据此要地置急邮。
海田陵谷无定在，如今非项亦非刘。
王生感慨重抵掌，惊起一片湖中鸥。
鸥飞没入翠烟里，乾坤纳纳归双眸。
何当飞出天壁外，春风吹散眉峰愁。

收敛眉山草木英，心潜羲孔与时行。
浣花杜老惊人句，采石虞公贯日诚。
合上燕台为上宰，暂劳楚泮领诸生。
沉吟敬义堂中句，莫赎豪狂祢正平。

天经地纬脱笼羁，团拓乾坤作弹泥。
采石青山知己少，渝州明月为谁题。
令公望重恩尤重，杜老名齐命亦齐。
拟和岱吟才气短，半眉蛾影暮云凄。

蹇予铅椠生，角角鸡鹜食。
青衿学校身，白发书传癖。
万卷老边笥，一区守雄宅。
媚俗懒低眉，慕古展长揖。
少年涂抹技，志愿靡终毕。
几载拂高驼，苍梧与西极。
开云上衡山，景仰昌黎伯。
史记在山川，遐踪喜驰轹。
望岳企少陵，吟岱拟太白。
惜哉阻关河，游齿朽尘屐。
悠悠邹鲁心，坐见岁月历。
雩坛想风沂，恨不沃焦膈。
文理思楷林，手植槐桧柏。
虽难陋巷回，岂不束带赤。
髫年诵鲁论，掩卷望天级。
神哉六鳌转，一夜混藩国。
驱车上金台，卿相去如织。
逐日未化邓，心血自撞激。
既惭西山夫，尚堪东鲁客。
心旌久摇摇，梦寐在屋壁。
忽逢缑山仙，扶我玉川腋。
百拜揖温良，叙此宇宙隔。
秋丁杏坛下，展膝陪丈席。
三圣长幼间，樽俎见徐疾。
翌朝谒林墓，稽首龙门跸。
大庭与尼山，历历抚遗迹。
书肠廓鄙吝，若有鬼物擘。
慨思今何时，文轨混南北。
春秋一太极，鸿蒙再开辟。
草木复苏鲜，川原尽疏涤。
燕赵与秦陇，可以劲气吸。
岂无中原学，共此浩荡臆。
扶舆久郁翁，一发定无敌。
倘不登岱宗，何由俯鹏翼。
遂偕二三子，崎岖历阡陌。
搴裳涉五汶，揪爽薄吟锡。
扪参上天门，四海同一碧。
偃然帝孙尊，不放寸山出。
南衡走奴隶，西华失名额。
中宵展红轮，万有破元关。
玉女毓渊泉，流作圣贤泽。
正气吐长林，不与箓俱讫。
洛阳帝王所，兴废每不测。
尼峄香火期，未可限千百。
伛指登封君，令人重惊栗。
金丸互巧惛，何异雉卢掷。
丑哉骊坑人，终然化豝貉。
刻心假碑篆，侥幸脱经兀。
岂知觐岳心，正在述方职。
登望虽殊时，圣狂不可域。
吟人类夸誉，谁复论顺逆。
北方豪杰地，罕见吾其惑。
游览下山来，低眉恣搜索。
或采之道途，或求之方册。
或咨新少年，或质古碑刻。
挑包到东平，得士仅六七。
在昔遗山翁，盛美信难匹。
一笑洗簪腻，临风倚孤饰。
泬寥大雅余，古调寄篇什。
东南十年间，往往家有集。
想今在斗牛，安得挹芳苾。
西方有许平，金陵不可袭。
翼翼望考亭，直欲跬步陟。
四书门户正，蹊径扫曲笔。
阎侯上界仙，尘溘聊暂谪。
中兴圣人居，光焰出晦室。
亦有河汾翁，杜门守贞德。
深林见孤熊，狐兔尽驱辟。
淮阳遗一皓，留以镇东邑。
复斋上玉楼，往恨抱万亿。
蜂蝶不作双，未暇采纤悉。
卓有容斋翁，夜光难自匿。
弦鸣风雁落，孰御箭锋急。
所谓鲁君子，于斯信可必。
今古太山吟，谁不媚封续。
投崖匹夫勇，亦有夸介石。
雄文痛麾扫，与岳竞埼磔。
一指回万军，众质出孤戟。
古诗三百篇，无邪是真识。
余子月在云，乍明而乍蚀。
我来见长篇，楼下卧百尺。
夫乃面余人，又复产今日。
文采起具瞻，岩岩师尹赫。
北风尽化枳，独此见佳橘。
橘中有仙翁，可望不可摘。
试把珊瑚钩，轻拂蛟龙脊。
冯夷坐幽宫，海若不敢斥。
方壶灵山高，借我寸阶立。
从今孕仙气，倘可绝尘粒。
兹行类南鹏，九万始一息。
越人初适齐，语笑遗大国。
道无倾盖程，握手论畴昔。
畏刖不三献，荆璞徒自戢。
举蔑置堂上，更仆数一一。
保社多吟鸥，望归心未释。
春风吹客衣，臂羽不可絷。
愿勿距互乡，引手肃之入。
招贤自隗始，敢谓崇台岌。
人皆笑麾墙，吾独喜入室。
他时报国士，岂必在炭漆。
定有双白璧，照我羁穷色。
山东出相地，驿召在目即。
乾坤愈浩荡，人才宁促迫。
愿言眼垂青，及此头尚黑。

蹇予铅椠生，角角鸡鹜食。
青衿学校身，白发书传癖。
万卷老边笥，一区守雄宅。
媚俗懒低眉，慕古展长揖。
少年涂抹技，志愿靡终毕。
几载拂高驼，苍梧与西极。
开云上衡山，景仰昌黎伯。
史记在山川，遐踪喜驰轹。
望岳企少陵，吟岱拟太白。
惜哉阻关河，游齿朽尘屐。
悠悠邹鲁心，坐见岁月历。
雩坛想风沂，恨不沃焦膈。
文理思楷林，手植槐桧柏。
虽难陋巷回，岂不束带赤。
髫年诵鲁论，掩卷望天级。
神哉六鳌转，一夜混藩国。
驱车上金台，卿相去如织。
逐日未化邓，心血自撞激。
既惭西山夫，尚堪东鲁客。
心旌久摇摇，梦寐在屋壁。
忽逢缑山仙，扶我玉川腋。
百拜揖温良，叙此宇宙隔。
秋丁杏坛下，展膝陪丈席。
三圣长幼间，樽俎见徐疾。
翌朝谒林墓，稽首龙门跸。
大庭与尼山，历历抚遗迹。
书肠廓鄙吝，若有鬼物擘。
慨思今何时，文轨混南北。
春秋一太极，鸿蒙再开辟。
草木复苏鲜，川原尽疏涤。
燕赵与秦陇，可以劲气吸。
岂无中原学，共此浩荡臆。
扶舆久郁翁，一发定无敌。
倘不登岱宗，何由俯鹏翼。
遂偕二三子，崎岖历阡陌。
搴裳涉五汶，揪爽薄吟锡。
扪参上天门，四海同一碧。
偃然帝孙尊，不放寸山出。
南衡走奴隶，西华失名额。
中宵展红轮，万有破元关。
玉女毓渊泉，流作圣贤泽。
正气吐长林，不与箓俱讫。
洛阳帝王所，兴废每不测。
尼峄香火期，未可限千百。
伛指登封君，令人重惊栗。
金丸互巧惛，何异雉卢掷。
丑哉骊坑人，终然化豝貉。
刻心假碑篆，侥幸脱经兀。
岂知觐岳心，正在述方职。
登望虽殊时，圣狂不可域。
吟人类夸誉，谁复论顺逆。
北方豪杰地，罕见吾其惑。
游览下山来，低眉恣搜索。
或采之道途，或求之方册。
或咨新少年，或质古碑刻。
挑包到东平，得士仅六七。
在昔遗山翁，盛美信难匹。
一笑洗簪腻，临风倚孤饰。
泬寥大雅余，古调寄篇什。
东南十年间，往往家有集。
想今在斗牛，安得挹芳苾。
西方有许平，金陵不可袭。
翼翼望考亭，直欲跬步陟。
四书门户正，蹊径扫曲笔。
阎侯上界仙，尘溘聊暂谪。
中兴圣人居，光焰出晦室。
亦有河汾翁，杜门守贞德。
深林见孤熊，狐兔尽驱辟。
淮阳遗一皓，留以镇东邑。
复斋上玉楼，往恨抱万亿。
蜂蝶不作双，未暇采纤悉。
卓有容斋翁，夜光难自匿。
弦鸣风雁落，孰御箭锋急。
所谓鲁君子，于斯信可必。
今古太山吟，谁不媚封续。
投崖匹夫勇，亦有夸介石。
雄文痛麾扫，与岳竞埼磔。
一指回万军，众质出孤戟。
古诗三百篇，无邪是真识。
余子月在云，乍明而乍蚀。
我来见长篇，楼下卧百尺。
夫乃面余人，又复产今日。
文采起具瞻，岩岩师尹赫。
北风尽化枳，独此见佳橘。
橘中有仙翁，可望不可摘。
试把珊瑚钩，轻拂蛟龙脊。
冯夷坐幽宫，海若不敢斥。
方壶灵山高，借我寸阶立。
从今孕仙气，倘可绝尘粒。
兹行类南鹏，九万始一息。
越人初适齐，语笑遗大国。
道无倾盖程，握手论畴昔。
畏刖不三献，荆璞徒自戢。
举蔑置堂上，更仆数一一。
保社多吟鸥，望归心未释。
春风吹客衣，臂羽不可絷。
愿勿距互乡，引手肃之入。
招贤自隗始，敢谓崇台岌。
人皆笑麾墙，吾独喜入室。
他时报国士，岂必在炭漆。
定有双白璧，照我羁穷色。
山东出相地，驿召在目即。
乾坤愈浩荡，人才宁促迫。
愿言眼垂青，及此头尚黑。

问宿山村里，人烟断复连。
高峰明落日，危石响幽泉。
世事双眉上，年华两鬓边。
沧洲森万玉，飞梦月娟娟。

陇上无人寄一枝，疏花忽见喜生眉。
岩棱面瘦霜明里，潇洒香寒月上时。
比姑射仙同调度，与林逋老共襟期。
孤芳不竞能坚守，肯向离骚怨未知。

雁声叫断一天秋，寒气凭陵季子裘。
莫恨蛾眉偏薄命，曾知猿臂自难侯。
绕黄花有诗消遣，持紫螯兼酒拍浮。
未用凄凉如宋玉，月明清思满前洲。

蛾眉五砚列窗前，渍墨磨丹总可怜。
试向鶑鶑主人问，大鬟何似小鬟妍。

之子趣装归，占黄已在眉。
雕虫观暇日，荐鹗信秋期。
喜有传衣钵，惭无助鼓旗。
捷书来报我，端的菊花时。

此堂清不着珠玑，只要双亲佚老宜。
春酒尽堪眉寿介，斑衣长似乳时嬉。
妇垂鹤发陪姑纬，翁撚银髯课子诗。
饱饮菊花潭上水，鸡窠犹自拜孙枝。

吾族年来亦自奇，两年两度报瓜时。
班行笑我难安脚，州县输君省皱眉。
学不济时非有用，官能及物尽堪为。
山林肥遁方深密，梦入春池但寄诗。

杖藜看笋数犀株，天堕香云五色书。
落月照人惊梦昨，光风识面记春初。
珠骈巧语谁能拣，锦比新诗迥不如。
转读转佳难去手，眉间愁思为君舒。

皇帝十四载，新元纪嘉熙。
仲冬戊寅朔，午漏方中时。
朔风震丘壑，猛籁号枯枝。
黯如商雪天，四野昏垂垂。
昼炊烟始息，暝色来庭帷。
鸡登杙榤立，鸟急林梢栖。
颇讶南至后，晷度宜舒迟。
胡为景尚促，疾甚驹隙驰。
儿童忽走报，日壁无全规。
仓忙出仰视，如月初蛾眉。
金乌失焰彩，玉象潜光辉。
苍天玳瑁色，列宿争依稀。
老稚相喧呼，伐社沸鼓鼙。
不知何物怪，掩此清阳晖。
吾闻阴阳家，日月以历推。
日迟月行速，赢缩数不齐。
遇朔必会合，差忒无毫厘。
气盛或相掩，二曜斯一亏。
望日日掩月，阳感阴故衰。
朔日月掩日，阴盛阳乃微。
又闻玉川子，月蚀曾有诗。
谓此日月者，天眼生东西。
两眼不相攻，相食其说非。
食月乃蟆精，伊戚盖自贻。
吾观作诗人，志各有所之。
玉川特寓谏，假此为之辞。
日月有蟾乌，此事本怪奇。
况自食其光，安能走而飞。
书称辰弗集，天象昏且迷。
则知交相食，此说当勿疑。
思既得其说，伤心重嗟咨。
日为众阳宗，万象皆影随。
今者何不臧，阴精夺炎曦。
仰空不能救，涕泗纷交颐。
嗟嗟今之岁，天屡彰其威。
星文沓示变，雷震洊失宜。
越在夏五月，郁攸煽京畿。
六月既望后，月蚀主旱饥。
今兹复日食，灾异何繁滋。
天意不虚示，坐井聊管窥。
即天以论人，日君而月妃。
关雎哀窈窕，意在贤才思。
靡曼或盈前，必为物欲移。
今者日之蚀，或恐由宫闱。
然而吾君圣，未必耽燕私。
君象日而尊，臣象月而卑。
正心在朝廷，昭德可塞违。
国柄或窃弄，耳目相蔽欺。
今者日之食，亦恐由群儿。
然而吾君明，朝岂庸盲痴。
人主向明治，武力不可隳。
方今北有敌，负垒惊边陲。
战士怯不勇，塞马纷骄嘶。
今者日之食，或由边事危。
然而吾君武，安肯假彼资。
重念此三者，急务诚在兹。
万一或有是，是即变所基。
应天不以文，减撤徒儿嬉。
如人丧厥明，必求良药医。
一片葵藿心，祇恐天未知。
何当排阊阖，碎首彤玉墀。
一篇痛哭策，历写心伤悲。
一者何所陈，无逸为元龟。
暗室屋漏中，肃如对神祇。
愿为楚庄王，规谏从樊姬。
毋效汉成帝，温柔老昭仪。
天君必清彻，智烛光发挥。
如日丽中天，煌煌明作离。
二者何所陈，用贤登皋夔。
选众立一相，国论公主持。
乌台执白简，妙选刚正姿。
戚里勿柄授，貂珰毋印累。
朝廷豁氛翳，在位销脂韦。
末光依汉日，天子是倚毗。
三者何所陈，张皇吾六师。
击楫如逖辈，天宠畀节麾。
卖国若桧等，电扫无孑遗。
练军明赏罚，勇锐奔熊罴。
南越颈可缨，中行背必笞。
如日照霜雪，殄灭何难为。
凡此三说者，中心久思维。
明白可举行，匪曰徒费词。
能转乱为治，可回灾为厘。
不学后羿射，不效夸父追。
捧轮上扶桑，洗光出咸池。
苍生照共仰，九土光咸晞。
五色太平象，重晕中兴期。
昊穹耀华彩，万国长瞻依。

东风飒飒吹行李，荣送双龙璧池水。
璧池浪阔高化龙，直透银河三万里。
君家兄弟真雁行，季方学行如元方。
中眉不是弓刀软，个般人物宜胶庠。
只今胶庠多俊杰，正是功名到时节。
陈家原有两状元，释褐传胪未应别。
顾余亦问京华春，苍蝇愿附骥尾尘。
干将先去抉云雨，太阿行亦龙延平。

赵侯德与甘棠种，制邑三年民善颂。
玉皇有诏趣归班，一夜长庚来入梦。
丰江罗峰神秀夺，龙泉太阿光芒动。
玉女擎香龙吐水，慈云亲抱麒麟送。
怀玉仙人秀眉目，披羽笑出蓬莱洞。
奇骨峥嵘千里骏，异采缤纷九苞凤。
人生有子万事足，又值朝天欲飞鞚。
骊珠在掌凫在舄，庆事方新殊渥重。
周公为父伯禽子，清庙明堂要梁栋。
长成传取魁衣钵，天生奇材须大用。
此儿见说骨已异，壮气冲天摇䗖蝀。
我识英物试使啼，他日定当磐石宋。

青禽衔云落蓬壶，风檐快读光眉须。
百朋珍贶罗庭隅，一一皆可当清娱。
建溪龙焙香云腴，香璎巧制来东吴。
鬅鬙兽炭奇形模，辟邪天禄狮熊䝙。
王家舄种君家凫，晴沙暖抱明月珠。
雅意下照仙人癯，矮窗醉兀诗情孤。
蒲团松拂烧红炉，蜗庐积冻春潜驱。
侍儿金珞香玉肤，月铛著雪煎春酥。
窗前笑玩娇黄雏，能言直可贡上都。
其波及晋皆君余，独欠一幅横云铺。
王孙醉拥红氍毹，楮生长揖非吾徒。
藤床纸帐恰此须，能供梅花清梦无。

蓬莱阆风白云乡，琼楼玉馆相低昂。
蟠桃影滴仙露湿，壶天昼日和春长。
老仙鬓眉白于雪，双侍女仙冰玉洁。
龙牙棋子琅玕盘，消遣洞中闲日月。
乘风来戏尘凡中，皓鹄骖以双鸾红。
女仙似是王屋妇，老仙似是商山翁。
一声飞雹枰中落，应手钧天仙乐作。
环看侧睨惊相呀，尽是人间未曾著。
人间事变如云轮，面势更改番番新。
抚枰不是少奇著，往往当局多迷人。
五老峰前白鹤址，昼眠扃门日清美。
棋声流水古松间，忽然闻之雪堂喜。
雪堂欲学竟不能，不如旁观眼自明。
马鞍听朽柯听烂，局中有路能长生。

海风吹潮浊如泥，咫尺不辨鱼与龟。
秋潭表里冰镜浄，下瞰直可茎须眉。
乃知有万不齐物，心到定处皆能窥。
君心久矣波不起，天地不逃圆镜里。
胸中玲珑列星宿，眼底远近佳山水。
人言君脚踏四方，不知君闲谓君忙。
寒炉曾与话清夜，始觉牖户虚生光。
我生之日直南斗，逢人得骂不脱口。
而今只把定眼看，得失空花总何有。
但愁国事纷披猖，举棋不定观惊旁。
天倾地仄欠撑拄，安得不动铁脊梁。

鲤鱼书来上谁字，斗牛光中湖海士。
梅花腊雪曾会面，桃李春风一弹指。
剥书得诗意雄杰，锺吕惊闻筝笛耳。
懦夫有闻气可作，奸谀未诛神已死。
奴唇争笑乃独否，我心有同固如此。
君家请剑攀折槛，远胜衣绣夸归里。
立朝日少谏多藁，况有竹林老夫子。
百年易了富与贵，万古不磨天此理。
笑骂从渠官欲好，妻妾羞人身不耻。
获禽一朝固可十，天下良工安肯诡。
古人寥寥今不见，举世滔滔此皆是。
蛾眉方遭众女嫉，足音忽动空谷喜。
我欲浄洗后土泥，子为快挽天河水。

煌煌南方老人星，天边飞来地上行。
秀眉方瞳琐骨耸，升降步履如风轻。
生平见说勇为义，十指团栾一和气。
祇今福寿天所报，眼底曾孙家四世。
瑞祥融作合干松，岂惟义聚蒙天封。
义人合得松样寿，孙枝蓊勃环老龙。
先生教人忠与孝，家法可为民则效。
道中有福理自然，必收诗书仁义效。
子孙森列皆有文，次公长公为弟昆。
曾孙早娶见玄孙，蒲轮迎召登金门。

洛之花图欧公诗，惊怪天巧呈新枝。
自言当时记者数十种，姚魏后有潜溪绯。
蜀之花图景仁句，香雪蕊金藏不露。
径围三尺瑞云红，尚有二花添未具。
此花非惟今所无，世间久亦无此图。
东南花样自来小，如盘能几多如盂。
晓来明眼花翁作，风韵宛然如蜀洛。
写作花中第一花，群类一时都脱落。
想渠欹笔小盘礴，心去化工无一膜。
天上司花巧不神，笔底春风光欲烁。
笼寒不假青蒻庵，护日何须碧油幕。
月坡堤，张家园，郭令公宅东街偏。
锦衾绣帐相接连，一夜移入歌堂巅。
吴台教战娃数百，汉宫列侍娥三千。
鲛绡十丈思公谱，锦茵万态元舆赋。
花自长春蜡不封，根无下土虫难蠹。
花翁花翁子诚能，见渠此画万感增。
此花昔惟载本草，流传至唐花始好。
移来从武曌，爱重由环儿。
名花与倾国，初著沉香词。
从此帝城春，争逐赏花期。
径尺夸千朵，万钱买一枝。
三街九陌沸游赏，冠盖车马相追随。
自入天朝花最盛，长寿不数唐崇敬。
岂非洛阳天下中，和气又非长安同。
故令百卉巧变幻，黄绯紫白深浅红。
簪花下至采樵子，献花上至蓬莱宫。
或言此花特妖媚，只解趋时争富贵。
阿曌移来丑此妍，阿环贵重荣犹悴。
四香阁上属谁家，朝恩宅里知何地。
世人浪自相矜夸，看到子孙能几家。
我言此罪不在花，自是时辈争荣华。
洛人珍重姚黄不轻畀，一根不入权豪第。
花知天朝真治世，万古天藏发奇秘。
洛不爱宝蜀出珍，如凤如麟王者瑞。
洛中富推程与邵，蜀之苏范辉相照。
人品亦如花品高，斯人斯花古来少。
后来蜀洛党小分，世间万变如轮云。
洛阳名园占治乱，读书至此空三叹。
洛宫禾黍今离离，蜀道峨眉更惨凄。
花翁作此岂无意，要见祖宗全盛时。

纻罗山头浣纱余，酥胸娇拥颦不舒。
高轩直盖填寒闾，东家少妇羞弗如。
越宫选进吴王侧，光照姑苏春夺色。
鸱夷心痛痛更深，亦自颦眉但忧国。

蜀道艰难又几年，锦城断础带凄烟。
从今井络亏全势，只恨坤舆失巨贤。
山有蛾眉空积雪，国无峻柱可擎天。
英魂楚楚能知否，应在青城作浪仙。

阿大中郎喜事宜，黄金不惜买蛾眉。
春风带醉欺桃叶，暮雨凝丝滞柳枝。
香阁鸾偕双雁奠，妆台凤引两皇来。
从兹准协熊罴梦，多办库钱为洗儿。

人劝公入相，我劝公早归。
今以副枢入，好以元枢回。
易为六经宗，学易贵知时。
时止则时行，时义大矣哉。
故尝论今日，两语见称奇。
但且为执政，宰相未可为。
若为伴食相，何如酒一杯。
曾以语裕翁，裕翁为一咍。
英雄见略同，明公试思之。
文正为清献，何曾美鼎梅。
史册香万古，日月名长在。
时止时则行，宰相须时来。
时来然后相，当传忠定衣。
官职难名节，愿公玉无疵。
壮节题初节，愿公玉无灰。
耐久老柱石，身佩国安危。
五福一曰寿，寿国身之枢。
请君看老子，寡欲身寿眉。
心清万里明，可杜幸时窥。
寡欲善养心，轩鉴照魅魑。
岁晚成二老，种蠡相埙箎。
坐令四太平，太宗生光辉。

黛障地眉展，绿波天画开。
鸳鸯长不散，翡翠去还来。
坛杏颓垣里，陇梅荒草堆。
山川浑似旧，不管曲声哀。

客来商略诗，夜市正惊时。
云破天青眼，烟收月白眉。
芙蓉天富贵，松竹月清奇。
我醉欲眠去，携琴明日迟。

三月春如少年时，了知造化最儿嬉。
智行无事柳飞絮，道法自然花满枝。
锦绣园林天富贵，神仙院落月清奇。
老天长似春三月，游嬉人间不皱眉。

碧涧仙人亦爱楼，星溪楼上豁双眸。
吟边兴落千峰外，醉里眉攒万国愁。
传舍官途轻似燕，禅心世事狎于鸥。
诗人将半南唐帝，碧涧云烟六月秋。

斗酒从来诗百篇，世间庄语便哗然。
蕙兰得志应无日，稊稗逢时却有年。
何必怨尤难舍我，欲教平治直须天。
生来不被蛾眉误，人谤人间无丽娟。

新安砚石旧多奇，砚入黄扉得所归。
呵水浮云尤物视，传衣半夜伟人知。
坡仙为欠十眉咏，李及何妨一砚持。
堪笑泉田老居士，无端浑沌尽新眉。

新安砚石旧多奇，砚入黄扉得所归。
呵水浮云尤物视，传衣半夜伟人知。
坡仙为欠十眉咏，李及何妨一砚持。
堪笑泉田老居士，无端浑沌尽新眉。

春风荡荡，春日熙熙。
花开笑面，柳展欢眉。
处处呢喃紫燕，声声𪾢睆黄鹂。
麻三斤，干屎橛，庭前柏树子，遮里见得，全理全事，无是无非。
坐断集云峰顶上，大家齐贺太平时。

春山重重，夜雨蒙蒙。
长连床上，闭眉合眼，睡到晓钟。
心也空，法也空，不起第二念，坐断主人翁。

当机觌面黑漫漫，且待轻轻着眼看。
剔起眉毛才拟议，便为闻见色声瞒。

身披御赐衣，名在江湖上。
对面忽相呈，全全不似像。
雪白眉毛颔下生，仔细看来何止长一丈，也是起模画样。

指东画西，眼笑眉垂。
心似秋月，发如乱丝。
吟句不成句，题诗不是诗。
丰干轻饶舌，败缺一时知。
善哉苦哉，敢称七佛之师。

掌持国土，天下安堵。
信向佛法，运心坚固。
德重丘山，名播寰宇。
清白传家，望隆今古。
参透吾宗，眼眉卓竖。
末后一机，超佛越祖。
汝辜负吾，吾辜负汝。

弱柳舒眉学远山，四山斜亸绿云鬟。
平湖如鉴一回照，西子明妆浓淡间。

使君尊老致聃彭，跻彼公堂醉兕觥。
祝饐俾观亲礼节，纵谈犹说旧升平。
厖眉昔有商山皓，尚齿当年洛社英。
盛事欢传旴水上，赓歌归美属儒生。

东南天一隅，谁起铜驼思。
雁荡山之臞，匕饭悲黍离。
矫首中兴期，儒风昌四维。
阴霾苦凝沍，光景几逶迟。
鸱鸮腾恶音，蛇虺纷剥脂。
忠愤发夜气，历历排奸辞。
黎明叫阊阖，骨鲠苍旻知。
阳嘘一脉春，万宇同掀眉。
睿智觉今是，庙断消前非。
畴昔两揆贤，烛照朋邪欺。
化弦易新调，活着扶危机。
孽蜮遁妖迹，鸣凤览德辉。
聋聩一苏醒，皇运兴炎基。
耿耿忠孝图，炳炳恢复规。
有志竟成事，失机将奚为。
布帛可御寒，谷粟能疗饥。
盘错见利器，疾病知良医。
今日坠悠邈，千古羞涂碑。

上犹石硙天下无，霏霏吐出焦溪腴。
龟泉二湛康庐如，瓦鼎才跳鱼眼珠。
顾我常苦书肠枯，一汲河润九里余。
山精木怪不作魔，浇过秦论风生裾。
几回唤醒眉山苏，诗句零落樵与渔。
向非朔洛角植党，焦溪安得声价俱。
似闻东观罗遗逸，烦君寄上图经书。

三十余僧眼似眉，白云深处聚头嬉。
烧枯柴火煨山芋，拽木罗笼总不知。

有一物，黑似漆，常在面门出入。
骑声盖色，妙密中险崖。
倒用逆施，险崖中妙密。
三世诸佛远之愈亲，白牯狸奴得之转失。
法华不惜眉毛，为汝当阳拈出。
夭夭矫矫，粼粼皴皴，将谓南山鳖鼻，却是天台楖{木栗}。

一径直，二周遮。
眉毛眼睫，地角天涯。
云门胡餠赵州茶，惠崇芦雁赵昌花。
会则星河秋一雁，不会砧杵夜千家。

撼茶树，偷笋去。
角虎出林，铁蛇横路，毒气炎炎如火聚。
眨上眉毛见得亲，灵迹不在猿啼处。

触翻茶瓢，眉毛挂剑。
杀活不分，邪正难辨。
古今同辙不同途，妙悟玄机辘辘转。

翳眼药，文武火。
用得亲，煨得过。
翠岩落尽眉毛眼愈明，乳窦烂却皮肤骨将槁。
家丑分明说向谁，握手松根忘汝我。
冷地思量，訚訚而笑。
曾陷迷魂八阵图，梦中惊入夔门道。

灵江月，中岩月。
交影松萝，断猿啼切。
声色纯真见一边，骑声盖色天然别。
别别，明觉掀眉，长庚吐舌。

地上翻瓢，眉间挂剑。
古道虽微，恶声难掩。
穷则通，通则变。
倒跨杨岐三脚馿，踏破山前祖父田园，一片两片，四五六七片。

一点心灯，寒光灿烂。
今古长明，几人着眼。
诸方老冻脓，烧畬种粟，三呼三应，妙悟水因，眉间挂剑。
虽然列焰分辉，当暗中有明，当明中有暗。
而今拈出普请看，出格元宵，何妨赏玩。

秋阳肆酷，划地奔雷。
洗涤袢襟，喜而不寐。
懿德山王赠之以偈：大旱逢甘雨，他乡遇故知。
攧崖泉漱玉，尝稻雪翻匙。
咿呜咿，谁知艰棘际，复见太平时。
拄杖子，暗中闻得，手之舞之，足之蹈之。
暑退凉生前路活，化龙一跃出天池，赢得庞公笑展眉。

道德五千言，深明玄妙句。
云门一字关，截断横陈路。
十二峰前，危分险布。
唤醒惺惺石上瞌睡主人公，握手评论，掀眉笑语。
惊放寒梅一两花，漏泄先春，奔驰驿使。
哑，寻香逐臭人无数。

人从福州来，接得江西信。
报道雪峰木球，辊入育王鳗井。
怒浪翻空，鱼龙乞命。
秋风吹落惺惺石上，惊触主人翁酣睡醒。
掀眉一笑千峰静。

岩桂飘香，井梧凋叶。
活祖师机，重重漏泄。
见得分明眼似眉，道得完全舌如结。
诸人要知亲切句么，蒲团三月冷如冰，今朝稳坐，静听渠分说。

村落谁家丑女儿，爱将苕菷画蛾眉。
逢人掩鼻嫌腥秽，鸦臭当风自不知。

闻道虚空曾解讲，信疑往决西山亮。
烟雨溟蒙藓石温，六藏影迹难寻访。
小径披榛扣竹扉，道人一见笑掀眉。
布衲横肩瘦如削，口持密语没停时。
云檐扫榻延居夏，白莲香散东林社。
涧水松风说苦空，不资中有生清泰。
殷勤寄问老孤松，具足门中有正宗。
灼然嫌佛不肯做，凤栖不在梧桐树。

祖庭秋晚日增悲，见得芙蓉便展眉。
不与狂花争琐细，淄川缘有拒霜枝。

眉似帚粗，面如漆墨。
人道慈悲，谁知恶毒。
蒿篱关猛虎，宽处有威。
笔管养苍龙，直中藏曲。
喜臧仓沮，不遇鲁侯。
忍伯夷饥，不食周粟。

汝城高处著危阑，人在苍寒缥缈间。
下瞰无边春境界，西来第一处江山。
酒拈重碧酣诗思，柳曳轻黄入笑颜。
阁老可能专此胜，蛾眉花底又催班。

穷途欲焉往，薄暮此相投。
蟋蟀数声雨，芭蕉一寺秋。
乡关来枕畔，时事上眉头。
长叹为僧好，今逢更说愁。

颜不常朱鬓易斑，流光难驻两跳丸。
一年又是等闲过，百岁只消如此看。
把酒何曾长在手，种桃能得几凭栏。
痴人醉梦不知醒，日夜双眉抵死攒。

愁锁眉尖未肯消，何心更待两蛾娇。
一春螺黛浑无用，付与东风染柳条。

我昔向湘潭，故人贻我别。
珍于锦鲸赠，未数绨袍脱。
温如阳春曦，白似腊天雪。
香收禅榻云，光映书斋月。
政尔独眠佳，毋使恶卧裂。
阴寒不内侵，和气无外泄。
自从离乱来，袍褞罄攘夺。
惟此寄僧房，与书俱不灭。
我本生蠹鱼，自爱纸中穴。
宛如蚕作茧，蛾吐眉眼出。
夜来初肃霜，子美衾如铁。
忽忆此青毡，覆我俭且洁。
中有布衾铭，此铭无冷热。

麦熟即快活，汝不食麦空饶舌。
前时斗粟银百星，老农无银色菜青。
此鸟年年啄草子，今年草根救人死。
鸟无所食饥奈何，见人食麦喜且歌。
催人锻磨尤殷勤，前身恐是老农身。
大麦炊糍先祭祖，小麦作餠赛田神。
姊捉麦，姊捉麦，姊娣相随筐有获。
田间滞穟纵复横，伛偻东阡与西陌。
婆餠焦，断消息。
而今麦熟婆当还，莫忧餠焦儿不食。
脱布袴，村村雨满田无路。
平生不惯着新衣，两腿泥深逐牛步。
脱破袍，与郎裁衫两髀高。
田头赫日晒额焦，脱衣挂树踏桔槔。
画眉叫，画眉叫，抹截梳装趁炊早。
夫妇如宾有古风，乌头白颊宜相好。
上堂问讯白头翁，蚤晚寒温候不同。
善事阿姑姑不恶，麤茶淡饭是家风。
提葫芦，沽美酒，布帘书字邻家有。
沽来行馌望田头，先酌甆瓯奉姑舅。
不学前村百舌儿，说非说是摇花柳。
不学桑间鸠妇相勃磎，天阴逐去晴归来。
大妇偷，我弗偷，辨说曲直令侬羞。
浅铺薄遍煮苋汁，二升麦餠鹘突流。
爷饭饭，奉亲约己渠非讪。
谁倚阑干十二红，鲜鲜翠碧乱芳丛。
烛烧花蜡夜嫌短，词斲锦囊尊不空。
此事有分求不得，不知归去从耕农。

山中一种乌盐树，剥皮为角开春路。
牧童把去上牛吹，烟草茫茫没远陂。
一声两声兮桑青柘绿，三声四声兮麦绽秧肥。
山花如火遮眉目，吹此田家太平曲。
三年不听此曲声，卷却地皮人痛哭。

碧桃本是仙人花，仙人花里饭胡麻。
初来此树向谁得，翠眉婵娟萼绿华。
世间俗桃千百数，溪谷往往蒸成霞。
纷纷见此欲羞死，乱红吹落污窗纱。
陈宫露唾天水碧，粉黛欲学争咨嗟。
岂知仙妃作狡狯，挼花染汁便尔嘉。
瑶池蟠桃即此种，花飞不肯污泥沙。
实成唯许方朔吃，时时还戏王母家。

前垅摘茶妇，顷筐带露收。
艰辛知有课，歌笑似无愁。
照水眉谁画，簪花面不羞。
人生重容貌，那得不梳头。

欲识农家乐，听予行馌词。
两家从结发，一饭亦齐眉。
世上恩多薄，田间礼莫违。
不须言富贵，头白镇相随。

世事多眉皱，𦈌衣觉鼻酸。
老怀呼子写，瘦影引孙看。
尔健心无事，吾贫骨带寒。
一樽江上别，露气夜来漙。

昏眼迷烟雨，修眉隠树林。
杜鹃知夜半，蟋蟀俟秋音。
静悟平生事，闲思万古心。
嗟跎七十五，既往莫追寻。

风雨翛翛花事阑，余寒迤逦麦秋天。
一春不见飞蝴蝶，几夜初闻叫杜鹃。
林外画眉谁妩媚，花绣眼自便翾。
上林还有嘤鸣否，此日春归一黯然。

少日从军辉绿縢，如今一室与云朋。
低眉深闭车中妇，背俗空悬木上罾。
何幸传衣归六祖，莫忘受记出燃灯。
相期何止诗篇事，大节无亏誓饮冰。

前身曾学昭仪舞，时样工为京兆眉。
拣尽好枝无可意，倦寻芳草歇多时。
晓畦雾重狂须减，风槛花飞悮与随。
不但蛛丝深著避，更知红袖亦堪疑。

掷果久怜潘岳好，投梭不放幼舆痴。
彩云似扇羞郎面，新月如弓学妇眉。
喜鹊成桥终有别，阳乌出海且教迟。
如何自古占天者，不说经躔有动移。

晴暖不妨临石濑，清寒多是傍柴关。
香须蜂咬应知苦，斜影僧眠得占闲。
数点稀星枝上下，一痕残雪树中间。
入冬冷落愁眉结，见尔鲜明故展颜。

事过清眠足，心宽缓步宜。
古人无限事，烟蹙几修眉。

堕马乌云懒画眉，博山宿火翠烟微。
绿窗不扫香尘护，暖日青虫化蝶飞。

石屏溪上晚风柔，深念沉思注易楼。
好酒自能和性气，闲愁何必上眉头。
十风五雨天常顺，万绿一红春更留。
灶婢解炊新麦饭，提鱼仍就篆畦游。

竹冈先生一世贤，如何断我百十弦。
苦哉几枕黄鹤梦，天风吹到吴江边。
先生手提绿玉鞭，跨馿与我说去年。
梦中记得去年别，缚鸡提酒送上船。
明年奇章观前泊，捩手烹鸡持酒酌。
饱歌醉舞插梅花，几夜月中记说着。
谁知相逢刘太史，拭目云烟新落纸。
便从太史使之年，恁时祗谓黄河底。
书生欢喜斯文寿，嘱下楚云楼上酒。
菊花九日是明朝，遥望长眉三稽首。

雨余玉带已浮杯，未办庞眉一笑陪。
春向五更抛我去，君从何处看花来。
商丘大夏三十魄，白水青松大小回。
此去政须笼短帽，瑶阶领鹤恣徘徊。

曲不闻中散，枰犹对弈愁。
相忘君象小，忍记妇眉愁。
周版新编齿，秦箕旧会头。
白云知识远，跨海结成楼。

翰林昭代世之雄，何止将军走下风。
吟墨淋漓三极浃，酒杯倾倒五湖空。
可怜墓草离离碧，不似袍花袅袅红。
端的骑鲸何许去，娥眉亭上问渔翁。

高风吹断溪桥笑，几个庐山昏又晓。
新开图画白鸥江，螭吻摇鬐到云表。
长廊昼永茶烟青，参禅问道谈诗声。
苍头卓午汗交面，烹葵菹韭炊香粳。
中有轩轩秀眉宇，春日蓝田初过雨。
一幅纱巾三士衣，俨然方外家人主。
吾闻曾有奇鸢肩，亦闻曾有惊弥天。
又曾有与花三朵，聊复尔耳能千年。
谁信沙门头有发，谁信道士喉无结。
饭盂朝贮五山云，酒壶夕注沧海月。
此月濯濯乎初明，此云冉冉乎方生。
仓之无穷饮无竭，冁声大笑东风行。

月明宫袍窅窅，新沙钓艇浟浟。
犀口不能一语，蛾眉只管千愁。

七月景炎炎，金神令初驰。
辰哨掩村墟，挈家向山薇。
左手掖慈母，右手招妻儿。
小人俱世役，谁能抱朝饥。
举头赤日高，茧足荒山垂。
慰老忽喘息，抚婴母啼悲。
吞声各偷生，莫问厉阶谁。
纷纷事轻逞，枭獍忍若为。
性命不直土，杀戮以当戏。
鬼妾充所欢，皇颜色戚怡。
恢恢不罩渠，何辜及林池。
今经用戏地，满目腥风吹。
少陵归草堂，曾叱群小非。
嗟哉夫何言，收拾聊此归。
此归实天幸，团栾如去时。
墙西老桂色，屋南佳鞠姿。
一笑浑未忘，主人旧须眉。
东巷去问安，茗椀重酒卮。
北邻了残获，戒妇中宵炊。
穹昊由此正，礼乐傥可期。
悠悠风尘中，宁不剩四支。
未识衣裳化，何年及茅茨。
昕昏有为命，啜水当如饴。

君不见游尘着空生九州，人其中间悬两眸。
杨花化萍无根蒂，风消水长东西流。
红南下湿人易老，过尽岁年还草草。
长留白日照人间，榆柳浮生转枯槁。
球纹带绕千花黄，青娥攒眉眉细长。
莫言一尊千万寿，乃翁身命属渠手。
长安城中鬼笑人，水底纸钱能不朽。
今人不见古人心，古人不见今人事。
天上若无长生人，即是古人都尽死。
金凫银雁满江湖，神光夜夜开黄垆。
年经月纬三百卷，平生欲作何人书。
古人去去留不得，我些古人三太息。
今人莫诧山石牢，更后十年人不识。

君不见未央前殿罗九宾，汉皇南面呼韩臣。
无人作歌继大雅，至今遗恨悲昭君。
丙殿春闲鬭冯傅，掖庭新花隔烟雾。
票姚枉夺燕支山，玉颜竟上毡车去。
人生流落那得知，不应画史嫌蛾眉。
痴心只共琵琶语，归梦空随鸿雁飞。
穹庐随分薄梳洗，世间祸福还相倚。
上流厌人能几时，后来燕啄皇孙死。
野狐落中高台倾，宫人斜边曲池平。
千秋万岁总如此，谁似青冢年年青。

玉箸晕深宫领巾，金槽夜琤出塞新。
风沙陇上岁摇碧，一掬犹残长乐春。
六奇计丑书来慢，曾是控弦三十万。
沼仇无术遣蛾眉，此日天骄更须豢。
黄鹄传歌天为悲，边笳按拍鹊南飞。
琵琶远恨无人省，灼面东家晓妆影。

华表归威可手攀，新亭风景落眉间。
千年宇宙千年事，万里湖山万里天。
庭蠡水来仍水落，衡庐云起复云闲。
古今只在斜阳外，安得凭高一破颜。

周行淮汉万山川，重此经过十五年。
野老眉间新世事，蹇馿背上旧吟鞭。
几分春色梅花后，一片归心杜宇前。
深谷有人难问信，石桥倚遍晚晴天。

一箭乾风射眼酸，几棱远碧压眉攒。
芙蓉开彻徐娘老，杨柳疏来范叔寒。
何处素商调绿绮，谁家翠袖倚琅玕。
无情九辩浑抛得，却被天公画出看。

梦事曾陈一瓣香，清愁两地鬓眉苍。
少陵空复诗劘垒，王湛聊须易在床。
古有忘言行畏垒，今无书法可柴桑。
提君四印各安稳，正使同群不乱行。

梅梁在屋东，梅溪在屋西。
举头东西望，古意入双眉。
彼溺犹己溺，彼饥犹己饥。
皇皇圣人心，万世同一机。
诚明与物欲，方寸分町畦。
火然而泉达，扩充无边涯。
禹亦何人哉，勉之宜及时。

去年无准死，今年痴绝丧。
二老百世师，一去空天壤。
玉磬与天球，满耳皆新响。
堂堂万钟鼎，横列乳峰上。
愿也天台来，双眉拥青嶂。
要见乳峰人，不作行役相。
碧树明秋花，吹香上藤杖。
长松四十围，悬水一千丈。
到门相见时，为我问无恙。

眉睫功名气，笔端天地春。
孰知心念苦，祇与圣贤亲。
味淡有真乐，眼高无古人。
金鸾行夜直，坐听漏声频。

到家差晚两眉颦，直气轮囷吐未伸。
却恨青山埋骨早，不教眼见洛阳人。

清癯骨相瘦观流，诗不能工满面羞。
镜里新愁无一点，却因吟事上眉头。

篷底欹眠醉复醒，君山只在两眉青。
浑家不管兴亡事，一味和云看洞庭。

迷是谁兮悟是谁，山僧赢得眼如眉。
新糊纸被烘来暖，睡到天明日上时。

清溪眇如斗大邑，万山壁立土硗瘠。
百分地无一分田，九十九分如剑脊。
一亩之地高复低，节节级级如横梯。
畈心一畦可一亩，边旁一亩分数畦。
大家有田仅百亩，三二十亩十八九。
父母夫妻子妇孙，一奴一婢成九口。
一口日啖米二升，茗鹾酰醤菜与薪。
共来日费二三斗，尚有输官七八分。
小民有田不满十，镰方放兮有菜色。
曹胥乡首冬夏临，催科差役星火急。
年年上熟犹皱眉，一年不熟家家饥。
山中风土多食糜，两儿止肯育一儿。
只缘人穷怕饿死，可悲可吊又如此。
有司犹曰汝富民，手执鞭敲目怒视。
今年淫雨天作难，汹涌澎湃四五番。
浮尸弊屋环江下，迸山裂地如鲸奔。
半山都成水泽国，平地皆作龙蛇窟。
水头晚退早复来，屋角朝出夕又没。
岿然令丞簿尉衙，下视四境无人家。
水平归家无屋住，有屋住者无生涯。
农民抛家认亩陇，担砂翻石肩皆肿。
百千一亩判晚秧，一坵分作两坵种。
都来一亩无百千，买秧已费半百钱。
眼前插种已剜肉，头后丰歉犹在天。
晚田再种未可保，早田无秧为出草。
皂衣旦暮来槌门，今年苗税催得早。
打快织机趁头纲，作急籴米输苗仓。
更有一言牢记取，断不许人言灾荒。

相见不扬眉，君东我亦西。
相逢欲相唤，脉脉不能语，总是粥饭气。
贴贴底无缝罅能有几个，温州城里何限数。

白水田边问路头，雪眉婆子打耕牛。
草鞋泥滑青山远，不是愁人也著愁。

尊者策眉王不会，十方刹土古风清。
佛斋胜会亲曾预，不是寻堂粥饭僧。

人有黄金宅，弃之徒自忙。
北风连地起，吹雪上眉梁。
杳杳黄泉路，难逢日月光。
吾侬如此说，且去审思量。

长髯郁然，美哉丰姿。
忍使尺宅，而见愁眉。

鸿蒙肇开辟，变嬗几成毁。
寥寥断竹歌，瓦堲溯姚姒。
周坟典以族，讵认青乌子。
公琴记咎繇，邢山称东里。
葛淯失之矫，璠玙过于侈。
焉知宫夹墓，莫识龟言水。
铜槃字十六，铭自比于始。
延陵有孔篆，乌宁半辞止。
汉砖犹简朴，石章寖华靡。
无愧惟有道，媚俗多虚美。
七松谈士良，何以惩不轨。
载笔鲜南董，袭浮谬臧否。
岂悟冢中人，三百年不死。
妇名弗出阃，古未有碑诔。
谥见春秋初，志起典午氏。
簪蒿隠士妻，芳刻垂千祀。
杨高托不朽，习之文中理。
或犯葵丘禁，息国事何耻。
蛾眉为黄土，磨灭更谁纪。
宰如比何人，维邑之士女。
逸民孺仲裔，冰雪濯纨绮。
采俪古鄞州，俭勤终莫齿。
试问几何年，颇与铜人似。
虽微黄绢辞，亦质而不俚。
丘夷池又平，蓬颗今廛市。
聚庐寒劫灰，余光辉泥滓。
曰德巢由俦，闺曰莱鸿比。
我行松柏下，势荣朝菌尔。
隆碣牛砺角，翁仲卧荆杞。
兰艾均一尘，玉珉同一毁。
孤竹梦泡然，柳下垄孰是。
片石幸有传，诗以贻彤史。

旴江文物盛江西，有底醇风欠转移。
端藉乡贤扶世道，共修礼饮迪民彜。
厖眉华发四朝老，方领圜冠三代仪。
天理人心非外有，信乎王道不难知。

醉骑鹤背堕红尘，镜里常羞一幅巾。
穷达底论身外事，英雄或是眼前人。
岂无散木偏能寿，亦有名花不及春。
三万六千长短日，吟边莫遣两眉颦。

莫读书，莫读书，惠施五车今何如。
请君为我焚却离骚赋，我亦为君劈碎太极图。
朅来相就饮斗酒，听我仰天歌乌乌。
深衣大带讲唐虞，不如长缨系单于。
吮豪搦管赋子虚，不如快鞭跃的卢。
君不见前年贼兵破巴渝，今年贼兵屠成都。
风尘澒洞兮豺虎塞途，杀人如麻兮流血成湖。
眉山书院嘶哨马，浣花草堂巢妖狐。
何人笞中行，何人缚可汗。
何人丸泥封函谷，何人三箭定天山。
大冠若箕兮高剑拄颐，朝谈回轲兮夕讲濂伊。
绶若若兮印累累，九州博大兮君今何之。
有金须碎作仆姑，有铁须铸作蒺藜。
我当赠君以湛卢青萍之剑，君当报我以太乙白鹊之旗。
好杀贼奴取金印，何用区区章句为。
死诸葛兮能走仲达，非孔子兮孰却莱夷。
噫，歌乌乌兮使我心不怡。
莫读书，成书痴。

九壤卧龙呼不起，乳臭谈兵空满耳。
书生未识玉帐经，且抱此图究终始。
姬家出车咏，嬴家小戎诗。
卫家武刚捍突骑，马家偏厢走羌夷。
只今车阵无人识，天狗横空洒腥血。
胡人以鞍马为家，谁遇奔冲展奇策。
豫章先生今孔明，胸中森罗万甲兵。
天衡地轴妙绝识，内阵外阵何纵横。
千枝绿沈列虓虎，万臂黄闲张白羽。
人言险野难用车，公独规模掩前古。
车攻图，车攻说，八采眉前曾进彻。
世人苦谤陈涛斜，却向齐门空鼓瑟。
今朝朱轓富川头，绝江以北瞻神州。
李纲政要讲车战，南渡勋业应可收。
泾水黄，铁山碎，双轮快碾幽燕地。
朗诵先王复古篇，他时此笔犹能继。

蜥蜴盆边解滑稽，且分社肉饱蛾眉。
刘郎最怕秋风冷，那听君言换殿帷。

绰约新娇生眼底，侵寻旧事上眉尖。
问君别后愁多少，得似春潮夜夜添。

西都山水天下奇，神嵩景室环清伊。
甫申间气秀不绝，生贤会圣昌明时。
衣冠占数盛文雅，台符卿月光离离。
魏京雄奥压幽朔，游宫御府严天威。
膏田千里翳桑柘，犀甲万旅驯熊罴。
公当缓带名三镇，悬赤继轸承保厘。
追推契遇最深旧，加复雍孟交旌麾。
仁皇一庄龙虎榜，桂堂先后攀高枝。
宦游出处五十载，鸾台骥路俱腾夷。
三公极位固辽隔，五年以长犹肩随。
公今复主凤门钥，仆亦再抚侗台圻。
二京相望阻河广，三径不克陪游嬉。
忽闻干步踵门至，投我十二耆英诗。
整冠肃貌讽章句，若坐宝肆罗珠玑。
为言白傅有高躅，九尹结社真可师。
欲令千载着风迹，亟就僧馆图神姿。
词宗端殿序篇目，滂洒大笔何淋漓。
眷言履道靡充诎，菟裘近邑将营归。
敢云绘素得精笔，愿列霜壁如唐规。
退居旧相国元老，十年还政瀍之涯。
康宁富贵备五福，灵宝盛气如虹霓。
昔年大对继晁董，登科赐第同一期。
紫垣步武既通接，金沙里闬还邻比。
探禅论道剧训对，摩轧太古穷天机。
二贤勋业冠朝省，爵齿官学谁依稀。
今将图画表来世，讵可下客联缨緌。
既蒙月品定人物，不敢循避违风期。
况承开阁厚宾客，富有景物佳园池。
铜驼坊西福善宅，修竹万个笼清漪。
天光台高未百尺，下眺林岭如屏帷。
花王千品尽殊胜，风光绣画三春晖。
六相街中潞公第，碧瓦万木烟参差。
左隅庙室本经礼，右阁宸翰尊星奎。
婆娑青凤舞松柏，焕烂素锦薰酴醿。
石渠飞溜漱寒玉，昼夜竽瑟鸣阶墀。
伊予陋宇治穷僻，姑喜地广为环溪。
楼名多景可旷望，台号风月延清晖。
四时花花不外假，拏舟傲帻联嬉怡。
怀归抚事若饥渴，恨无羽翼西南飞。
人生交旧贵伦辈，情亲意接心相知。
岂无晚秀负才蕴，高谈大笑拘礼仪。
洛中故事名义燕，二毛第一年相推。
洒冠登仕荷天宠，尊君报国当百为。
既嗟大耋盍知止，纳禄谢事皆所宜。
顾方北道倚烦剧，未许解绂披荷衣。
长篇不令负花约，为指风什歌式微。
如羹甘露爽心骨，似柄玉麈亲颜眉。
兰丛虽未长罗宅，菊英似亦思陶篱。
子山已著小园赋，彦伦犹愧锺山移。
聊摅短引谢招隠，肯使猿鹤常惊啼。

来何容易去何迟，半在心头半在眉。
门掩落花春去后，窗窥残月酒醒时。
柔如万顷连天草，乱比千寻匝地丝。
除却五侯歌舞地，人间何处不相随。

乐天尝日浔阳渚，舟中曾遇商人妇。
坐间因感琵琶声，为托微词写深诉。
因重佳人难再得，故言何必曾相识。
今日相逢相识人，青衫拭泪应无极。
我因从官临川去，豫章城下风帆驻。
续有翩翩画舸来，斜阳共系垂杨树。
绿窗相近未多时，红帘半动闻私语。
认得舟中是故人，从人来自韶阳路。
柔情脉脉不得通，余时冉冉时闻度。
借问舟中是谁氏，长自庐江佳丽地。
苏姓从来字小卿，桃叶桃根皆姊妹。
十岁清歌已遏云，十一朱颜妒桃李。
十二能描新月眉，十三解绾乌云髻。
乱花溪上偶相逢，一托深心许为婿。
翠鬟曾翦系平生，暗断金钗为盟誓。
无何官难两相忘，因兹流落来天际。
扬州一梦今何处，风月心情向谁诉。
筭来争似不相逢，空感当时无限事。
昔日风光曾作主，今日风光如蓦路。
肠断江头夜不眠，风帆明日东西去。

社稷功名出隠沦，天高听远亦应闻。
庞眉一去无人问，七里商山但白云。

槐庭二老乐尧仁，盛集高年洛水滨。
华衮具瞻虽礼绝，白头序齿却情亲。
清闲几席同禅院，山野巾裘似隠沦。
尊酒椒香才过节，池塘草色已催春。
白公酣畅吟哦内，卫武康强笑语频。
岂独丹青传不朽，潜欣风俗欲还淳。
芝田鹤戏调形健，莲叶龟游纳息匀。
商皓寂寥拘小隠，汉疏局促止家人。
莫因气貌疑丹灶，自有光阴寄大椿。
复得兼谟为重客，恐遗元爽在编民。
神仙可学今方信，道术相忘久益真。
满座交欢祝眉寿，群生五福托鸿钧。

游遍西南转法轮，归来挂锡旧溪滨。
师心皎皎潭中月，世俗悠悠几上尘。
白雪眉毫俱晚暮，碧云章句独清新。
近来素壁皆图像，如满联成七老人。

优贤从谏致时雍，舜目尧眉俨睟容。
灵算格天齐睿考，瑞元开䇲倍神宗。
梦回彩仗归霓阙，愁入宫声咽暮钟。
臣子诉号空殒血，鼎湖无路许攀龙。

商飚迎素律，兑泽荐元精。
象顺奎钧烂，天锺义气清。
千龄将圣偶，冢辅为时生。
粹蕴森群玉，冲襟贮四瀛。
大方捐朴斵，淳辨复韶韺。
先帝龙飞日，朝阳凤一鸣。
振文齐木铎，保国敌金城。
旧德方图任，鸿钧正倚平。
具瞻归峻岳，众口说和羹。
固结君臣分，穷探礼乐情。
用人兼畎亩，得士尽豪英。
省罚蠲茶法，均徭审地征。
镇浮还美俗，恤隠起疲氓。
考古渊源博，含章气思宏。
太平论极至，坠典悉兴行。
文物期三代，规摹小二京。
纳忠高子孟，任重等阿衡。
国本重离正，身谋一羽轻。
殊方想风烈，曒日照功名。
嗣圣嘉深识，明神格至诚。
官仪端表宪，圭瑞竦桓楹。
邦揆车遵辖，时髦鹿在萍。
戍亭无警燧，廓庙有奇兵。
达节天须佑，真儒道始亨。
黄裳坤德静，玉铉鼎功成。
坐致唐虞旦，前无丙魏声。
昌期逢庆诞，睿宠极光荣。
烨烨台符应，诜诜喜气盈。
南岩同久固，西昴共晶明。
史克歌眉寿，芳风愿载赓。

出藩宠进白云司，台札仍欣得告归。
苏子佩虎钮，腰龟緺，列城旗鼓随高牙。
兰亭一水近馆娃，乃今衣绣先过家。
秋风从此生蒹葭，舟五百里行荷花。
西陵渡口晓{山含}谺，飞楼想到期及瓜。
恩先甘雨满菑畬，讼逐笔止庭不哗。
秦山千仞高无加，昼望蓬莱挹仙霞。
鉴湖万顷淼无涯，夜看牛斗乘星槎。
平林摘笋崖撷茶，酒胾泉美而鱼嘉。
醒吟醉墨鬭天葩，此乐未可岁月赊。
玉皇赭案香飘斜，匹马赴召且复挝。
民贫惠政空叹嗟，重见尨眉出若邪。

莫爱卞山色，莫羡苕水清。
山高天早寒，水深潜浪生。
维此贤丈人，宇韵和且平。
冷清窅无威，妍词吐春英。
众人玩其华，君子挹中情。
恺悌神所劳，假乐眉寿并。
安车省家园，华艾立儿甥。
邦君示尊礼，宴衎既丰盈。
言还湖上居，载酒饯东城。
宾醉可复诉，贵老事非轻。

太平天子厌弊旧，尽解纲条重结纽。
一朝进士各名经，五百年来病声偶。
弟子增员岩穴空，博士献书车马走。
鸿薄青冥昔在笼，鱼忆沧浪今脱笱。
乘时得志君其人，平生好学气撞斗。
诋诃毛郑为低眉，辨说仪秦不容口。
本需束帛贲圭衡，勉应新书辞畎亩。
时髦往往出江南，解褐须期居帝右。
藏珍韬椟元待价，搦矢抚弦须应手。
勿学迂疏鲁两生，是古非今空白首。

溪上龙蛇屋，萧条帝子祠。
竹痕当日泪，山色后人疑。
仙服霞留绮，新装月印眉。
楚民亡水旱，箫鼓谢神禧。

永州何仙药最灵，神丸能溃邕州城。
广西两道再清平，百万赤子荷更生。
笙鹤一去三百年，东南忽变为腥膻。
为血为肉生灵苦，在者疮痍何日痊。
上界真人有同性，不学神仙学孔孟。
有术医国无人知，要为吾民救微命。
察脉肥瘠韩子精，论疾阴阳子产明。
神功端不让思邈，古道依然如宋清。
得钱卖药少取利，无钱乞药喜舍施。
好客来时入酒垆，无朋终日阅书市。
忆昔民生三皇前，下寿无疾享百年。
神人妙用不可见，本草灵素犹有传。
古云医不通三书，世上断不服其药。
如君胸中有炎黄，冷笑三书尽糟粕。
我闻上帝最好生，活人功多朝玉京。
请看岐叟至陶葛，神仙多是良医成。
东南干戈二十秋，人无贫富眉长愁。
千人幸有一人在，到处呻吟无歌讴。
遗黎若要家平康，但愿良医自天降。
不龟手药有灵时，好看良医作良相。

道士携壶酒，相迎劝瓦卮。
野葩芳杖屦，林霭润须眉。
自说夜频醉，不知朝有饥。
问曾辟谷否，擘树嚼松芝。

吾家一何奇，奇峰照南窗。
是为紫阳山，万木青枞枞。
上有出岫云，下有见底江。
江清云无心，伴此眉宇厖。
诗思忽飞来，时有白鸟双。
落日澹秋色，寒沟度枯杠。
归欤书屋夜，昏灯剔幽釭。
怀人良未远，遁翁生是邦。

箐果崖芝日足餐，卖薪时亦下云端。
邻家有酒常同醉，晚岁无衣不叹寒。
黑白石充棋子用，青黄树当历头看。
须眉不愧商山皓，可待为人作羽翰。

诗忙去复来，侧睨笑舆台。
未厌庖三韭，终难和八梅。
亲朋惊逝谢，租债迫征催。
不酌开怀酒，愁眉讵许开。

山肩寒耸月随归，榾柮炉红闭板扉。
跨灶郎来温课册，齐眉人为折深衣。
花传喜信灯如语，草就佳篇字欲飞。
旧日声名刘夜坐，能传家钵似君稀。

夜梦东坡公，分我龙脑香。
玉指撮冰雪，佩之鞶带囊。
江湖衰老踪，十度游浔阳。
始入紫极宫，勉和琼田章。
太白实首唱，继以双井黄。
此诗岂容续，束缊侪朝阳。
孺子可教欤，驭风来帝傍。
跛鳖傅羽翼，恍惚追龙骧。
文通五色笔，尚为文字祥。
公名蔽天壤，谁敢邀余光。
再拜眉山集，一上秋声堂。
残馥果容丐，永流千古芳。

明年公七十，我老眉亦厖。
一会岂易得，招呼酒盈缸。
慷慨上高城，恻怆临大江。
雪水倾蜀峡，烟树连淮邦。
风景故不异，愁心私自撞。

气豪心未平，三已复三仕。
毫髪志不伸，所至但屈己。
屡触炙眉怒，讵啻折腰耻。
七年困江国，脱身走故里。
欲著藏山书，实录立传纪。
往事邈难问，毫简遽云止。
不如一杯酒，此亦焉足恃。

七叶衣冠尺五天，赤眉兵起竟谁全。
备尝庶孽流离□，□会仙真接引缘。
身世万端艰苦后，家门十载变更前。
操持正要看帆柂，勿便夸为到岸船。

十年前此日，视篆上严州。
借服初金佩，峨冠尚黑头。
乾坤谁失驭，江海已横流。
保土虽无恙，忘家弗自谋。
寒门惊瓦裂，痴子困萍浮。
追忆危阽急，都忘屈辱羞。
众推真胆大，孰察暗眉愁。
盗贼诛锄定，租佣减阁优。
民功差稍稍，己事太悠悠。
绵薄稀储峙，贪婪恣取求。
冥怀随命运，失意起冤雠。
屡跋三关马，更乘四渎舟。
长城青冢月，大汉黑山秋。
甫息台卿担，空余季子裘。
解官终欠早，破产复奚尤。
酹柏悲先垅，畦蔬偃故丘。
信书无一得，负债有千忧。
倒箧衣俱典，连床药未瘳。
不如穷百姓，何谓古诸侯。
公论谁诗可，莲花博士俦。

里巷有穷叟，颓屋仅四壁。
晨出暮乃归，升合赖筋力。
何能致大嚼，所具但粝食。
上以饫老妻，下以毓子息。
每饭焉得饱，酰醤或弗给。
懽然咀啖间，相对无戚色。
谁家粗禄仕，粱肉颇丰殖。
至亲本不多，辛苦养奴客。
雕盘割玉脂，香甑淅珠粒。
精腶及美糗，俊味岂易得。
大姬挟怨怒，不举至日昃。
小婢亦仰面，屏置若弃掷。
政尔万金重，不作一钱直。
主人敢兴问，翠眉愈烦啧。
乃知钟鼎门，庖宰刀机赤。
不如□□底，破铛煮荞稷。

玉斧难修旧月轮，凄凉沙鸟犯钩陈。
总因燕颔多庸将，却误蛾眉事别人。
一纪于今兵粗定，四民莫若士犹贫。
酒垆高李能同醉，老眼昏花暂觉春。

我比绛老今何如，甲子三百六十余。
雨多晴少几水旱，往往咎证符占书。
新正三日甲子雨，残腊未春何所主。
通理三白妄自宽，明旦寒檐雪寸许。
耳顺已过从心前，平生目击真可怜。
兵戈屠斫骨骸拄，疾疫葬埋墟墓连。
偶容脱遗鬼录内，贫无人知窘无对。
至此岂可逢歉岁，夜枕梦惊心欲碎。
虽然慎勿尤天公，迩年米价元不穹。
汝自不肯学贪吏，攒眉耸肩甘诗穷。

太湖之岸环□县，君所佐县为最雄。
其民无不挟利刃，往往杀人白昼中。
荻浦盐丁更狞恶，轻舠出没洪涛风。
迩来清霜冻天地，一扫蚊虻销昏雺。
承平难治乱后易，况今官制权任同。
监尹丞簿设四职，圜坐决事皆宰公。
三可一否或二否，掀案掷砚纷相攻。
北人欺南恃气力，但亦颇畏明与聪。
君才如此彼定服，岂敢专辄关节通。
弊根安在在俸薄，所至贪吏如蝗螽。
上征下取至民极，何异大虫食小虫。
百姓把盏长官受，饩牲器币厩宇充。
自古书传未之见，具人眉目心䝙熊。
甚至唯恐盗不作，诬谓叛逆兴兵戎。
村落雠杀小鬬阋，一室作过千室空。
君昔茌平鸢肩翁，斗酒濯足游新丰。
略与常何草封事，便应入侍丹墀枫。
昌黎调笑崔蓝田，哦二松间何匆匆。
敕君就此岂不屈，径欲一往苏疲癃。
僚友二三户七万，照以胸次百炼铜。
升堂熙怡一署字，鼓舞父老歌儿童。
书画船过水晶宫，杨柳正绿花正红，且为老夫寄诗筒。

时时屈指春余几，日日攒眉雨不晴。
邂逅三年为此客，蹉跎一事竟何成。
牡丹花过劳乡梦，石首鱼来听市声。
自古忍穷尽豪杰，囊无挑药未须惊。

病人有谷气，面黄无不瘳。
黄不欲太明，如缟裹栝楼。
相工摭绪余，喜色占眉头。
得非许负术，亦从岐伯求。

年饥身复病，食尽药无良。
此老何其窘，于诗自不妨。
暑窗从纸破，晴井放绳长。
稍觉愁眉展，初秋夜欲凉。

湖山一笑乾坤破，欺孤弱寡成迁播。
不念六宫将北行，太师双拥婵娟卧。
甬东香艳到漳南，争看并蒂芙蓉过。
天兵及颈幸全尸，想见骈肩泪珠堕。
木绵花下痛犹新，已向谁家踏舞茵。
长头未及死肉冷，折齿遽专妆面春。
赤城战场夜避火，万里又随燕塞尘。
肉食酪浆更苟活，不惭金谷坠楼人。
万户郎君遄卒死，却自金台还故里。
嗟尔薄命两佳人，三为人妾亦可已。
巧画蛾眉拙针线，空自纤纤长十指。
后堂执乐换小名，更事少年贵公子。
忆昔军中入相时，潜搜密逻渔妖姬。
民间妻女凛不保，何啻如花三五枝。
曲江近前少陵恐，今日总孕他人儿。
贱获淫婢何所知，但为权臣深惜之。

我不羡渠乘大马食肥肉，我不羡渠寝细毡居华屋。
富贵两字输与渠，奈渠未免一字俗。
我有诗肠如月朗三秋，我有酒肠如海吞百渎。
西湖之水足供酒一杯，西湖之山可作诗千幅。
羽客写我醉吟意，雪为长髯电为目。
岂知天上三台星，焉用人间九州督。
仕宦不达坐多言，衰老未死缘寡欲。
眉毛及须尚如漆，此为寿相万事足。
莫言不智又无福，宁当忍穷勿受辱。
气豪未减天外鸿，神清差似霜前菊。
有人指点问为谁，云是紫阳方虚谷。
欲求我者，南山之南，北山之北。

意所欲往路无远，暖韭早梅政堪剪。
相逢不少酒一杯，大胜能成丹九转。
争席者谁斯薪翁，何至帖奉鱼军容。
我一山仆君一童，亦无蛾眉间歌钟。
忽如云散倏萍聚，无何有乡是归处。
寄声为谢黄面仙，焉用七重围宝树。

碧眸冰齿寿眉厖，谁识前朝老雪江。
指下七弦今第一，豪端行法更难双。
向来屡获观诗卷，恨不相从倒酒缸。
深愧后期似圯下，云间几度拓吟窗。

白纻乌纱巾，久不见此客。
眉长耳有毫，眸子秋水碧。
惠然顾柴门，坐对山气夕。
荒芜渊明径，寂寞子云宅。
携酒意殊厚，细酌话宿昔。
袖中出新作，关键有阖辟。
五十始学诗，定复笑高适。
繄予骨相屯，年年困行役。
里社何幸还，尾君杖屦迹。
苦辛厌奔驰，忧患饱阅历。
胸中万不平，一笑春冰释。
双鸡古侯膳，拜赐书之策。
顾无明月珠，何以报私觌。

先祖五男子，其下八男孙。
白首涉患难，仅余二老存。
兄昔健如虎，行步疾飞奔。
长眉具寿相，修髯当风掀。
千丈耸巨栋，一朝成枯根。
强者尚若此，弱又其奚论。
惟兄负刚劲，临事简不烦。
可否率正色，臧否多直言。
谈笑无城府，其实春和温。
𪫺壬有弗察，平地生雠冤。
惟扬赴逮对，乃用怨报恩。
十年归来乎，下帷董生园。
此死幸无愧，彼生非游魂。
春官一再上，科名合高骞。
世事既鼎革，何如偃丘樊。
百里许起家，性终不耐喧。
军马尘未已，朝夕常闭门。
劣弟解雕郡，生理古井眢。
时复造兄室，酾酒崇盘餐。
二月近生日，烂漫倾芳樽。
岂谓三四月，医药昧病源。
平生无妾侍，寡欲培真元。
焉用艾与附，内外加炮燔。
五月二十八，了了语不昏。
为后取犹子，愚哉真犬豚。
此事未称意，似难它选抡。
委曲进宽譬，且望进粥𫗞。
乃后密探问，不敢逾闼阍。
诸幼日传报，精神稍昂轩。
奄忽季夏半，长往游厚坤。
走赴气已绝，号恸书灵幡。
忆兄旧论议，亹亹双袖揎。
口齿未即闭，饭含莫咽吞。
盖棺一何速，迫此炎暑袢。
衰薾抱怛痛，哀声嘶霜猿。
人生孰不尔，屈伸手覆翻。
考终亦一福，拱璧无瑕痕。
丘嫂抚孤穉，匪伊将冠婚。
或者气质变，培壅成兰荪。
寒宗弱一个，缪居昭穆尊。
上当相宅兆，安厝居高原。
下当教贻厥，敬恭奉蘋蘩。
秋风几黄落，我亦超昆仑。
焉得天地间，长挂扶桑暾。

尔来画工工画花，俗眼所识惟纷华。
牡丹百卉哄蜂蝶，芙蓉鸳鸯相交加。
大为屏帐小卷轴，堆红积绿供□奢。
高人瞥见付一笑，妇女小儿争惊夸。
我爱杨君画山水，要自胸中有妙理。
巴东巫峡猿夜鸣，洞庭潇湘雁秋起。
皓月明河万里天，淡墨扫成顷刻耳。
旧与结交三十年，今老而归识其子。
是父是子皆诗人，每一相逢佳句新。
西风萧寺父谓子，写此前朝朝士真。
自言画是作诗法，状貌之外观精神。
忽似老夫对明镜，翛然雪鬓乌纱巾。
野态愁容本难画，问言何得此奇怪。
得诸苦心熟在手，郢人斤斧由基射。
腰围不用黄金带，象笏紫袍贫已卖。
只消结束作樵翁，看山独立长松下。
大杨居士醉曰然，小杨居士呼来前。
眉间更著□毫一，缥缈诗仙仍酒仙。
汝不逢我作郡年，此直当酬百万钱。
今既无此无可言，聊复赠之歌一篇。

三从分定付之天，捧案曾无月再圆。
莱子方同彩衣舞，鄘风忽赋柏舟篇。
频年兵革经多难，奕世门闾喜独全。
孝节从来足阴相，儿孙衮衮寿眉前。

扁舟相送浙河滨，又向苕溪住几春。
雨路远来应跋涉，雪眉闻说尚精神。
山城风物非他日，诗社交朋不数人。
略遣后生识前辈，挥犀为洗庾郎尘。

攒眉抱膝一衰翁，岂为区区口腹穷。
早向前朝阅诸老，曾微晚辈绍遗风。
草堂诗到夔州后，竹马年思大历中。
略共清谈商此事，未妨倾倒一樽同。

强展愁眉进一杯，年年红熟见杨梅。
至亲阻寇全无信，时贵嫌贫近不来。
京兆旧游张敞马，督亢遥望剧辛台。
华荣寂寞手翻覆，好在徉狂老万回。

曰予视贼垒，雨且二十日。
山行屡颠仆，泥行马没膝。
火攻未可施，诸军睨空碧。
小丑胆气粗，亦有炮与石。
持榜以招之，贷命续粮食。
彼谓一下山，求活岂可得。
使君廉且慈，眉攒咽为塞。
未必皆凶徒，胁从十有七。
暴露数月矣，武将正愤悒。
合围焉肯退，但欲事鏖击。
天意不肯晴，讵不念冤抑。
渠魁谋遁逃，所幸已就执。
焉得遂两解，曲赦与抆拭。

皓首厖眉话昔游，隙阴俯仰叹如流。
万山中遇驱骃辔，十载前同上鹤楼。
洚水余氓犹粥饭，潢池小丑更戈矛。
纷纷贪吏甚狼虎，盍与驱除绝后忧。

今沿古溯醉眉攒，堪转舆旋老眼寒。
昼静倚楹常独立，夜深抚几忽长叹。
关张运去金刀绝，王谢声沉玉树残。
欲淬笔锋刳鬼胆，生冤死恨海漫漫。

上古三皇轩农羲，天始有柱地有基。
腹虚与实疗民饥，心塞与开植民彝。
保民性命专厥司，握生杀权名曰医。
万事万物有偶奇，一阴一阳之所为。
五运六气相参差，流行百骸敷四肢。
河堤蚁窍如针锥，荣卫微爽颠不治。
沉里浮表数及迟，指下难明审毫厘。
能肉其骨扶其危，神圣工巧古所推。
汴梁凯旋并门师，代州之郭天下知。
半留中原半南移，大方脉科三百期。
黄金台边驿骑驰，大树古巷传言丝。
趣装北上扬喜眉，药囊香细温风吹。
肘后之秘神护持，本草我亦一二窥。
素问难经手曾披，但于一事似有疑。
左右心肝肾肺脾，女人反此背看之。
叔和脉经无此辞，托名为诀翻支离。
尺盛尺弱分两岐，句拙语俗意有疵。
举世附和莫钳锤，惟晁公武能辨兹。
欲攀易牙别渑淄，郭侯去矣不可羁。
丹砂赤箭参术芝，豕苓鸡壅败鼓皮。
百发百中谨所施，楼护侯鲭勿涎垂。
弘景当有还山期，赠行聊效黄庭诗。

野鸟呼风金粟堆，曲江宫殿委荒苔。
是非谁办笔褒贬，鸿燕屡惊春去来。
偃月人今奸骨朽，浣花翁未醉眉开。
吟君诗罢登山崦，立尽斜阳尚懒回。

寂静日月白云乡，漂摇湖海厖眉郎。
壁间犹见画龙在，柱表不闻归鹤翔。
杯酒新竹与同色，炉熏异花无此香。
索茗浇渴上马去，绿树含雨山苍凉。

肠腹自蝉龟，从渠作庙牺。
讵应身食肉，乃使世攒眉。
子勿工皮相，吾终欠口医。
华亭唳秋鹤，今复几人思。

可待清秋菊共芳，春苗夏叶已先香。
握兰故事人谁识，夙世庞眉汉署郎。

百品千株养牡丹，远同京洛近新安。
种非富贵不能种，看到子孙方是看。
麟脯琼浆金凿落，蛾眉翠袖玉阑干。
天香易赋难陪席，政恐诗翁骨相寒。

苍颜未怯冷风吹，过了残秋更自奇。
细嚼菊花吞美酒，闲拈柿叶写新诗。
繄谁屡贺参元火，与客仍消李远棋。
七十余龄能有几，开怀切勿皱愁眉。

颠倒三郎养禄儿，当年想是此蛾眉。
不须真有聊须画，或可东城出一奇。

提篮采叶雨淋淋，蚕妇无言恨自深。
绮陌惜花小儿女，愁眉相似不同心。

旧业田荒百顷莱，眉头长与醉怀开。
春愁忍共金钗诀，夜禁偏嫌玉漏催。
聚散有情都是梦，古今无物不成灰。
何时再觅狭邪路，白骨谁非塌井苔。

只影兼孤喙，攒眉更结喉。
一生无大喜，万种有闲愁。
冠豸羞言路，凭熊齿郡侯。
休官十六载，不报破家雠。

鲁论安昌侯，田至二百顷。
后堂罗曲旃，女乐极妍靓。
晚爱肥牛亭，僣上辄有请。
行内忧外家，略不效忠鲠。
口张理义门，胸裹利欲阱。
持国送与人，独欲保首领。
焉知赤眉祸，暴尸肉未冷。
寄言发冢儒，厥报捷响影。

百岁十分过七分，侥幸古来所希有。
寻壑经丘讵得知，揣谓偷闲问花柳。
未暇扶杖支疲癃，每羞照镜现老丑。
商洛隠遁似辈行，幽并游侠岂朋耦。
朝哦雅什讽骚些，夜玩易爻测玄首。
焚膏空余冰檗心，补衮不到犁锄手。
惊思此生如掣电，昨日黄童今白叟。
炙眉折肱了不悔，爱评文字判是否。
包藏彼且城府深，鲠直我乃肺肝呕。
尔来何止师左次，三十六策上策走。
况如韩子生之辰，牛奋其角箕张口。
梯冲百道公输攻，一默不答坚墨守。
城西俊游小不忍，焉能轩左复轾右。
兰亭梓泽座有人，足与德功参不朽。
是日已尝谷雨茶，是岁木星守南斗。
是集举杯各见釂，浅量可能一敌九。
坐视喧哗醉愈恭，不记俎奇忘豆偶。
麦熟在即麹糵富，更愿所至可赊酒。
情怀坦荡尚真率，滋味淡薄保长久。
宁从散人盟狎鸥，勿作功臣烹走狗。

浓妆淡抹比蛾眉，多谢苏仙内翰诗。
若使朝廷无宰嚭，未妨宫掖有西施。

世上若无锺子期，破琴勿为俗子嗤。
人间亦有王昭君，奈何众女嫉蛾眉。
我粗能诗子能画，笔力岂不山可移。
希声绝色识者少，妾妇嗃嗃仍嘻嘻。
宣和画史我尝读，山水王诜并郭熙。
儋州秃翁早题品，元祐文章众首推。
坡诗一句不收拾，熙丰孽党遗群儿。
大坡小坡俱写竹，黜不登载无一枝。
河东颛征领节度，贼贯时实筹兵帷。
谓此昏椓亦善画，缪取人主玉色怡。
画之是非且不辨，国势竟随阉宦痿。
花光墨梅方盛行，乃坐山谷屏斥为。
简斋五诗动万乘，此等佳作亦弃之。
五日十日一水石，王宰见赏杜拾遗。
如许名手无其名，可谓世衰人才衰。
筒不肯破菜不泼，朝士闳籍涂粉脂。
青城北辕五马渡，正邪稍稍分荼饴。
万事尽如画谱意，焉得炎正不中微。
雪苏黄冤尚伊洛，始觉七政齐衡玑。
锦囊玉轴锁御府，径与宗祏同灰飞。
米元章史论稍公，遗物太仓存一稊。
子能画，亦能诗。
众人不识不必疑，相逢但当醉如泥。

开禧嘉定擅权臣，地下眉头想更颦。
侂远传衣至亡国，止缘不用读书人。

万变观时事，谁其肉食谋。
乾坤一儒腐，今古两眉愁。
白首生何益，青春逝不留。
孤灯夜夜坐，晓角动军楼。

春秋家学汉醇儒，才尹当涂又尹苏。
光价九霄悬日月，爱思两郡甲江湖。
蛾眉采石风前笛，橘里长桥□后鲈。
太白季鹰俱不及，□□□□拥菟符。

正则灵均皇揆余，屈子文章古所无。
我尝痛饮读□□，□乃复览九歌图。
九歌根源何所自，羲文周孔易□□。
□□坤马中孚鹤，鼎虎革豹未济狐。
载鬼一车豕负涂，先张之弧后说弧。
奇奇怪怪浩以博，湘累取以为范模。
东皇太一九霄下，百灵护驾飞龙趋。
云中之君俨帝服，眇视四海翔天衢。
尧女舜妃两婵娟，想见当年泣苍梧。
大少司命尾东君，倏来忽逝纷驰驱。
河伯白鼋弭英辅，山鬼赤□□□□。
桂酒椒浆奠瑶玉，鼓迎箫送鸾凤舆。
佳人在望□□□，□君不见心踌躇。
采芳馨兮日将暮，有所思兮甘糜躯。
吾王不寤蛾眉嫉，知心惟有寡女媭。
一士葬鱼亡楚国，而况他日秦坑儒。
我诗颇似贾谊赋，敬吊先生空嗟吁。

眉山万古老苏仙，坡颍儿孙世世贤。
尚想九关排虎豹，□须七叶珥貂蝉。
何人不作无穷地，今日才知已定□。
绍述奸朋市朝挞，剡源学士笔如椽。

社袄初穿暑气收，今朝五日过中秋。
隔湖我每思□□，□市公能顾小楼。
斗酒只鸡承厚意，扁舟匹马约闲游。
吾侪不与人间事，肯挂眉头一点愁。

以笔写竹如写字，何独钟王擅能事。
同是蒙恬一管笔，老手变化自然异。
胸中渭川有千亩，咄嗟办此箨龙易。
竹叶竹枝竹本根，方寸中藏竹天地。
幼年癖好此亦颇，万卷书右竹图左。
妄希眉山苏谪仙，拟学湖州文与可。
眉山一枝或两枝，湖州千朵复万朵。
李侯有之以似之，袖手独观谁识我。

以笔写竹如写字，何独钟王擅能事。
同是蒙恬一管笔，老手变化自然异。
胸中渭川有千亩，咄嗟办此箨龙易。
竹叶竹枝竹本根，方寸中藏竹天地。
幼年癖好此亦颇，万卷书右竹图左。
妄希眉山苏谪仙，拟学湖州文与可。
眉山一枝或两枝，湖州千朵复万朵。
李侯有之以似之，袖手独观谁识我。

骤涨阶前可泛舟，天低近屋火云收。
竹户纸窗清洒洒，葛衫纱帐冷修修。
秋馆梧桐羁客恨，春郊杨柳少年愁。
移得此声来六月，人人喜色上眉头。

病士痼于懒，举世少匹亚。
未省读道书，低头蒙绛帕。
梦想北山北，户限久不跨。
折简许我游，篮舆暂相借。
腹鸣肩自举，悠然谢衔靶。
邂逅得水竹，神明湛吾舍。
山亦紫翠横，了不费要迓。
平生赤两脚，城市所深怕。
何妨岩石间，共永一日暇。
高情伟卓荦，不在古人下。
喜客见眉宇，煮茗扫风榭。
老山澹一癯，龟息闻静夜。
摄衣倒凌景，回首怜俗驾。
吾侪偶会弁，小语辄雷咤。
风雨万虑清，讵肯随物化。
商山尚局促，而况彼畦夏。

爽气锺于西，峨眉横太白。
春风吹不暖，暑路有积雪。
月照平羌冷，云顶七顶湿。
游戏两谪仙，银河洒醉墨。
遂令汉嘉郡，千古占一色。
一从殊方走，江山颇萧瑟。
流落各天涯，相逢未相识。
微闻庄舄吟，握手话畴昔。
乃知此邦秀，终不断地脉。
权门车如雾，众甘炙手热。
而君独几先，惟恐涴我笏。
伟哉百尺楼，西望即乡国。
爽气今已回，何妨高拄颊。
里中表圣公，千载推汲直。
当年几谏纸，扣笏良鲠切。
意欲摧百士，死职非所惜。
此笏岂其遗，正自峭风骨。
愿君善藏之，击邪看他日。
也无羡堆床，富贵竟何益。
长镵白木柄，乃我手中物。
惟有故乡梦，与君共愁绝。
何当驾双鹄，万里溯寥碧。

元日书甲子，晓槃问五辛。
颇记绛县老，宜有善颂陈。
君乎生是岁，早晚战伐尘。
明年七十二，旧谍无纠纷。
斜飞滞栖枳，旁观叹积薪。
款乃来泽国，比屋多嚬呻。
何由跻寿域，君勿开荒榛。
遗以大有年，在在鼓腹人。
非徒事勾稽，耄稚情日亲。
溪流甚清泚，鹅山亦嶙峋。
胡为动乡思，便欲乞其身。
驾言登东山，遐眺穷崖垠。
有时于沂浴，庶几远俗氛。
平生布衣旧，方今鼎铉巨。
挽留不听去，好语温如春。
悠然复少住，终惠此邑民。
九十以珍重，八十起渭滨。
如君老益壮，眼明无眵昏。
精力殊未衰，齿宿意自新。
盍陪英俊游，可是枯槁伦。
而况二三子，左右参鱼鳞。
从翁取青紫，且姑置垂纶。
忆昨初相识，气象清以淳。
而我已索如，发短不可耘。
蓬庐辱再访，顿觉双眉伸。
大笑向我言，六甲那解轮。
惟须饮美酒，分饷良已勤。
珍重君子意，自酌不及宾。
和气何盎盎，喜色何津津。
长我梨与枣，平地即仙宸。
勿使他馈伤，小大相参辰。
悛诵长短歌，尤足夷我神。
倘来视富贵，高情渺浮云。
想其下笔时，健能斡千钧。
君倡我当和，撚髭檐屡巡。
向来九老集，往往多沉沦。
亦欲相从去，病惫力弗臻。
似闻纪初度，先我十二旬。
看君咏薰风，笑我醉霜旻。
所期在千载，天地见本真。

胜游得胜士，欲济得健𫇛。
如此正自佳，宁论晴复雨。
徐行看前山，云气互吞吐。
借我乌藤枝，急奔青莲宇。
跋疐良亦疲，籧篨可能俯。
呼酒酹此脚，一笑失枝拄。
吾怀已旷然，阿香殷余怒。
床敷相对睡，不暇参佛祖。
晨光报新霁，生色浮宿莽。
诸峰忽自献，颇自作眉妩。
绝顶瞰具区，勇往不可户。
而我跛躄者，迟钝谁比数。
窘步竟难陪，内热生心腑。
庞通远相要，渊明喜欲舞。
篮舆叩隠庐，趺坐直香缕。
四士苦未还，踏破辛夷坞。
俱是青云客，那得薄圭组。
新笋甜如蜜，新茗白胜乳。
山灵倘见容，吾欲老兹土。
预愁下山去，尘事纷旁午。
试问白木镵，何如长柄麈。
他日蒙菜把，终当作地主。
此翁无乃痴，紞如已五鼓。

平生一寸心，神游梦华录。
喜君晚相遇，风景宛在目。
肯为此邦来，大是渠侬福。
我但饮若水，生意已俱复。
轧轧寒女手，何事嗟空轴。
欲去复停车，为尔两眉蹙。
犹是前叔度，五袴回余燠。
千家万家喜，吾意始云足。
路稳驱车去，祖帐纷相属。
贺下不贺上，此语传古俗。
况携善颂归，亲舍喜可掬。
炰羔倾家酿，欢声动邻曲。
麾节愿早还，春风棠树绿。

眉山锺神秀，翁季天下伟。
直到仲虎辈，奕奕殊未已。
家为文章家，百年兼两侍。
存翁名侍从，颐山古肤使。
秘书性具存，文脉益演迤。
前除罗玉树，乃复有令子。
超趋夐不群，老气压纨绮。
早岁瑟僴篇，短檠午夜几。
要渠绍编刬，教示正勤止。
家宝未轻出，吾侪方侧耳。
一朝着斑衣，束书事行李。
堂上白发翁，为尔颜色喜。
涛江日日静，酒酣可以起。
慈湖在何许，精庐屹其沚。
我欲鼓枻游，浩渺曷涯涘。
长风驾高浪，瞥忽可千里。
如此宁不超，踔厉前无比。
须知归宿处，其道元甚迩。
鲤庭尊所闻，固自有源委。
愿毋厌凡近，读书愈穷理。
修程与远业，亦从今日始。
合沓来众誉，烜赫继世美。
持以贻家尊，良足当甘旨。

谢公文物郡，山川如错绣。
转眼成萧瑟，富览宁复有。
自我识君子，再挹中屿秀。
卓荦妙言语，经术更兼茂。
早岁六典书，嘐嘐发孤咮。
春官失分寸，苦不入吾彀。
天意将有待，本郡烦客授。
乡人弟子行，月旦师友旧。
朝随贡篚入，莫处儒席右。
固知致远业，当时无近售。
多士皆景附，三道共辐辏。
而我初何心，高下随所就。
澹然守吾一，拥书坐清昼。
交帚谢俗物，冰雪凛怀袖。
独于吾辈人，倒屐惟恐后。
谁云一缝掖，不如雁门守。
好贤笃缁衣，同心蔼兰臭。
况乃诸老翁，夜艾耿残宿。
殷勤见尊礼，能使风俗厚。
颇怜世议隘，或用儒为诟。
元气须爱护，大体必争救。
诵言百僚上，大作万间覆。
君当自此升，儒蕴获尽究。
是为斯文福，岂弟神明祐。
平生闻人善，喜气如饙馏。
作诗继鲁頖，千岁俾眉寿。

凝尘不去鼠行几，划见巨然与千里。
修眉拂略远意开，碎点孤烟树如荠。
髯龙郁郁新翠摇，我觉郑公殊妩媚。
悬知自是栋梁具，岁晚霜雪须饱试。
旧闻北岳锺沍寒，长松造天冰裂地。
苍皮玉骨不受冻，礧砢千丈世绝拟。
谁能为我试貌取，奇姿伟状来眼底。
张君平生饫所见，雅复爱此秀而美。
虽然莫作差池观，老壮险夷同一致。

红带承颜色，青霄奋翮时。
犹寻云弁约，肯为水亭嬉。
快婿岂娇客，老翁真小儿。
五噫且勿作，举案乐齐眉。

眉妩臣罪小，君王一笑休。
明日章台路，便面越风流。

飞锡曾闻五台去，云间瑞相是耶非。
峩眉清现更奇绝，万里白头吾未归。

眉间黄色喜浮浮，天遣鸾皇为相攸。
新绾丝纶归右掖，旧游泉石记南州。
春风自满甘棠国，晓雪初晴杜若洲。
乐饮更为三百住，邦人未许别贤侯。

妾家住在湘江曲，门枕湘江春水绿。
年年长是暮春时，两岸垂杨啼布谷。
自君话别湘江头，独上层楼弹箜篌。
蛾眉不扫远山碧，满堤芳草春正愁。
举头不见君，但见湘江云。
江云散复聚，妾心空如熏。
举头不见君，但见湘江水。
江水去复回，妾颜为谁美。
湘江云，湘江水，云水悠悠何日已。
举头望君君未归，门前杨柳空依依。

寂寞梨花院落闲，远山愁入两眉弯。
黄金络索珊瑚坠，独立春风教白鹇。

妾本秦罗敷，家住曲江曲。
门前杨柳青，春风啼布谷。
树头桑初芽，家家蚕始浴。
相呼出采桑，采桑如采玉。
屈曲回高枝，攀条剪柔绿。
朝晴采桑南，暮雨采桑北。
采得桑归迟，小姑怨相促。
陌上绮罗人，问妾眉何蹙。
妾恨妾自知，问妾何所欲。
消磨三十春，渐喜蚕上簇。
七日收得茧百斤，十日缫成丝两束。
一丝一线工，织成罗与縠。
百人共辛勤，一人衣不足。
举头忽见桑叶黄，低头垂泪羞布裳。

紫凤双飞晓镜台，玉楼春冷燕空来。
蛾眉不及宫前柳，一度春风一度开。

终日怀人倚翠阑，别长愁觉钏金宽。
颦眉钿叶抛鸳甃，弹泪灯花落凤盘。
梅粉有香供夜雨，柳丝无力受春寒。
阶前拾得相思子，自结罗囊绣合欢。

峨眉山头月如眉，画眉夬婿归不归。
十日学德眉似月，眉成又是月圆时。

峨眉山头月如眉，画眉夬婿归不归。
十日学德眉似月，眉成又是月圆时。

诗在天地间，风清月明处。
若为深闭门，而可觅佳句。
夫君小元龙，豪气隘区宇。
青春发诗材，秀茁长膏雨。
流水与行云，吾不见滞住。
乘月涤吟毫，玉椀三危露。
超诣自透脱，悟在观剑舞。
入宫画蛾眉，胡为众女妒。
君诗亦何憾，千载一时遇。
向也诗道昌，吟声喧禁籞。
应制沈香亭，龙巾曾拭唾。
今焉诗道厄，短筇策江路。
悲啸梁甫吟，侘傺离骚赋。
浮云时卷舒，睨此知出处。
此其随之义，大隠会境趣。
天地梅又春，风紧雪飞絮。
一笠灞桥馿，吟鞍且临汝。
得句从人传，传今亦传古。
要知是家传，审言以传甫。
传之而又传，衣钵传宗武。

举世须眉，何殊巾帼。
偏我妇人，尚知报国。

眉疏目朗姿圆通，诗书万卷罗心胸。
华阳三茅仙洞中，凤笙隠隠和松风。
薪林图谶呈梁公，朱砂曾青霜雪容。
服之身体飘轻鸿，积金涧泉东复东。
山中宰相那无功，昭阳竟作单于宫。

横隔片烟争向静，深藏翠幕全真性。
霞拖数缕日初沉，月挂一眉天未暝。
问讯频敲碧玉枝，觅诗踏遍苍苔迳。
有时小醉倚幽窗，只藉清香闻得醒。

一生不把两眉愁，厌听瓢声笑许由。
愿荷锄来翻畎亩，懒携刺去谒公侯。
酒倾明月清风夜，诗琢空山落木秋。
坎止流行俱莫问，自然霜雪未蒙头。

不作皱眉事，何烦古押衙。
且尝桑落酒，更瀹雨前茶。
风锐霜初结，天寒日易斜。
莫言秋色老，犹自有黄花。

数日君不来，欲赋莫云诗。
今朝忽过我，欢然如先期。
谈论已忘倦，坐卧犹忘机。
正尔踌躇间，袖出言别诗。
且知束锦囊，届途无多时。
使我心为感，使我心为悲。
此意竟何如，写作送行诗。
君不鄙我句，喜色形须眉。
明朝天一方，胥会知何时。

鹅黄又染柳丝丝，自笑劳生作么为。
雨耒云耕三寸管，风棂月牖一联诗。
酒逢知己何妨醉，事不如人且待时。
祇恁眼前随分去，展开怀抱豁双眉。

滴碎空阶颇厌听，恼人况又近清明。
三分春忽二分过，十日天无一日晴。
寒沁柳眉愁寂寂，湿凝花脸泪盈盈。
苍穹好悯云霓望，留作甘霖助有成。

几幅生绡扫麝煤，枯梢黏藓石封苔。
布成野水云山去，博得金章玉句来。
眉白自惭非我有，眼青多藉为侬开。
一经题品多增价，古锦光芒亦壮哉。

半日修途适到陈，因思尼父倍伤神。
行囊抖擞幸余半，旅馆萧条苦乏薪。
唤仆买杯苏脚倦，拂尘题句效眉颦。
孤村落日黄昏后，一觉明朝又问津。

梢如鹿角月如眉，月到梢头分外宜。
梅得月来无限好，月和梅看越清奇。

那有清霜来鬓上，略无闲事上眉头。
傍人借问家何处，一叶轻舟水面浮。

老来鹤发更鸡皮，计解曾无六出奇。
耕钓云烟三寸管，剪裁风月几联诗。
逢人多谢开青眼，顾我惟惭匪白眉。
世路近来虽著脚，不如退步学聋痴。

秋风来江皋，槌鼓谁载酒。
徒羡谪仙人，百篇醉一斗。
将军告身在，尚可易醇酎。
万事休皱眉，一笑且开口。

万马萧萧来，万矢的的鸣。
蛾眉逐羁馽，泪尽眦血零。
偷生愧夫天，宁死化鬼燐。
昭质誓不污，九死志靡征。
红玉随剑光，晶荧贯列星。
遗胔葬蝼蚁，冢墓高娲陵。

青楼有蛾眉，翳袖渺独处。
日暮赋摽梅，愧我求彼士。
谁家操孤鸾，感此中夜起。
明河落天西，玉绳低欲轾。
结言藉媒劳，恩重报无地。
明珠在罗襦，谁能谅心事。

庭隅堕缺月，慈乌惊夜啼。
哀啼心独苦，抱雏耿孤栖。
孤栖不自恤，怀人在中闺。
嫠纬织不成，抚杼羌憯凄。
茕茕守孤儿，覆额发未齐。
矢心负螟蠃，两手各持携。
廪粟不自富，岁以粒遗黎。
大火化劫运，终然完白圭。
邅回蹇吾道，三纲坠涂泥。
须眉众妇女，愧死一寡妻。
徽名表贞节，光彩生门题。
斲雪灵山山，濯清沙溪溪。
三唱卫柏舟，天横斗柄低。

去年无方老瞿昙，授我云门一札禅。
今年羽衣梅谷仙，丹法葛翁口谈玄。
无方是兄仲梅谷，误堕凡胎投母腹。
岂非江郎三石人，两石飞来化双玉。
君今一字透锋机，札断三关鬼莫窥。
掇取玄珠入蓬阙，自携灵母养婴儿。
寒山梨枣霜中熟，碧莲池边结茅屋。
蛾眉白发两潇疏，夜抱寒蟾成独宿。
相逢丹鼎问金砂，笑灌玉泉餐紫霞。
昆仑瑶树渺何许，辽海白鹤还归家。
归去无方问何其，为说此行奇更奇。

自甘为牧犊，何不娶巫臣。
鱼目长凄断，雉飞徒苦辛。
远衣无与寄，孤枕有谁亲。
毋惜蛾眉买，黄金未是贫。

蛾眉霜雪隔重闱，采采云英望未归。
青鸟不来春又去，门前数尽落花飞。

武林有云岫，上有方外士。
昔年谒秦皇，渡海万罗绮。
蛾眉虽可怜，飒若风过耳。
归来但却扫，隠见白云里。
举案偕逸妻，应门付稚子。
野兴老薇蕨，天香茁兰芷。
自云初生时，仿佛记癸巳。
今年值甲午，六甲再轮起。
我来欲问道，浮荣如脱屣。
终年坐皋比，如折当门齿。
仙人据槁梧，今昔一隠几。
怜我壮非少，星霜后一纪。
石炉炼神丹，愿留候薪水。
丹成逐仙去，千岁一洗髓。

匣空龙得偶，厨封画通神。
可怜种瓜客，犹自标故秦。
当时祖龙死，逐鹿灞水春。
早飞将军檄，晚分丞相茵。
抵死心不闲，不顾刍狗陈。
陶朱去越后，未肯休此身。
犹闻载窈窕，千金散贱贫。
何如白云叟，自与青山邻。
十年一易世，眉目辄少嚬。
悠悠华山里，甘作骑馿人。

彼美白瓷盏，规模来定州。
先生文字饮，独酌无献酬。
咄哉石女儿，不作蛾眉羞。
怜我老寂寞，赤手屡拍浮。
子顽不乞火，我醉不惊鸥。
无情两相适，付与逍遥游。

去年九里路，乌攫人肠挂枯树。
今年九里溪，沙头白骨高复低。
人生变灭如泥土，死后犹传姜万户。
翠眉粉颊谁家儿，夜赴军前效首虏。
将军多爱恩意疏，分将吴口充包苴。
殷勤道与送行使，前日朝官多有书。

小儿心孔暗不开，纷纷谁是骅骝材。
徐生善颂有名父，文斾新向儒宫来。
雁行趋立谁家子，捧书惊看眉间喜。
我亦归谋二顷田，送老西河从此始。

介士苦拘检，策士妙筹度。
侠窟养声誉，宦海高阶爵。
纷然殊门户，何能脱缰索。
自怜心期远，雅与俗物薄。
潜光莹璆璧，幽芬结蓠药。
濯濯出山泉，亭亭横空鹗。
挟策误中眉，投耒悲失脚。
文围严靷鞅，诗战淬铓锷。
梯飚转南溟，铭山荡朔漠。
君门虎豹严，天路鬼神恶。
高唱不逢和，贵售屡遭却。
龙移崖垠崩，鳌掉海湖涸。
运流数迁谢，时改异今昨。
乃翁安事书，此辈宜疏阔。
三年屠蛟虬，无用闲猛斫。
百金买砂青，不售虚奇药。
日月双飞奔，身世两寂寞。
夜雨暗灯火，秋月冷篱落。
不甘软弱吞，坐受饥穷缚。
万里落半途，全局差一着。
逝将故人心，共赴青云约。
东游略蓬壶，南望趋衡霍。
鼎中珠还返，腰下宝踊跃。
朝真玉皇颔，问道金仙诺。
青丘启玄命，白虎司秘钥。
朱实足我粮，灵液共我酌。
眷我上界仙，差胜生民乐。
危登望沙界，横溃煎鼎镬。
毡毳宅吴楚，戈鋋血川洛。
冠缨望豺狼，罗绮逐猱玃。
枯根痛芟薙，弱肉生啖嚼。
离离尽丘坟，莽莽空城郭。
悲来怆长怀，悟去念遐托。
相期离尘垢，有便上寥廓。
翘迹霄汉隔，动步穷途错。
机关暗施张，爪距猛拏攫。
盆瓶喧蠛蠓，旦暮算渠略。
纷纷自起灭，泛泛无栖泊。
云烟渺空山，浪涛赴旧壑。
他日欲相知，姓名寄归鹤。

老去蹉跎万事休，襟期甚不入时流。
倦飞已作归林鸟，懒起犹如落草牛。
一点眉黄无宦况，五分头白为诗愁。
玉人期我沧洲上，未拟他年赋远游。

老骨槎牙不入时，可看霜雪点须眉。
短披樵褐形如鹤，长把农书手欲龟。
饥饱生前皆有定，文章死后竟何禆。
凭高欲说无人会，早暮南窗盼绿猗。

老去疮残拟炙眉，暂凭酒力引风卮。
久疏朋友惭多病，薄买田园费学医。
吟罢肩寒生轸粟，坐来形槁似枯梨。
浮生自笑多磨障，画癖书痴发旧痍。

吾衰端不为蛾眉，不假霜铅补漏卮。
无恙感君频寄语，不龟愧我未逢医。
命穷渐退星临木，书悮无凭病发梨。
康济自身犹未辨，敢将苏息问民痍。

六月红云不肯移，清心自合胜炎曦。
云根斲药移松骨，石罅分泉插木皮。
未用冰蚕来海峤，坐看冻蚁走蛾眉。
人间寒暑相催迫，待寄东溪万缕丝。

少台赐妲怜玄发，马驿诛褒死曲眉。
自古文章多触罪，我当并按北征诗。

入夜茶瓯苦上眉，眼花摧落石床棋。
举头却恨天边月，颠倒山河作树枝。

诸佛的旨，诸祖玄机，分明觌面为提持。
是汝诸人，因甚觑着眼如眉。
易填巨壑，难满漏卮。

将军矍铄笑盈眉，铁马冲关舞战旗。
指点阵云千万里，碧油幢里醉金卮。

东湖一櫂过侯溪，两两相看眼似眉。
若问陈年闲佛法，杜鹃声在最高枝。

厖眉雪顶采樵翁，误入天台第几重。
回首不知尘世隔，月明知乐响瑶宫。

丹霞烧木佛，义出丰年。
院主眉须堕，彩奔龊家。
法海浪平春昼永，戏将老手拔鲸牙。

寒波白似面，远岫劣于眉。
江上无多作，淮南正要诗。

曾将鸿笔冠群英，自是峨眉第一人。
执志只期东海死，伤心老作北朝臣。
叔孙入汉仪方制，箕子归周范已陈。
□□□□□□□，正须自爱不赀身。

荷净轩前水浮鸭，翠眉亭下柳藏鸦。
亦要丁宁春照管，如何游子不思家。

眉目真如画，英姿迥不凡。
识高能择主，功大不胜谗。
马革忠何壮，壶头怒尚衔。
谁甘骑款段，长服野人衫。

庞眉鹤发一诗翁，肯伴渔夫理钓筒。
芦溆柳塘新涨外，竹篱茅舍晚烟中。
乡书再捧衣犹白，村酒频沽颊借红。
万事无言归一笑，仲车元不是真聋。

贺毅刺舌诫口，郭舒掐鼻灸眉。
对客瞪视不答，士廉已悟无为。

寒食娱清夜，飞红已满城。
日悬春又暮，月是雨中明。
汉苑传新烛，鄜州忆故京。
柳梢眉黯黮，花上泪纵横。
人立斜河澹，晨占上冢晴。
绵田烟泣露，天老岂无情。

云拥千溪断，霜溪万壑衰。
自从回煖景，依旧是春姿。
晴日云千叠，东风雨一池。
还他新岁好，似我少年时。
锦水桃千障，巫山柳十眉。
时同天一笑，不敢恨衰迟。

梦破芙蓉雨，蛾眉琐绿窗。
悠悠思远道，采采涉长江。
北渚浮湘水，西兴渡越邦。
波穿红锦乱，影转画桡双。
花路迷相问，菱歌远失腔。
扣舷惊水鸟，晼晚笑吴憃。

最是秋空恝，秋田诉不譍。
夜占常悄悄，日复觉凌凌。
何似春工恻，无端地气腾。
双眉频望极，八翼愈难升。
其雨今若此，如云亦未曾。
小心风不上，涕泗日沾膺。

远客坐长夜，缠绵月色留。
明知不是醉，为尔更无愁。
玉雪三千界，金波十二楼。
谪仙迷采石，小杜在扬州。
雁背如流水，蛾眉也白头。
一声长啸起，满眼故山秋。

忍寒一百五，开落何匆匆。
华堂托孤根，弃我荆棘中。
味言随时变，茗薄酪自浓。
蛱蝶金缕衣，更为悦己容。
虽无蛾眉妒，怀抱常忡忡。

春风吴苑梦凄凉，柳色如云惹恨长。
鸟喙祇堪同患难，蛾眉何事管兴亡。
乌鸢自乐空山静，麋鹿来游野草长。
一片古愁无写处，满城锺鼓送斜阳。

莫舞郁轮袍，莫酌金叵罗。
四坐一时静，听我感慨歌。
君不见滔滔易水咸阳路，渐离击筑荆卿舞。
酒杯在手醉不成，八创空遶秦宫柱。
又不见睢阳夜战城欲摧，孤臣骂贼声如雷。
酒不下咽指流血，白羽空射浮图回。
古来志士轻一死，意气相期每如此。
独醒自古欲何为，空留遗恨随流水。
长歌感慨多怆神，不须闻此眉双颦。
直须痛饮乌程酒，与君醉倒蘋华春。

镜里愁眉怨晓霜，多情犹解拂离觞。
西风十里新堤路，半带蝉声半夕阳。

斜立倚东风，双眉对春怯。
何处卜归期，花边数飞蝶。

白发苍眉古典刑，著书未省出山扃。
尝从康节传三易，颇效河汾续五经。
方喜朝颁遗逸诏，忽闻月犯少微星。
大书谁草徂徕传，丰碣新添贞曜铭。

画舫笙箫张水嬉，小红娇翠鬭新眉。
多情赖有河桥柳，犹认当年杜牧之。

宽损罗裙叠损眉，芳年心事有谁知。
朱门锁合春宵雨，独立空堂烛暗时。

岩岩北山，其高极天。
障此东南，利欲之澜。
敢拜稽首，天子万年。
充保四海，好德之端。
敢拜夫子，眉寿无愆。
金玉尔音，以永斯文。

吉甫作颂，其诗孔陋。
相彼兕觥，以介眉寿。

孤峰落魄一诗人，白傅何曾号直臣。
较似眉山敢同传，并祠浙水恐诬神。
人非伦拟终非偶，论贵平和不贵新。
争似独尊元祐学，高堂正笏更垂绅。

谁称三老作三山，夫子宁居季孟间。
骆厩侍人多愧色，鳖头处士若为攀。
辞章小技应闲事，节义千年真大闲。
何似眉山专一壑，九京贤圣尽欢颜。

饭时发雷江，倏已泊东流。
南北两岸雪，荡此无根舟。
逺山失翠眉，近山生白头。
冻极方徯晴，云沍含雨羞。
尘境那得见，泛此如瀛洲。
宿惊恍未定，醉疑此难留。
落日漏微光，光暝无限愁。
风厉万水立，舟子惟搔头。
慷慨触潜抱，行止负隠忧。
志士亦徒苦，俗竖多不侔。
天公酿雪甚，八荒元气浮。
无语坐舟尾，景与年俱遒。
乱眼逐胜去，奔迸少自由。
风烟下江异，髯邉渍霜稠。
余樽侑登临，惜无水际楼。

庐山白云拥，绝似兜罗绵。
覆得丑好尽，何啻万万千。
东林香炉峰，生在寺门前。
山阴土脉润，草木鸣秋妍。
意行梵庑旷，单下谁栖禅。
主僧淮东秀，眉目棱棱然。
谈麈自髙蹈，往往来着邉。
我游欲结社，有愧逺师莲。
草堂流水环，遗像俨乐天。
西风号万杉，趺坐青石颠。
野老喜我陪，谈吟超极玄。
上方僧谩多，多结粥饭缘。
方且局诸妄，焉得安三椽。
浮生忘有家，妙句知无传。
尘垢送短日，风霜侵颓年。
斜阳透西树，独支竹笻坚。
钟鸣拟寻睡，酒至流馋涎。
月上三笑亭，醉听渔家眠。

蓬麻冒日气，舟过风递香。
香气入晚秀，月色迷官塘。
此时同载僧，眉上生毫光。
心镜不待磨，一碧眩四方。
遂此终夕安，推篷睇渺茫。
凌晨泊北津，分手各自忙。
追随游径山，奈何吏鞅妨。
何时重聚首，叙我歌河梁。
世缘苦聚散，人事多短长。
兴言偶及尔，不觉耿中肠。
薫风荡柳烟，吹面无多凉。
晨曦晒屋裂，独恨冲尘黄。

空云驾我登天池，江山秋渺无津涯。
涉溪蓦栈借杖藜，光景体认归裁诗。
峥嵘寺门窝风低，塔铃喧风际天吹。
方丈轩槛供毗尼，老僧喜气扬须眉。
浮屠名纪主簿题，偶拈椽笔书年时。
秋棱初劲树叶飞，蜀锦糁缀斜阳枝。
文殊阁上𦶟香迟，天灯荧煌放者谁。
暗中拾取懐袖携。
一灯一叶光陆离，千古此奇不可知。
独此阑干纳此奇，月落泉响松籁迷。
畏寒蚨坐身如痴，觉禅论徤能祛疑。
伤今悼古涕交頥，自矜夙抱山水资。
曾为浯溪强住持，浯溪溪上波渺弥。
波涛冲撞天宝碑，寺门废圯日就衰。
急拾断碣分龟支，二水八景犹纷披。
浮踪又向庐山羁，残骸未散挈钵栖。
所至殊忍吊迹遗，浯溪谁究稔祸妃。
有唐立见宗社危，陵庙弃掷奔峩嵋。
最苦杜陵嗟流移，元郎颂公雅可禆。
大书纪勒中兴辞，读之愤悱生凄悲。
平生未采湘江蓠，闻此幽妍空心期。
觉翁泥古多发挥，逆知流辈莫我追。
回思太史过浯溪，曾有野僧相追随。
傥如觉翁能投机，太史肯以庸目之。
夜寒灯花糁台欹，无酒可涤吟肠饥。
推窗下望夕烽微，东西天地犹旌旗。

奇才不泯扬马名，善政况著龚黄绩。
政绩才名分外荣，山林意趣无方觅。
人生富贵骨相中，何须强力争豪雄。
三光五岳蟠心胸，岁寒春色梅花风。
我有小隠傍石屋，石上几回𣃁黄独。
看来我已不啻足，何事攅眉劳案牍。
程子谈何不碌碌，古意今情两堪掬。
归与归与毋忍辱，同寻牧童过天竺。

吾家阿京爱公弼，吾家泽兄敬公弼。
半生梦与公弼游，岂意相逢在今日。
春风和气见眉宇，玉壶冰鉴藏胸臆。
人间万事君自知，未必君材人尽识。
苏门水木无纎埃，闻君家近公和台。
仙家近日多官府，黄帽青鞋归去来。

忧世须眉觉，锄园梦想安。
封疆南斗隘，天地北风寒。
野水通眢井，山云补蠧阑。
故乡营业堕，岁晚转艰难。

风姿欣邂逅，彼此略寒暄。
为客那知老，相看不忍言。
湖鱼朝上市，驿鼠夜穿垣。
共尔添贫病，攅眉说故园。

老僧眉毛霜争妍，重补袈裟防雪天。
闲看青山忙看水，庵门不掩今几年。

清莫清兮河中水，白莫白兮头上丝。
河清头白自千古，有身清白知为谁。
提篮采桑西城妇，容发蓬勃霜色欺。
传是长安估客女，二八嫁与东邻儿。
东邻儿郎负枭獍，别家出戍征羌夷。
沙场杳邈绝信息，譍门无子难撑支。
花荣草枯知几度，日升月落常双驰。
力勤织𫟃活旦暮，堂前姑老心惊疑。
攒心万苦失头绪，年如逝水何能追。
不恨儿郎祗恨妾，有生无分安齐眉。
西邻女儿年将笄，双髻压颈簪花枝。
金钿贴额腮凝脂，笑妾采叶愁蚕饥。
妾身薄命何暇恤，所嗟母子各天涯。
空闺誓此守清白，不愿封侯愿早归。

眉目如生骨骼寒，后来曾纪短碑顽。
双垂长耳过肩角，千古遗躯落世间。
覆履有方随迹灭，守龛无语向僧闲。
想知自丑难遮断，两扇禅扉及早闗。

轻花细细复猗猗，何止青荧秀两枝。
万顷雪光抽夏日，一天翠浪弄秋时。
暖风覆野看摇燕，晨气笼晴想韵鹂。
有实可祈催食𪎊，昼长村疃不攒眉。

翠蛾遗种吐纤蕤，不逐西风曳别枝。
翅翅展青无体势，心心埋白有须眉。
偎篱冷吐根苗处，傍路凉资雨露时。
分外一般天水色，此方独许染家知。

天然嫩相烁秋明，淡染鹅裳结束轻。
醉蘂强传金盏侧，赤心长向火轮倾。
四娘蹊上能无种，一点眉间自有情。
不照花根元藉叶，羡他卫足了孤生。

生为矮屋女，本乏超世姿。
苟焉执丝枲，安得组绣奇。
人各爱厥子，骄养随所宜。
今晨嫁朱门，装束弗适时。
尊嫜不厌拙，邻曲莫见嗤。
或有劝我言，学扫长蛾眉。
妾妇前致辞，拙性不可移。
谁能事膏沐，随人作妍媸。
采采南涧蘋，心事涧水知。
在家尽子职，为妇尽妇仪。
如何织锦字，更制回文诗。

高丘逺望海，秋思穷渺弥。
苦吟有鬼泣，直钓无人知。
有时卷龟壳，箕踞食蛤蜊。
落日明云霞，狂风舞蛟螭。
全生带笭箵，聱叟漫奚为。
一笑横大江，列岫浮修眉。
画图障我目，隔此天一涯。
欲携我蓑笠，风雨从所之。
渔僮缓鼓枻，惊我白鹭鹚。
我欲从伊人，薄酒分一卮。

天台赤霞顶，峨眉翠云间。
人物自楚楚，文采何斑斑。
屈宋艳何摘，陶谢髙可攀。
咳唾随天风，万古辉此山。

泰山有积霤，坤媪乃善藏。
何时发灵秘，一脉流膏滂。
至仁及物意，后世疑滥觞。
螭蟠久懒卧，辟易离电光。
丰隆亦豪举，夜半驱阿香。
天鼓何处来，大雪惊飘扬。
飞星杂雨射，怒雹翻飊狂。
倚栏两眼眩，应接俱弗遑。
吕梁三十仭，吾闻老蒙庄。
行歌不惮险，习坎守故常。
峨眉有仙伯，佛迹窥荒唐。
濯足弄海月，戏侮相颉颃。
堪笑失箸人，气骨何羸尫。
醉呼李太白，欲制芙蓉裳。
此泉愿为酒，万斛输沧浪。
简寂耿我梦，九叠迂我肠。
雁荡更诡异，龙湫舞堂堂。
何当寄鹏翼，瞬息天一方。
仙人笑擘脯，沧海观种桑。
人世弹指顷，万古天地长。

平生喜诵城山句，一诵千回起狂慕。
梦魂夜夜峨眉巅，峨眉只在家西住。
照人楼蜃嘘青红，落笔天虬走云雾。
冥搜古髓生润芳，坐演正声入韶濩。
兰宫璧水俱隽功，金马玉堂岂迂歩。
何人为叫阊阖云，试使琅玕一披露。
男儿岂暇谋温饱，丹心要使辉青素。
水潮方仰昌黎韩，日边又起长沙傅。
玉山万仞髙岧嶤，丛玉琤琤悦朝暮。
嗟哉精卫愚复愚，海石悠悠力安措。
傍人龋齿看痴狂，持此痴狂向谁诉。
古来离别惟有酒，此别情酸酒如醋。
萍蓬万里终有家，而今更把家为路。

今年二十八，细忆始生时。
渐喜山多树，尤怜水满池。
相寛吾老大，自教尔童儿。
佛诞明朝是，然香共展眉。

谁家一树銕斜欹，的皪踈花出短篱。
黄叶久随风卷地，幽姿当与雪同时。
白头朔漠穷苏武，瘦骨西山饿伯夷。
三嗅清芬一杯水，徘徊无语笑掀眉。

聘得深村玉雪姿，力胜杵臼案齐眉。
笑他老大専房宠，犹把房帏比旧时。

野缆闲移石笋江，旁人争看老眉厖。
铺月席，展风窗。
飞来何处白鸥双。

翁年六十九，大郎才得孙。
五行不孤亢，停当干与坤。
于焉观于穆，孝悌天已根。
贤愚一任汝，鞠育推予恩。
我观人祖心，恨不见曾元。
曾元日以远，多至昧厥源。
惟有眉山家，颍弟坡为昆。
庆图挂高堂，幼幼而尊尊。
代昌贤才出，根硕枝叶烦。
愿是我家儿，庶几大吾门。

祸乱方来苦不禁，此生谁料有如今。
四郊云扰旌旗影，诸阃风寒社稷心。
杞国有人忧凛凛，桃源无路入深深。
少陵野老怀忠愤，醉里攒眉强自吟。

修眉横映远山青，却寄芳心一曲琴。
可惜相如今病渴，薄情犹赋白头吟。

正成薄命久寻思，宛转蛾眉能几时。
汉水楚云千万里，留君不住益凄其。

玻璃万顷海天秋，相国如居天上头。
锦帐围山丹荔熟，银梭织水子鱼游。
地灵自古称多士，人物当今列上流。
二季一翁家学在，湄洲即是蜀眉州。

嵯峨灵金山，峭壁偕天长。
巑岏万苍翠，无复敢颉颃。
登临劳逺目，久羁尘俗缰。
天风送笻屐，此愿今一偿。
所喜侍老亲，赑屃升崇冈。
琪树蔼柔丝，瑶草超群芳。
松声入幽懐，妙乐非笙簧。
好鸟相劝酬，醉我林中觞。
我吟游仙诗，客和招隠章。
起舞沸懽笑，人影乱夕阳。
何妨阿堵女，山北敞虚堂。
石池閟甘泉，瓦炉腾妙香。
昔言山有灵，金灯夜呈祥。
信哉华严经，佛眉施白光。
澄公有妙力，一笑通禅房。
讵知山石间，而有金光藏。
崦嵫下朱景，山气相激扬。
若以色见佛，扵法参与商。
我生事迂阔，咄咄颠复狂。
读书猎千古，浩气凌八荒。
乃欲落须髪，掬水曹溪傍。
吹以无孔笛，倒骑牛一场。
手击混沌开，有此硬脊梁。
指点生死根，棒喝行诸方。

舞罢霓裳宝髻垂，桃花扇底暖风吹。
夜深内殿重开宴，手撚灯花画翠眉。

结楼书屋傍，独占林塘幽。
飞檐瞰寒碧，照影虹霓浮。
层峦万苍翠，峭屼生戈矛。
黛眉与螺髻，故故含娇羞。
此时楼中人，片心随白鸥。
风吹乌纱帽，露滴紫绮裘。
白云入我望，逸兴何悠悠。
沆瀣供晨餐，酌以碧玉瓯。
朝暾散朱景，咽约十二楼。
愿言追黄鹤，致身八极游。
慷慨笛声发，满楼明月秋。

汉家金屋贮娥眉，六宫何啻三千姬。
中有一姬倾国色，可怜不到君王知。
毛生笔下真少恩，玉颜黑子迷妍媸。
君王按图不入眼，出身逺嫁单于妻。
盈盈泪眼边月照，萧萧愁髩胡风吹。
不忧死作龙城鬼，贞魂长在深宫里。
犹胜男儿未贵时，咫尺金门如万里。

杨柳如少年，春风吹得老。
朝为白雪花，暮为浮萍草。
明月照妾夫，夜夜闗山道。
明月分半光，照妾颜色好。
空闺一十年，芳容秋叶槁。
宝马嘶，妾夫归，对镜画眉双泪垂。
前日夫悮妾今日妾悮夫，妾貌不如夫去时。

年来试凋邑，如僧住破庵。
颇识众因果，宁忍事嗔贪。
晨飧虽不饱，夜梦却自安。
缅怀使里内，何异一室间。
痛痒举切身，恻怛失欢颜。
曾征三异政，勿见两暑寒。
皇帝念闽壤，扫帅田从班。
红旗已开阃，紫气且度关。
负弩拟郊迎，襥被出市阛。
瞻蚀草木荣，觉此天地宽。
禾实吐离离，泉泻鸣潺潺。
一{禾念}已可期，百忧顿能删。
群来乡士秀，共诉里胥奸。
飞走宁有据，乞取苦无端。
伤尔心肉剜，令我眉峰攒。
刑非所用，欲已良亦难。
五百决臀杖，雄卒捏手环。
于以宽民力，于以警吏顽。
亭午发丹阳，薄暮抵精蓝。
瓣香谒独觉，且过借一箪。
临风饱清供，穿云漫怀惭。
候骑未来报，主僧且盘桓。
桑下无三宿，挑包过别山。

月明中，月明中，满湖春水望难穷。
欲学楚歌歌不得，一场离恨两眉峰。

采桑子，采桑子。
朝去采桑日已曙，暮去采桑云欲雨。
桑叶郁茂寒露眉，桑枝屈曲勾破衣。
大妇年年忧蚕饥，小妇忙忙催叶归。
东邻女，对西乡。
道蚕眠起较迟早，已觉官吏促早缲。
新丝二月已卖了，卖了新丝更栽桑。
桑栽还似去年长，岂知城中花囿花压墙。
朱楼旭日映红妆，不识桑树有罗裳。

苍苍垂天云，灵照行下土。
秋江浸草木，鱼虾历可数。
眉山老麻衣，偷入此阿堵。
色界只点头，从人道吾瞽。

珊瑚香点胭脂雪，芙蓉帐压春云热。
明朝早弄灯前月，潋滟九霞碧藕折。
璇杓高耸婺女明，金波漾晓辉郎星。
赤琼曲里长眉青，头上更有瑶池君。
六九五十四东风，西蟠桃花花未红。
鸣鸾鼓玉声玲珑，绿毛蒙茸莲水龟。
媥斓五色人间稀，春多瑞叶不敢飞。
冰壶光满鱼龙转，笑中低舞玉钗燕。
明年今日长秋殿，安舆入侍金桃宴。

公卿北去共低眉，世事兴亡付不知。
不是谋归全赵璧，东南那个是男儿。

行边无鸟雀，卧处有腥臊。
露打须眉硬，风搜颧颊高。
流离外颠沛，饥渴内煎熬。
多少偷生者，孤臣叹所遭。

三月初五日，索马平山边。
疾驰趋高沙，如走阪上圆。
夜行二百里，望望无人烟。
迷途呼不应，如在盘中旋。
昏雾腥且湿，怒飙狂欲颠。
流澌在须发，尘沫满櫜鞬。
红日高十丈，方辨山与川。
胡行疾如鬼，忽在林之巅。
谁家苦竹园，其叶青戋戋。
仓皇伏幽筿，生死信天缘。
铁骑俄四合，鸟落无虚弦。
遶林势奔轶，动地声喧阗。
霜蹄破丛翳，出入相贯穿。
既无遁形术，又非缩地仙。
猛虎驱群羊，兔鱼落蹄筌。
一吏射中目，颈血仅可溅。
一隶缚上马，无路脱纠缠。
一厮躏其足，吞声以自全。
一宾与一从，买命得金钱。
一伻与一校，幸不逢戈鋋。
嗟予何薄命，寄身空且悬。
萧萧数竹侧，往来度飞鞯。
游锋几及肤，怒兴空握拳。
跬步偶不见，残息忽复延。
当其蹙迫时，大风起四边。
意者相其间，神物来蜿蜒。
更生不自意，如病乍得痊。
须臾传火攻，然眉复相煎。
一行辄一跌，奔命度平田。
幽篁便自托，仰天坐且眠。
晴曦正当昼，焦肠火生咽。
断罂汲勺水，天降甘露鲜。
青山为我屋，白云为我椽。
彼草何荒荒，彼水何潺潺。
首阳既无食，阴陵不可前。
便如失目鱼，一似无足蚿。
不见道傍骨，委积有万千。
魂魄亲蝇蚋，膏脂饱乌鸢。
使我先朝露，其事亦复然。
丈夫竟如此，吁嗟彼苍天。
古人择所安，肯蹈不测渊。
柰何以遗体，粪土同弃捐。
初学苏子卿，终慕鲁仲连。
为我王室故，持此金石坚。
自古皆有死，义不污腥膻。
求仁而得仁，宁怨沟壑填。
秦客载张禄，吴人纳伍员。
季布走在鲁，樊期托于燕。
国士急人病，倜傥何拘孪。
彼人莫我知，此恨付重泉。
鹊声从何来，忽有吉语传。
此去三五里，古道方平平。
行人渐复出，胡马觉已还。
回首下山阿，七人相牵连。
东野御已穷，而复加之鞭。
趼足如移山，携持姑勉旃。
行行重狼顾，常恐追骑先。
扬州二游手，面目轻且儇。
自言同脱虏，波波口流涎。
白日各持梃，其来何翩翩。
奴辈殊无聊，似欲为鹰鹯。
逡巡不得避，默默同寒蝉。
道逢采樵子，中流得舟船。
竹畚当安车，六夫共赪肩。
四肢与百骸，屈曲如杯棬。
路人心为恻，从者皆涕涟。
星奔不可止，暮达城西阡。
饥卧野人庐，藉草为针毡。
诘朝从东渡，始觉安且便。
人生岂无难，此难何迍邅。
重险复重险，今年定何年。
圣世基岱岳，皇风扇垓埏。
中兴奋王业，日月光重宣。
报国臣有志，悔往不可湔。
臣苦不如死，一死尚可怜。
堂上太夫人，鬓发今犹玄。
江南昔卜宅，岭右今受廛。
首丘义皇皇，倚门望惓惓。
波涛避江介，风雨行淮堧。
北海转万折，南洋溯孤骞。
周游大夫蠡，放浪太史迁。
倘复游吾盘，终当耕我绵。
夫人生于世，致命各有权。
慷慨为烈士，从容为圣贤。
稽首望南拜，著此泣血篇。
百年尚哀痛，敢谓事已遄。

不上峨眉二十岁，重来为堕山河泪。
今人不见虞允文，古人曾有樊若水。
长江阔处平如驿，况此介然衣带窄。
欲从谪仙捉月去，安得然犀照神物。

自别张公子，婵娟不下楼。
遂令楼上燕，百岁称风流。
我游彭城门，来吊楚王阙。
问楼在何处，城东草如雪。
蛾眉代不乏，埋没安足论。
因何张家妾，名与山川存。
自古皆有死，忠义长不没。
但传美人心，不说美人色。

蔼蔼青衿子，来修谒庙仪。
怜他眉宇秀，中有起家儿。

童子南来遗我诗，维摩方丈一伸眉。
不劳言语通消息，夏热春寒各自知。

汉宫姝丽地，华观连珍台。
娥眉三千人，皆自良家来。
昭君乃独出，负色羞自媒。
一为丹青误，白雪成缁埃。
结欢万里外，不得少徘徊。
车马怅不前，观者为悲摧。
空令琵琶曲，千载传余哀。
物生美恶混，天意未易回。
兰茝苟不珍，且愿生蒿莱。

炎风得秋亦已凉，喜抱尘策罗南窗。
策中古人不可见，独咏君子予心降。
高文大论日倾吐，响快有类钟应撞。
却嗟吾侪多暇日，俚谣暴谑何其咙。
驱车正得我所念，起具肴蔌陈杯缸。
自怜愚戆接豪迈，蔽履乃与华冕双。
圣经王道有本末，斟挹醇粹挥其尨。
须臾上下今与古，武库千矛𫓩。
疑怀滞义一开豁，有如暗室来明釭。
冯侯抗议亦殊健，短钩长{缶丕}相撑𪭢。
介卿后至语闲暇，偃载戈甲韬旌幢。
弱弓枉矢尚何用，久已束手甘避逄。
是时君有山阳役，扁舟已具河之矼。
朝吟淮山翠扑扑，夜梦楚水鸣淙淙。
轩然欲去坐所惜，文字雅正姿信悾。
行年三十不得饱，况有荐道登朝邦。
遂令奔放不自敛，欲旅渔钓终湖江。
朝廷揽贤无远近，北尽漠塞南岭泷。
如君才大齿且壮，安可推亮而居庞。
功名得时看树立，岂若都尉眉空厖。

既酬斯有酢，在礼犹可追。
起劝孰曰狂，狂在捉白髭。
白髭虽见捉，渌酒安可辞。
歌童小如拳，聊以开公眉。

眉秀瞳青却少容，精神强健几如公。
相逢细雨开篱菊，自愧繁霜满鬓蓬。
谈道远追西域祖，题诗今得少陵翁。
锋车北去归何日，且愿从容一笑同。

月上朱楼角，风摇翠筿层。
传声回步辇，满目烂行灯。
箫鼓千门沸，弓刀万马腾。
诗翁怀盛事，眉雪惨霜棱。

华构经营不日成，宛如图画着丹青。
温貂密坐浮香篆，绿蚁盈斟照弁星。
得地新篁皆袅袅，凌霜修桧自亭亭。
祝公眉寿长康乐，不学痴人事醉醒。

真隠由中土，行窝赏太平。
生无皱眉事，单为杜鹃声。

五湖春色十分肥，正是功圆果满时。
玉蝶穿花零碎锦，黄鶑掷柳乱垂丝。
灵云打失娘生眼，备老重添八字眉。
无限水边林下客，谩将竹杖度须弥。

十五日已前，{毛畏}{毛畏}{毛崔}{毛崔}，魍魍魉魉。
十五日已后，巍巍堂堂，炜炜煌煌。
正当十五日，虚空为鼓。
须弥为槌，轻轻击动，佛祖攒眉。
若将耳听应难会，眼处闻声方始知。

眉毛罅里积山岳，鼻孔中藏师子儿。
南北东西无限意，此心能有几人知。

中大仰毒，奋师子威。
平生负重病，举世无良医。
向莲峰插一茎草，为少室发千钧机。
舌头无骨，额下生眉。
唤作开山即错，不唤作开山犹非，从教后代乱针锥。

袯襫田家翁，矍铄须眉白。
问渠年几许，不记年庚甲。
自言身世居此村，三十得儿儿复孙。
伤哉儿孙已露电，朝昏只影空断魂。
生来只是种田土，田土祇今易几主。
乡村成败历能言，英雄磨灭不知数。
尽日垄亩力耕耘，饷馌炊舂倩比邻。
归来薄暮饭牛罢，索绹织屦宵犹勤。
吁嗟兮，既绝望乎鸠杖与糜粥，曾不见富人之哀我茕独。
但愿年丰醉鸡豚，重见太平死亦足。
纵如颜都尉、马伏波，老来恩宠成蹉跎。
蚁穴一梦今如何，贫富夭寿总如此。
我莫愁，君莫喜，好将荣辱哀乐、是非得失付与东流水。

喜信今宵报与谁，玉人曾剪画双眉。
等闲开落银缸见，只是春风不得知。

黄金挥尽见空囊，肯把愁眉恼曲肠。
三月时光鶑世界，一年春梦蝶家乡。
教成舞妓看杨柳，娇语眠姬惜海棠。
昨日醉游归路晚，落花飞趁马蹄香。

二月垂丝拂翠楼，画眉如妒逞风流。
成花又惹分离恨，去作浮萍送客舟。

泥行郭索其神全，枯枝独抱吟风仙。
细腰追逐相后先，画眉双栖鬭婵娟。
一鸣一止俱自然，老猴如鬼踞石边。
游蜂何为过其前，水禽伺鱼双眼穿。
久而无得倦欲眠，鸜之鹆之高树巅。
俯视螳臂为垂涎，之虫不作名利牵。
饮啄之外何所便，人生扰扰真可怜。
笑谈对面森戈鋋，王侯蝼蚁俱埃烟。
大年未可笑小年，世间唯有虫能天。

芗林丑石何曾丑，化为五老如此寿。
高低俯仰各有意，清润坚贞皆可友。
剜劖刻削巧戏剧，谁为此者鸿蒙叟。
铜盆古雅出高丽，玉箸清奇原史籀。
向翁神游渺何许，此物亦落何人手。
野人得之安所用，光怪出屋惊田妇。
天生尤物必有属，诗老得之端不偶。
不须拄杖穿寒云，几案之间有庐阜。
先生自是五山一，视真庐阜犹培𪣻。
如何得此亦惊喜，便欲赋诗为不朽。
醉僧痴望作怪供，持此或可博升斗。
壶中九华竟不得，坡老叹息不离口。
仇池不借王驸马，诗卷纷纷愁逆取。
达人着想亦未免，何异儿童贪餠糗。
蛾眉山高隔云雾，此物今知属谁某。
世间奇宝虽可玩，鬼夺客偷谁使守。
先生一笑付偶然，吾欲藏之无何有。

家住荒寒野水滨，老来无处避风尘。
裸人至境有不裸，臣族幸然非乱臣。
鬓影半因忧世白，眉端时为得诗伸。
盛衰物理烦君看，旧日钱神今更神。

造化斲出苍云骨，娉婷如人更奇突。
千秋独立日岭头，黛眉空翠含娇羞。
访诸故老不可识，或是当年望夫石。
当年望夫夫未归，山头化石空相忆。

怪怪奇奇画不如，最难得者近城郛。
他仙皆逊老君有，此洞可知天下无。
徐甲青牛骖左侍，六丁白鹤导前驱。
老仙笑我来何晚，一样须眉一样臞。

齐眉沉醉绮罗丛，心事谁知付去鸿。
不惜千金留粉黛，更无一语怨东风。

世路嵚崎两鬓丝，山中留客且伸眉。
竹林胜践虽相似，犹恨前贤所欠诗。

眉山墓木拱，墨迹此淋漓。
风叶活欲动，霜根死不移。
老仙初画处，元祐太平时。
直节有如此，何缘入党碑。

一病忽半载，囊无挑药资。
生逢千劫后，死较十年迟。
老色从侵面，闲愁并上眉。
惟余清思在，瘦尽尚能诗。

我有离别肠，一日回百周。
流光日以迈，离别何时休。
仓庚求友声，朝莫鸣相酬。
暖风老麦熟，秀野新阴稠。
美人隔吴树，皓月明苏州。
相望倚寥廓，孤怀抱绸缪。
郁志不得语，愁思纷如抽。
遐想江湖人，长作鸥鹭俦。
雨花落笔床，水芳萦钓舟。
赠我锦绣篇，坐之芰荷洲。
好语尉心曲，喜色栖眉头。
君子怀友生，小人徇俗流。
颓波日靡靡，恶风声飕飕。
喧啾乱孤皇，舞跃沸群鳅。
抚景发浩叹，举觞不成讴。
自顾蒲柳衰，敢望桑榆收。
一生犹转蓬，百年如传邮。
聚会苦不恒，浩荡宜纵游。
拍浮酒在船，枕籍糟成丘。
一醉乐陶陶，千古空悠悠。
愿从卢博士，盘礴仙家楼。

玉笋头边懒押班，汗青笔削更重刊。
直言何管雷霆怒，清节不知冰雪寒。
性理晦庵真学术，须眉商岭古衣冠。
欲求绘画耆英手，写过江南子弟看。

天地由来有废兴，义无两大一身轻。
封疆社稷若不死，妇女须眉安用生。
纽解三纲重接续，灰寒万劫独光明。
便当配食三闾庙，启迪民彝见太平。

斯人岂是饭牛者，浩叹空怀扣角悲。
说到漫漫长夜处，南山白石也攒眉。

穷冬骄寒冻地裂，北望朔方常下雪。
五台积古雪不消，鸟兽毛氄结冻血。
江南昔有酒如渑，蔗浆麟脯相凭陵。
朝廷有道四海清，既醉凫鹥歌太平。
九土夜市彻天明，楼红陌紫喧箫笙。
豪气一饮一千锺，唤得国里春风生。
千金少年百花眼，左右捧拥上天行。
战鼓声多瓦欲飞，从此百姓无宁时。
龙遭鳝舞鼠变虎，恣意反复弄风雨。
如今寂寞不救饱，髑髅眼睛生秋草。
空欲拍弄百斛船，莫羡酿来曝背眠。
何如我入壶中游，喝云开破天外天。
翠锦帏幕车渠土，八面雪白净无烟。
水王双阙琼膏填，使得五行颠倒颠。
坎离媾春中央宫，俯现摩酰王王仙。
手执乾坤万化柄，斟酌混沌壳中髓。
咽得半掬碧色云，夙根无明百杂碎。
万绿俱空恬无为，四股馥郁红玻瓈。
自然氤氲太和身，融融泄泄先天春。
形化为气轻于雾，飞御慈盼福下土。
金相朵朵鲜绿云，花甃彩衢跨空住。
八十一天开玉殿，天天互透长生路。
憨涌醴泉雨甘露，孕牛产麟鳏蛟舞。
九苞凤凰对舞鸣，钧天清戛云璈音。
敕取龙猛大士药，尽点大地变黄金。
嫦娥搦弄团圆雪，抛向下界悬作月。
银光倒泼白泠明，笑吻霏雾飘香冰。
戏掷火丸煎海干，珊瑚万树红斑斑。
抱出懒雨活龙帝，拔髯痒鼻激喷嚏。
鼻气环空挂白虹，垂脚东贯大荒东。
八八翠衫蓬莱儿，舞撒宝花双逶迤。
千丈白眉老神翁，前导万从开天倪。
径出盘古顶外行，劫风浩浩空掀轰。
呵暖为春吸为冬，浊世甲子刹那中。
数数老松化石了，篯铿小厮半刻夭。
我之大醉八万四千岁，小醉三千六百日。
世上几回汉与唐，苦于争战悲獝狘。
万国黔首行饭囊，鬼貌蓝色心茫荒。
狭步蹩躠膻埃里，蜉蝣拜天祈寿长。
气浊謦欬不清响，啾啁碎声群争攘。
生来不识快活国，纷华外胜夺心王。
昼夜火烧菩提树，背井索水吃且僵。
哨地荒年苦命活，籧篨戚施疮痍伤。
贫者逼迫富者狂，一漥血气六贼戕。
眼望天上金银落，垒琼架屋铁筑墙。
莫知仁义为何物，冷笑诗书今不香。
沉酗私欲反为醒，嫌说青山白云人。
群昏鼾齁摇不觉，强语以道必生嗔。
忽笑大笑休休休，回视若辈愁如仇。
挥手长揖永相谢，千劫万劫逍遥游。

自许志颇大，频歌慷慨辞。
攒眉无说处，仰面独行时。
豪杰心犹檗，生灵命若丝。
当今欲平治，舍我则云谁。

我有诗一编，率皆恳切辞。
但写肺腑苦，不求言语奇。
矢口吐愤气，焉知诗非诗。
脆语剪风露，叨叨儿女痴。
昂然大丈夫，以身佩安危。
何时把杯酒，大笑信双眉。

画眉夫婿客游梁，独理瑶琴山水长。
莫上翠楼凭几望，陌头无数碧垂杨。

京洛尘中耿素衣，苍头冷面古须眉。
春风红紫百千变，惟有此花如旧时。

乾坤万事上眉端，寂历东风独倚阑。
白发余春能几醉，绿阴细雨不多寒。
香飘苔迳花谁惜，影落沙泉鹤自看。
碧眼野僧知我意，素琴携就竹西弹。

子有忧世心，蒿然见眉睫。
崇交拟昔人，西风寄三叠。
作诗匪雕锼，要与六义涉。
臣甫再拜鹃，高风或可蹑。
肯作蟋蟀鸣，悲凉和秋叶。

文姬别胡地，一骑轻南驰。
伤哉贤王北，一骑挟二儿。
二儿抱父啼，问母何所之。
停鞭屡回首，重会知无期。
孰云天壤内，野心无人彝。
凡物以类偶，湿化犹相随。
穹庐况万里，日暮惊沙吹。
惜哉辨琴智，不辨华与夷。
纵怜形势迫，难掩节义亏。
独有思汉心，写入哀弦知。
一朝天使至，千金赎蛾眉。
雨露洗腥瘢，阳和变愁姿。
出关拜汉月，照妾心苦悲。
妾心倘未白，何以觐彤墀。
狐死尚首丘，越鸟终南枝。
如何李都尉，没齿阴山陲。

桂死月亦灰，鹏枯海为陆。
自我哭斯文，老泪几盈掬。
故国忽春梦，故人复霜木。
矫矫榆溆君，白首尚儒服。
解后一写心，乾坤两眉蹙。
无力能怒飞，有道欲私淑。
忆游东浦云，马帐肯同宿。
孤灯照寒雨，萧萧半窗竹。
君器硕以方，有如舟万斛。
敛华就本根，耆年谓可卜。
昨别犹是人，今乃在鬼录。
为善未必遐，呜呼真宰酷。
往年海若怒，风涛卷人屋。
脱身鲸鱼吻，长寐固应熟。
寡妻泣帷荒，有子继经术。
彼哉暴殄夫，食必馔金玉。
一士苜蓿肠，夺之胡忍速。
问天天梦梦，秋声满岩谷。

禹穴风烟老尚游，青门回首忆瓜畴。
海槎片影星河曙，城角一声天地秋。
临水忽惊余鬓落，看云还悟此生浮。
杖藜拟访神仙宅，中有长眉不挂愁。

前辈凋零尽，如公尚典型。
为僧眉独白，见客眼长青。
教子成三俊，传家有六经。
我来问奇字，应许扣柴扃。

寂寞园林三月时，客中几度见春归。
柳眉绿皱鶑无语，花脸红销蝶倦飞。
节物暗催双鬓老，功名长与寸心违。
百年身世成何事，回首西山又落晖。

诗梦惊残何处棋，书窗又是夕阳时。
柳阴分绿笼琴几，花片飞红点砚池。
览镜自怜添白发，传杯不复倩蛾眉。
东风故国年年恨，惟有啼春杜宇知。

一片襟怀海样宽，眉头肯为别离攒。
臂鹰惯识从君乐，汗马宁辞行路难。
角带边声关月冷，雁传乡信塞云寒。
归来未许东山卧，见说苍生望谢安。

白眉公子气昂昂，年少多才姓氏香。
腹饱儒书宗孔孟，心传医学祖岐黄。
秋亭听鹤游吴会，春馆看花忆洛阳。
老我自怜身是客，江湖又送客还乡。

斜阳红尽暮云碧，一片天光涵水色。
海涛拥出烂银盘，千里婵娟共今夕。
主人领客登东山，踏碎寒光看秋液。
星河倒影浸空明，露华漙玉夜气清。
冯夷激水水欲立，海若辟易天吴惊。
孤舟卷帆泊烟屿，古木撼壑生秋声。
凭高人在金鳌背，闲看潮生烟渚外。
老龙翻海云气寒，长鲸卷雪浪花碎。
茫茫万顷沧浪中，屹立孤峰锁苍翠。
山巅扫石罗樽罍，宾主传杯不放杯。
骚客掀髯赋诗去，山童踏月携琴来。
剧谈浩饮不知醉，仰天大笑欢颜开。
倒著接{罒/离}欲起舞，乾坤清气入肺腑。
天边风月空四时，眼底江山自千古。
谢安蹑屐游东山，袁宏登舟宴牛渚。
庾亮南楼今在不，坡仙赤壁知何许。
满眼往事转头空，千年人物俱尘土。
人生光景若湍流，霜痕易点双鬓秋。
胸中勿著尘俗事，眉间休锁名利愁。
我辈适意在行乐，古人所以秉烛游。
月山追忆旧游地，尽写风烟入缣素。
我来见画如见景，想像高唐犹可赋。
诸君后会应可期，云萍合散今何之。
安得扁舟澉川去，日与杖履相追随。
登山把酒醉明月，共看此画歌此诗。

细雨满山眉黛敛，怒涛千古哭声寒。
须知此庙关风教，莫作寻常神女看。

和戎何惜遣蛾眉，悔恨徒然杀画师。
汉主深恩如可报，安身死虏亦无辞。

腰舞东风未肯休，西风吹叶翠眉愁。
谁知此是多情树，最爱春光最怕秋。

黛眉愁里敛双蛾，别久无书事奈何。
欲待怨他还又忆，怨时较少忆时多。

我未识退斋，虚生七十载。
一旦过诸途，未语心先拜。
堂堂眉睫间，礼乐见三代。
正涂日以荒，良心日以坏。
天不产斯人，吾道将畴赖。

大运何茫茫，海桑逝不留。
武夷有乔木，虬枝尚相樛。
自昔擢巍科，为今阐大猷。
万里惮北上，三年喜南游。
长身古衣冠，庞眉了双眸。
虽与今人居，不与今人俦。
和风颜子春，泰山邹孟秋。
一双忧世泪，溅入银河流。
相期入圣域，舍子谁当优。
奈何弃我去，荦确归途修。
我欲断中流，去棹何悠悠。
我欲息天风，别袂何飕飕。
明晨君已远，晚岁吾何求。
恐无后会期，笑作来生谋。

高堂列绮席，宾御何委蛇。
粲粲金芙蓉，春葩照蛾眉。
檀槽起清籁，铁拨弦鹍鸡。
祇闻筵中曲，不闻曲中词。
萧萧青冢魂，化作秋雁归。
玉关去时泪，点点湿朱丝。
岂知哀怨情，及此欢笑期。
弹者锦缠头，听者金屈卮。
但令今人乐，不惜古人悲。

妾肌如玉颜如花，长眉窈窈青山斜。
深闺学成新妇礼，镜鸾不与留年华。
昨朝东邻裁嫁衣，今朝西邻催结褵。
自怜孤灯照春梦，年年风雨梨花时。
不怨父母贫，不恨蹇修拙。
妾生赋命自坎𡒄，底用闲情写红叶。
千丝万丝霜练光，与谁织作云锦裳。
千针万针两黼黻，与谁佩服朝明堂。
吁嗟妾薄命，薄命可奈何。
失时还自羞，失身羞更多。
妾宁失时无失身，平生分定月下绳。
但把贞心守贞色，肯信婵娟解误人。

德星难再聚，薤露重兴悲。
客忆芹边脍，孙寻膝上饴。
入门惟水竹，拜像见须眉。
吾父亦丁丑，白云增梦思。

贱士怀永忧，一物常恐枯。
贵者止营私，智或遗妻孥。
肉食从古鄙，黄金使人愚。
我游四十年，钱塘车马区。
但见插桃李，谁曾种桑榆。
白头识丁子，仪冠俨于于。
示我厚德编，嘉名在塘隅。
谈之为踊跃，喜气生眉须。
愿子富仓庾，人人饱餐𫗦。
愿子多酒浆，日日开樽壶。
行藏自有命，不谒守钱奴。

芳城春树晚，清海月弦初。
瑞出三神岛，光缠五马车。
眼中新鸑鷟，膝下小璠玙。
锦褓看争羡，犀颅画不如。
试啼宾错愕，献梦媪勤渠。
庭舞张公鹤，门填孔氏鱼。
一时官府庆，数世甲科储。
闻说衣冠里，高增棨戟闾。
民随阮公姓，邻禁宛溪鱼。
东去龟浮印，南游雉绕车。
阴移棠芾芾，骑拥竹舒舒。
政有儿童恋，谣听父老余。
攒眉询赋额，正色署刑书。
暗室天如镜，心田老自畬。
看骑金腰袅，待弄玉蟾蜍。
我欲歌三贾，谁能说两徐。
先随汤餠祝，聊当贺钱醵。

十客九不解，一解值吾仇。
譬如巧蛾眉，同镜见之羞。
结交恨不广，难在相绸缪。
掩箧谢年少，所藏非所求。

隘夫护藩畛，得少便有余。
达士心旷然，清明如太虚。
海岳陈鼎俎，羲驾走轩车。
唯诺无不行，尚怀豚与鱼。
嗟兹山城氓，憎长逮其胥。
好语朝索茅，怒攻昼攘裾。
侯来未数月，眉头笑舒舒。
退食扫一室，焚香展群书。
举头窗楹间，有榜揭广居。
力行守仁义，邹公不欺余。

君不见深山野马生龙驹，又不见荒林老鹰鸠作雏。
男儿似种世所少，俞郎三世成清儒。
祇今道路满尘土，大袖已觉妨奔趋。
提携逐食何足羡，羡子有策宁亲躯。
蠲符昼行鸡犬静，餐钱下岁鲑鱼须。
机神有余自静重，蔚蔚老气生眉须。
高堂百客森冠裾，四座指点看明珠。
谁能对此心不动，归来转觉群儿愚。
峡南云深山气冷，今岁亦闻愁旱枯。
但怜四壁愈憔悴，傍人解笑吾人迂。
书来隔宿发梦寐，便买舴艋随僮奴。
山篱语喧听楖栗，晚阁妆罢悬蜘蛛。
暂违相见喜定剧，胜似朝夕趋庭隅。
因子此去传区区，先从贤翁到吾徒。
刘郎癯绝今更癯，香岩老人安稳无。

老潘双眸如绀珠，带以秋阳朝露之清腴。
山形水态出没千百变，经君指顾不得藏锱铢。
我昔少年好狂走，风餐雨沐逐逐忘朝晡。
至今卧游想共处，但觉云涛烟瘴千里行须臾。
匡庐春风锺阜云，彭浪之矶大小飞来孤。
秦淮震泽洞庭野，峨眉缥缈南接五岭东苍梧。
归来把锄剡山下，有时一竿钓月贺家湖。
笼鹰枥马困羁束，每逢风鸣草惊动号呼。
闻君谈诊到骨髓，褰衣振迅恨不六翮生形躯。
寻牛卜龙古所有，君家祖孙三叶传青乌。
人言河流可移山可凿，秦皇汉武已类愚公愚。
相留徘徊山南山北一百里，胜处忽然开酒壶。
问渠刘伶一童一锸欲何用，且可从我日日醉倒黄公垆。

赵子奇才似天马，顷刻飞龙生笔下。
画成抚卷复长歌，坐客喧喧不停写。
蹄势经鞭秋跌荡，鬃毛出跣风萧洒。
似嫌文绣减天真，尽脱鞍鞯辔轻把。
青袍洗足巧眉睫，驮坐奚官亦闲雅。
我来一见惊欲拜，曾识鸾和趋庙社。
千金朽骨古犹惜，况此难分毛色假。
瑶池路断伯乐尽，日暮嘶鸣气喑哑。
为君昂首一慰意，犹胜无逢老岩野。

春山日日寒风雨，一日天晴花欲舞。
林暄洞屋散窑烟，水活溪岩落冰乳。
嗟余郁郁无所适，方对青山一开户。
苍袍紫帢两少年，健足齐扳气如虎。
名区入眼疑未快，忽肯扪萝到兹土。
霜蔬处处稀尚摘，腊酒家家寒未煮。
相看气味太村野，自喜谈谐少城府。
舒郎十八白眉长，四海龙门有明父。
袁郎皎洁巧步趋，出语珠圆吾所许。
人言风骨须晚秀，早慧𫍢𫍢天谩与。
吾评此论殊未公，峻诋曾经孔文举。
歌成高轩已年倍，赋解鸣蝉容客睹。
吾山虽穷有灵迹，雪瀑丹崖相媚妩。
留君待作大雷吟，莫学痴儿生吴语。

君不见李侯笔端如渭川，顷刻匹纸生琅玕。
霜柯雪干铁石色，忽作小山烟雨寒。
问君何从得此本，湖州嫌浓眉州软。
风轩月槛一相逢，妙处不与人意远。
人言学画先学影，此君风骨青云并。
林深有路鸟声真，日高无人山气静。
平生见此我不疏，逢侯得画两有余。
从今洗眼空山底，更读人间潇洒书。

火后丘墟市，兵前风雨春。
那知携手地，俱是皱眉人。
海柳吟犹弱，山鶑听未真。
明朝各分路，何处避风尘。

照席须眉古，倾筵咳唾清。
绯鱼前进士，刀笔老儒生。
政熟元无谱，书高别有评。
百年兹士少，诸彦自偏名。

岁恶灾妖炽，人穷性命轻。
如何赤发鬼，亦及白眉生。
忍楚尝亲药，停哀写子旌。
乡邻拘俗忌，哭吊并无声。

人间万卷庞眉老，眼见堂堂入草莱。
行客须当下马过，故交谁复裹鸡来。
山花不语如听讲，溪水无情自荐哀。
犹胜黄金买碑碣，百年名字已烟埃。

一春一百二十日，日日开眉得几人。
直与破除风雨去，今年浑似不添春。

东邻采桑妇，西邻养蚕女，年年役役为蚕苦。
桐花如雪麦如云，鸣鸠醉椹叫春雨。
踏踏登竹梯，山烟锁春树。
不管乌台湿红雾，妾家有夫事犂锄，妾家有子尚啼饥。
春蚕满筐尚望叶，儿啼索食夫已归。
前年养蚕不熟叶，私债未偿眉暗蹙。
去年养蚕丝已空，打门又被官税促。
今年养蚕嫁小姑，催妆要作红罗襦。
妾身依旧只裙布，寒灯补破聊庇躯。
蚕兮蚕兮汝知否，安得茧成大如斗。
妾生恨不逢成周，治世春风桑五亩。

人生能几月圆时，歌之舞之复蹈之。
月为一人我成三，更遣青州从事相追随。
四人好在都无阙，相劝相酬到明发。
此夜山河有主张，锁碎繁星俱灭没。
采石已来五百春，当时青天为宇四无邻。
上下通透皆冰玉，岂徒眉宇真天人。
力士嗔人譬如刀割大江水，世间闲是闲非皆如此。
君不见李白携月到夜郎，一洗瘴天尽入冰壶里。

天在地在我亦在，天改地改吾始改。
前身曾作孔子孟子为人憎，也曾为禹为稷为人爱。
来来去去非贪痴，自去自来自不知。
今生暂来作个咬啮菜根汉，焉知再来不遇文王出弹时。
四溟为罍杓北斗，举世攒眉我开口。
眼前不见白衣人，风月自当青田酒。
万事不预非无功，顺应为用虚为宗。
几度贫贱几度英雄，几度少年几度翁。
天吴紫凤任颠倒，披襟引满对秋风。

七闽四海东南曲，自有天地惟篁竹。
无诸曾拥汉入秦，归来依旧蛮夷俗。
未央长乐不诗书，何怪天涯构板屋。
人民稀少禽兽多，云盘雾结成烜燠。
楼船横海未入境，淮南早为愁蛇蝮。
自从居股徙江淮，鸟飞千里惟溪谷。
经历两世至孙氏，始闻种杏匝庐麓。
依然未识孔圣书，徒能使虎为收谷。
异端神怪非正学，但可出野惊麋鹿。
三分南北又几年，匹士单夫无可录。
开元天宝唐欲中，阑干始见盘中蓿。
日南韶石出名公，新罗二士非碌碌。
七闽转海即洙泗，仅有令孜与思勗。
令人不忍读唐书，不胜林壑溪山辱。
天心地气信有时，二三百年渐堪目。
述古大年创发迹，义理文章相接续。
蔡襄风任獬廌司，陈烈气压龙虎伏。
介夫当仁竟不让，了翁守义穷弥笃。
天开道统游杨胡，一气北来若兰馥。
了翁责沈先识程，子容闻风亦知肃。
剑龙化作李延平，道理益明仁益熟。
遂生考亭子朱子，撑拓三才开伭育。
植立纲常鳌戴地，开发蒙昧龙衔烛。
三胡三蔡与五刘，新安建安如一族。
直卿幸作东床客，照耀乾坤两冰玉。
四书才老多有见，楚辞全甫尤能读。
正叔安卿亲闻道，稍后景元亦私淑。
礼书身后得直卿，遗经未了留杨复。
奎宿分野忽在兹，神光秀气相追随。
灯窗眉宇辙不同，金玉满堂珠万斛。
遂令四书满天下，西被东渐出九服。
方将相与作齐鲁，迩来微觉忘梳沐。
贤良文学偶未设，墙角短檠弃何速。
相看一一皆凤麟，相薰渐渐随鸡鹜。
古今最重是习气，圣贤为此多颦蹙。
一落千丈不可回，坚冰都在坤初六。
诗书自古不误人，明经不但为干禄。
聪明才智万景春，家国子孙千百福。
吾言喋喋徒费辞，自昭拱看扶桑浴。

忆昔度宗皇帝时，十年十三日食之。
似道屃赑湖海曲，天子宫庭耽乐嬉。
满朝翕翕皆妇人，祸来照镜方画眉。
北军顺流日食既，两国正尔争雄雌。
兴亡岂必皆有数，百年以来士气索。
文臣髀肉不识马，武士惊魄怕见旗。

富贵能无不俛眉，太玄久作覆瓿资。
柴荆昼刻声何驶，芹草春风浪已披。
似此深心宁为己，其如浅学谬蒙知。
位无大小心惟一，已是当年吐哺时。

一朝积雨豁然收，待我凝眸百尺楼。
远远修眉明碧落，棱棱瘦骨出清秋。
同姿远岸遥生霭，一意寒江亦露洲。
此即化工无信息，天机衮衮不曾留。

浮云尽扫暖微霄，去鹭归鸿入望遥。
积雨才收平野阔，夕阳未卷大江豪。
近看飘絮如千叶，远见修眉若一毫。
不有危楼高百尺，也应无处可呼号。

按步缓寻幽草，扬眉一望平林。
鸟影渔矶日暮，豆花村屋秋深。

仲尼齿发正强时，夜夜神交似故知。
话到子孙郊禘处，几回对榻共攒眉。

瓜葛非徒李世民，牵藤引蔓百千身。
周时柱下霜眉客，今作书符咒水人。

长乐卮前露雪眉，岩花乱笑出山时。
有人拍手瓜田里，来往青门总不知。

出嫁毡裘得几时，昭阳柘馆贮歌儿。
蛾眉莫怨毛延寿，好怨陈汤斩郅支。

泓泓眸子许渊渟，不见蛾眉只见经。
未似马家亲子婿，终身不踏绛纱庭。

寒月照幽闺，眉多客里齐。
飘零杜氏妹，隠约伯鸾妻。
乌啄有新哺，凤飞无故栖。
近闻犹子说，忆汝万行啼。

黄屋南巡去不回，乾坤举目是尘埃。
风轻山鸟犹啼恨，露重园花亦溅哀。
只影独看西日落，满城争喜北人来。
先生莫为浮云动，忧国双眉皱未开。

兀兀规规铁限门，须眉妾妇遍吾村。
蜀南见日犬群吠，井底观天蛙自尊。
守望谁为乡里助，典型藉有老成存。
书生唇齿久荆棘，气不能平又一言。

思君天阔水悠悠，醉里眉攒万国愁。
所不负予如此酒，已教从事到青州。

百年心事两眉头，生死闾阎系戚休。
浩荡中流无砥柱，乘风涨浪舞鲸鳅。

秋水盈盈娇眼溜，春山淡淡黛眉轻。
人间一段真描画，唤起王维写不成。

苍头喝道烛光微，梅压乌云柳压眉。
打块成团娇又颤，闹蛾簇簇翠冠儿。

君王不幸妾当灾，弃女抛男逐马来。
夫面不知何日见，妾身还是几时回。
两行怨泪频偷滴，一对愁眉怎得开。
遥望家乡何处是，存忘两字苦哀哉。

逃难藏深隠，重逢出近诗。
乾坤一反掌，今古两愁眉。
我作新亭泣，君生旧国悲。
向来行乐地，夜雨走狐狸。

羯鼓喧吴越，伤心国破时。
雨阑花洒泪，烟苑柳颦眉。
事去千年速，愁来一死迟。
旧臣相吊后，寒月堕燕支。

晓来宫櫂去如飞，掠削鬟云浅画眉。
风雨凄凄能自遣，三三五五坐弹棋。

北风吹我上金台，忍见蛾眉堕马嵬。
宴罢蟠桃王母去，江南肠断贺方回。

蜀道难行高接天，秦关勒马望西川。
峨眉崒嵂知何处，剑阁崔巍若个边。

食既弹长铗，囊悬少错刀。
功名须汝辈，诗酒且吾曹。
强项贫而乐，扬眉气自豪。
北来鱼字密，南去雁书高。
拟折渊明柳，重寻梦得桃。
明珠忽委赠，价重九方皋。

郡楼着眼蜀天宽，分得巴江水一湾。
大小峨眉相对立，梨花山接海棠山。

眉州城外小桃源，行入三岩涧水喧。
人近碧潭才抚掌，唤鱼出洞跳龙门。

巍亭借景引壶觞，元祐诗人翰墨香。
苍峡雷霆龙意气，碧崖烟雨豹文章。
隔邻修竹娟娟静，夹道枯桑冉冉黄。
水泛帘栊檐影倒，风吹城堞角声长。
巴童结束歌仍俊，蜀女腰肢舞亦狂。
千古相望翁季在，眉山草木有辉光。

峨眉县西四十里，峭壁悬崖削寒翠。
崎岖栈道动摇摇，矮石支撑同赑屃。
忽窥万仞黑无底，下有龙渊七十二。
攀扪步步足难移，大盘小盘八十四。
行行更入娑罗平，侧立长嗟心胆碎。
洗脚溪头登土峰，板屋数间光相寺。
寺中萧然无个僧，普贤小殿生阴气。
天仙桥上光明岩，银色光中世界异。
须臾风雨洗天来，兜罗绵云塞天地。
虚空现出大圆光，五色晕中瞻大士。
日暮云收山寂然，乙夜灯分百千计。
别有草庵三四僧，花木满轩颇清致。
有时云起自雷岩，两道金光出岩际。
有时云散光独明，犹见光中回象辔。
僧云又有清现光，白日无云光更丽。
奇花异草吹香风，怪兽珍禽左右至。
善财童子何许来，五十三参见真谛。
神通变化无了时，如幻如梦复如戏。
胡为狡狯弄精魂，机事机心极无谓。
儒生持此问山僧，僧曰如是观如是。
若言有相更有光，灵化千千诚小技。
何如无光复无相，湛寂名为第一义。
菩萨空中数点头，收敛圆光无一事。
雪山万点白差差，初日照之光毳毳。
遥瞻天竺立绵延，我欲游观足如系。
平生兹游真冠绝，走笔成诗图快意。

青云贵戚玉麟儿，曾逐銮车入紫闱。
王母窗前窥面日，太真膝上画眉时。
沧溟水阔龙何在，华表秋深鹤未归。
三尺焦桐千古意，黄金谁与铸锺期。

楼前山色青如鬟，楼高夜映心斗寒。
推窗纵目纳吟思，倚槛爽气生眉端。
荒烟宿霭迷野甸，古崖怪石横惊湍。
城孤下瞰天蘸碧，日永坐听风鸣銮。
登临独慨城郭是，把酒一酹还三叹。
虽未如元龙高卧之百尺，已不减庾公步月之游观。
又何须黄鹤霄汉之浩渺，亦可想岳阳烟水之弥漫。
岿然独立贺江许，已矣楼中沸歌舞。
胜境无诗亦可羞，谩自檐楹庇风雨。
望云人远迹生尘，祇有江流自今古。

紫皇宫殿红云低，春归天上日欲西。
瑶池催花挝羯鼓，姚魏天香分雨露。
沉香亭北雉尾高，诗成先夺云锦袍。
纵横奏赋三千字，文采风流多意气。
珮声杨柳凤池头，丝纶五色烂不收。
巨鳌跳波海门黑，毡雪风砂堕阴域。
翠华鞭鸾凌紫烟，天寒月照青冢边。
黄金不啼玉不泣，桑岭流沙马飞急。
孤臣泪结冰棱棱，两宫祝髪传佛灯。
梵尊说法天龙拜，四大山河金色界。
风飘仙乐去不回，香围粉阵成飞埃。
南冠楚囚血化碧，恨入胡笳十八拍。
穹庐帐暖融冷光，犹随供奉联鹓行。
子房忽伴赤松去，华表千年令威语。
商郊周甸禾黍悲，宫袍卸却披霞衣。
青藜老仙选诗哭，仿佛东都梦华录。
吴霜压损长眉青，胸蟠耿耿何时平。
读书万卷贫难救，天若知情天亦瘦。
云翻雨覆争奈何，荣枯得失哀恨多。
相逢莫说梦中梦，琴寄南音时一弄。
世间未必无子期，至音元不求人知。
泠然七十二峰下，轩辕鼎边退三舍。
流水行云万里心，故家乔木春阴阴。

客游严陵道，中路哭者谁。
哀哀母子别，云是夫弃妻。
百年结欢爱，一旦生别离。
妾去何足怜，怜此乳下儿。
哌哌未能语，弃去良可悲。
儿啼苦恋母，母闻转悲凄。
欲语别离苦，孩提尔何知。
徒能抚汝顶，相顾空泪垂。
夫妇义已绝，母子恩亦亏。
尔饥谁与哺，尔寒谁与衣。
明年尔学行，谁与相提携。
人言无母怜，有父尚可依。
尔父忍弃我，弃汝将如遗。
去去两相失，相见未有期。
娟娟秀眉目，梦寐或见之。
夜静涧声咽，犹似闻儿啼。

顽云拨不开，阴风挟严威。
大雪止复作，细民已嘘嚱。
人言丰年瑞，可乐胡反悲。
频年岂无雪，雪少寒不知。
谁为御寒计，茅屋曝晴曦。
今年雪大作，始信贫无衣。
地炉燎湿薪，僵坐缩如龟。
年丰固可乐，一饱远莫期。
但忧今日寒，未虑明年饥。
岂知纨绔子，重裘拥柔肌。
绣阁蔼春风，金帐环蛾眉。
惟恨雪不多，低唱饮羔儿。
且尽一己欢，宁为尔民思。
尔民毋自苦，会有年丰时。
鸡豚燕同社，玉粒香浮炊。
一饱有余乐，八珍亦奚为。
寄语纨绔子，此意知不知。

春来无处不繁华，岂独公侯富贵家。
青镜照眉池上柳，碧纱映目雾中花。
贫谁知己燕相识，闲不求官蜂自衙。
惟有东风无厚薄，年年芳草满天涯。

早从方外游，志不在婚宦。
采薇陟西山，采藻涉南涧。
拄杖仅过眉，短衣不掩骭。
一为火宅累，渐觉有忧患。
难任臣朔饥，俯就博士慢。
大胜国子师，三年腹藜苋。
栖迟行路难，坚忍为客惯。
昔为泛泛凫，今为嗷嗷雁。
幸免棰楚虑，官事粗易办。
曷不归孤山，梅花腊前绽。

虎林城中正月半，十万人家灯灿烂。
溧阳风景方放灯，通宵不禁人游玩。
大雪深寒万木僵，家家冷坐无薪炭。
典钱买竹又买灯，糠油结冻点灯暗。
豪民张灯唤歌舞，鼓笛喧轰夜忘旦。
忽闻买丝造海船，府檄专令豪户办。
仓皇且救火燃眉，纵有华灯何暇看。
老夫掩关拥炉坐，一盏青灯置书案。
良辰乐事怅难并，顷刻欢声作愁叹。
苏公买灯状，陈子题灯诗。
痴儿𫘤女知不知，月明月暗反复手，且愿麦熟休王师。

山村道人今老矣，徒有虚名落人耳。
梦中谁记版筑夫，画像虽多终不似。
偶来招隠九锁山，隠侯试笔开生颜。
须眉口鼻宛相肖，只今置之泉石间。
闻君尤工画山水，万壑千林生笔底。
可能更扫隠居图，布袜青鞋侣樵子。

西方长庚今我是，东郡短人岂兄弟。
修眉班首顶如剃，蹡蹡衣裳犹楚制。
翩然来游太平世，市上小儿惊且睨。
身外不须童鹤赘，一粲人间八千岁。

三年尘土白须眉，拟向西湖濯客衣。
林下杜鹃犹劝去，海边鸥鸟亦知几。
及瓜将得葵丘代，存菊须寻栗里归。
见说中山屠博士，乡心也趁白云飞。

河鼓天孙各老成，无愁可解任秋声。
痴儿笑月羞眉曲，稚女穿针鬬眼明。
夜半且分瓜果供，天中岂识别离情。
未能免俗消光景，醉卧西风梦亦清。

肠结锥可解，眉皱熨可伸。
独不禁子规，日日啼春心。
春风醉行客，门外芳草深。
芳草已无路，行行又何处。
东园花柳多，贱妾不复顾。
秋胡夫不夫，买臣妇不妇。
人心匪金石，悔不随郎去。

一片灵台月，圆明适中规。
谁知相对者，曾悟未磨时。
去垢元来净，观空了不疑。
水边闲独立，照见白须眉。

世事枰棋入角危，有人袖手只攒眉。
路通巴蜀那须檄，马立澶渊更要诗。
公竟醉耶从汝笑，树犹如此信吾衰。
传闻双珥消兵气，犹把葵心向郁仪。

五山翔凤集东庐，花竹园池可隠居。
奕代文声传学馆，大书义字式门闾。
埙箎雅奏和为贵，樽俎清言乐有余。
车笠重逢当一笑，白眉青眼尚如初。

野王手奏淮淝捷，门户归来有旌节。
伸眉一笑紫髯秋，袖中犹挟柯亭月。
山阴主人载雪舟，掀篷系缆青溪头。
平生耳热欠一识，若为牵挽行云留。
一声横玉西风里，芦花不动鸥飞起。
马蹄依旧入青山，柳梢浸月天如水。

峨眉有老人，奉命过嵩少。
天风吹西翼，冉冉明夕照。
湿尘纷堕天，髪白更待报。
有子为异物，不得入家庙。
恸哭东南云，相望沧海峤。
青鸟年年来，寄书久不到。

镜面小蓬岛，入剡脱我骖。
舍櫂来沃洲，下岭见精蓝。
修眉浮天姥，天台在其南。
良游爱九日，巾堕髪不栉。
醉浮秋夕英，饥食决明实。
远寻竺僧迹，俛仰千载陈。
狂呼许元度，王谢十八人。
仿佛川谷应，草木皆冥冥。
便欲即之语，又疑物所冯。
闭目游泰初，寥廓以为邻。

石桥南北路，师到动经旬。
尊者定中影，凡人回去身。
戴经支锡重，作礼纳巾频。
杯海归何日，长眉问四邻。

罨画溪头敛翠眉，绿杨扶起又低垂。
春风尽与花为主，不解庭前百结枝。

胡羯宁知分，中原欲并驱。
设兵生建武，堪与赤眉俱。

竹叶垂黄雨露偏，羞缘买赋费金钱。
有缘会有承恩日，莫遣蛾眉减去年。

福星又见出虚危，螺浦千山亦展眉。
八邑命悬循吏传，万家春在道州诗。
旌旗已变河阳色，布粟犹怜蔡土饥。
只恐九天归诏急，去思还似凤洲时。

德星光照斗牛野，我亦沙鸥尾凤鸾。
聚首自怜我辈在，画眉莫与世人看。
正平幸作忘年好，灵运那知入社难。
明日回头别群玉，乱山何处兀孤鞍。

女色无丑妍，入宫皆见妒。
蛾眉等刍蛹，嬉笑藏刀锯。
未笄化为石，不愿长门去。
国风直待歌螽斯，委身事主妾不辞。
君不见赵王如意今日死，明日佳人亦投厕。
何如山头化石千岁老无子。

有客有客吾春湖，踏霜打门呼老夫。
寒温粗了不暇坐，两手奉我商山图。
皓首庞眉髪如漆，千古高人谁画出。
疏行大字各题诗，颇类涪翁老年笔。
绮里季，夏黄公，春风拍浮酒两锺。
仰天但觉宇宙窄，麾麈一扫尘凡空。
东园甪里更萧散，石鼎茶瓢风日晚。
琵琶不作儿女悲，横琴静送飞鸿远。
周家遗民方避秦，留侯眼高识天人。
翩翩小出奠危社，落落高举连青云。
感君持赠慰枯槁，玉雪辉辉见诸老。
何当乘鹤参翱翔，风露清凉咽瑶草。

金车山重牛难挽，五花嘶出长春苑。
太官供顿宴骊山，三郎沉醉归来晚。
酩酊马上扶者谁，秀眉照眼两国姨。
红香把臂手亦软，三马相倚不敢驰。
黄门拥道尽端美，锦衫绣帽春风起。
解酲尚恐需余尊，捧把玉卮行复止。
最后一马寿王妃，鸾扇夹侍双琼姬。
酣酣嘿嘿意自远，恨不醑我渔阳儿。
图陈无逸今安有，却作醉徒供画手。
昭陵百战大山河，凉州几瓮葡萄酒。

谁撤天门虎豹扃，群妖食日上青冥。
一眉不及黄昏月，万目惊看白昼星。
绝响无人槌败鼓，洗光何地激沧溟。
仰天凝注需阳复，寂历西风老泪零。

脉暖犹涵老藓斑，眼花仍带泪痕潸。
厄于劫火元无恙，意在斯文岂苟完。
一片墨光留手泽，浑家黄色上眉间。
只消半滴冰蜍水，涨起满村烟雨寒。

叠足支颐落子迟，松风冉冉动须眉。
断蛇失鹿浑闲事，不直云根半局棋。

平生不皱偶偷闲，故得吟眉耸两山。
若使与君相并白，应无诗句落人间。

种种闲愁先上眉，愁应白早不应迟。
定知白了愁谁管，直到无愁是白时。

门外黄尘透日飞，山中白髪得春迟。
一身冠屦聊存古，半语诗书不入时。
佳桥尽从中路变，苍松独到岁寒知。
黑牛白犊今无验，空遣闲愁上两眉。

缕缕柔条不奈春，为谁憔悴把眉颦。
年来江上多离别，不信垂杨管得人。

逢人称宿腊，玄解少人知。
俗浊唯贪隠，禅高不碍诗。
水边秋杖屦，石上雪须眉。
鸡犬添邻曲，还同赋紫芝。

今日何日春气柔，东城骑马花绸缪。
为君停马一呼酒，花前倒披紫绮裘。
玉脂泛滥鱼鸟饫，歌舞倦矣蛾眉愁。
千金万寿好宾主，今我不乐岁如流。
岂比世上狂驰子，一语不合行掉头。
呜呼天伦古所定，非有大故宁相尤。

齐山山下泊扁舟，尚想三生杜牧游。
南雁唤回千载梦，西风扫碎一江秋。
黄花落落如相逼，嘉节匆匆也合酬。
准拟峨眉亭上去，买鱼沽酒浣羁愁。

归马起暝壑，微灯耿深竹。
农翁具鸡黍，要我林下宿。
共谈陇亩事，未语眉已蹙。
邑胥迩来稀，每涨卷平陆。
山中复小旱，一雨仅半熟。
举酒属乃翁，微笑以胜哭。
湖乡尔何知，弥漫正吞屋。
且共尽此觞，人苦不知足。

阴壁掺苦竹，秋池淡芙蓉。
二老庐山间，风味夙昔同。
亦有栗里人，心事黄花丛。
囊中无一钱，眼底四海空。
羲皇未渠惬，上与无怀通。
众羽集新条，云霄一冥鸿。
净社亦可人，念尔名教宗。
博酒空勤渠，攒眉一声钟。
苍苔片石在，醉卧空山中。
良辰入奇怀，杖屦闲相从。
偶然出岫云，儵尔风飘蓬。
虎溪有严禁，讵敢待此翁。
行行不知远，大笑分西东。
风流一时散，千载留高踪。
溪光与山色，隠隠尚笑容。
笑意果何如，画史安能穷。
按图付一嘿，翳景生长松。

黄沙满江日色薄，北风吹天云欲落。
鱼龙贾勇气凌人，八月海风无此恶。
书生性命可轻试，拏舟早傍沙湾泊。
嵯峨万里下水船，捶鼓张帆无奈乐。
篙师瘦坐攒两眉，羡彼何速嗟我迟。
玄冥行权故应尔，速何足喜迟何悲。
一年三百六十日，须有一日顺风时。
乘流遇坎姑听之，涛山雪屋方堪诗。

贞女不自媒，蛾眉为谁扫。
春风吹年华，闭户绿芳草。
灵修不我顾，览镜红颜槁。
焉得北堂萱，聊用宽忧抱。
又惧青蝇谗，善使黑白倒。
遂令亲者疏，我欲俾有昊。

我怀陶元亮，早弃彭泽令。
宁甘柴桑饿，不受宋人聘。
晚诗题甲子，绕着义熙正。
得书晋征士，千载论始定。
吾宗佳公子，世禄让千乘。
高眠九思斋，清节故可敬。
寄来停云篇，词与意俱胜。
耿耿好贤心，颇似缁衣郑。
居家未得闲，歉岁讲荒政。
良苗困螟螣，凶暴过枭獍。
闾里不聊生，一髪寄微命。
闭阁忧攒眉，怀哉我同姓。
惜无勋业志，不必频看镜。
吾衰畏残暑，一雨秋意盛。
拏舟溯流归，帆饱风力劲。
田芜且莫问，但恨荒菊径。
明月近中秋，云扫天宇净。
素蛾惜皓髪，把酒呼不应。
何当共携手，尽此南楼兴。
效颦辄捧心，拙句酬佳咏。

白云起南山，随我度溪园。
园丁荷锄去，季女出应门。
汲泉供香茗，扫石开清樽。
人静禽声乐，春深花事繁。
蛾眉映修竹，掩袂娇欲言。
吾亲白云外，未敢访桃源。

浙尾带荒江，土与材俱薄。
吴季独终隠，楚黄亦晚错。
余子不足数，眼明见卓落。
𫘧駬初历块，青萍新淬锷。
齿少逾老心，事迩存远略。
百金重气义，千里赴言诺。
可期功名会，兼受生死托。
宦途入幽蓟，诗句留殿阁。
出佐紫阳城，一麾真小却。
炳烛照吏奸，良剂痊民瘼。
一庭秋水净，万户春风乐。
河内泣留恂，并州永思郭。
归装乍林丘，趣骑已沙漠。
梅花古驿寒，别酒故人酌。
径北道邳徐，迂西趋汴洛。
宫阙皋盛丽，山川想寥廓。
成皋叹楚战，砥柱窥禹凿。
旧邦吊二虢，古邑辨三亳。
望诸墓犹存，戏马台如昨。
燕赵夸蛾眉，云代珍狐貉。
壮士多屠沽，逸人或岩壑。
访古记宜勒，登高赋须作。
订讹青简在，得句锦囊著。
明年衣绣归，颇愿闻其略。
鸿鹄看高翔，苕枝伏燕雀。
赠言愧非颜，出处其志略。

古有淳寂乡，君与陶阮到。
每评伯伦颂，谓胜周公诰。
山间童负锸，台下人拾帽。
短鞭跨辽碣，破毯眠雪窖。
归来四壁立，挟册坐乡校。
悠悠泮宫水，羹有芹可芼。
案上方醉吟，室中已饥告。
长缾卧虚檐，破釜架空灶。
翠眉方与齐，赪颊忽自悼。
愁踏布衾裂，羞拆海图倒。
先生乐陶然，美睡呼不觉。
达士多迂拙，庸儿竞嘲噪。
岂知海上鲲，姑隠雾中豹。
岁晚空斋人，杖屦辱相好。
百钱呼儿沽，一榻为君扫。
浩兴忽长歌，衰意亦旁噪。
衔杯孤月落，椎壁四邻闹。
明当远行役，寒雨映客棹。
秋江蒲稗深，伫子平安报。

汝父昔吾友，汝翁昔我师。
汝时侍亲侧，楚楚玉雪儿。
稍长从吾游，学问乃大奇。
风木不待养，垣室空遗基。
成立汝有望，修短吾莫推。
四世积善心，一门无庞眉。
俯仰三十载，三丧路人悲。
受气各有终，劳生嗟奚为。
墙东荷锄叟，夙受汝翁知。
老怀念畴昔，不觉哀涕垂。
欲志殿中墓，健笔惭退之。

细听邻妇低眉说，年年育蚕苦无叶。
山童执筐入市卖，一称百钱犹未惬。
更兼春雨土窗寒，忍见蚕饥头戢戢。
买丝织绢输官外，空借邻机闲一月。
阿姑卒岁无𦈡袴，小儿露骭风吹裂。
今时县官清且明，课民务本令必行。
担桑赪肩荷锄去，青青布种环郊城。
明年家养一百箔，巷响缲车楝花落。
满笼新丝白雪香，听赛蚕官鼓声乐。

大率忧兼病，尤非老所宜。
吟愁枯两鬓，时事锁双眉。
瘦削嫌衾薄，醒眠觉漏迟。
拒霜三五朵，应爱北风吹。

幼从翰墨场中出，晚见车书宇内同。
四十年前沾雨露，三千里外犯霜风。
蛾眉共妒婵娟女，鹤髪谁怜矍铄翁。
回首束书归旧隠，江南笋蕨满山中。

画戟清香彼一时，归舟素幔不胜悲。
坟成共负犍为土，堂在空留蜀郡祠。
乱起赤眉徐自定，忧侵白髪已先衰。
平原岁晚多宾客，泉下难酬国士知。

生平意气每相期，岁晚行藏各自知。
见事略同因抚掌，忧时不语共攒眉。
阖棺已矣公何憾，闻笛凄然我独悲。
回首秋山寒雨外，青松滴泪作枯枝。

新颁五色金花诰，彩服儿孙正满堂。
不见鱼轩随五马，空令鸾镜照孤凰。
车中鬓老愁潘岳，案上眉低忆孟光。
流水无情飘素幔，凉宵燕寝独凝香。

莫倚承恩赋上林，记曾薄幸托琴心。
白头又欲轻相背，令蹙山眉作苦吟。

半奁玉镜照须眉，长笑东坡与水嬉。
直下琤然投小石，一波先动万波随。

五斗区区肯折腰，眉山早计不如陶。
小屏一枕还乡梦，五柳门前月正高。

细君散髻抱婴儿，底事移家不皱眉。
有句曾嘲穷处士，四婆元自解吟诗。

会稽俯伏遣行人，吴国池台日日新。
幕下盟归金甲散，宫中舞罢翠眉颦。
悠悠今古三江水，寂寂英雄一窖尘。
笑问鸱夷身退后，渔商何苦劝齐民。

得驹未必真权奇，中雀未必有淑姿。
男儿未必勋鼎彝，女子未必光门楣。
吾今素髪纷如丝，得此一笑春生眉。
苍苍天道不我遗，犹胜伯道全无儿。

袅袅斜笼寒雨，年年萦乱愁肠。
相对不堪憔悴，画眉羞鬬纤长。

侍儿传野约，趣伴出邻姬。
竹外花迎佩，溪边柳笑眉。
春随流水远，日度锦云迟。
拾翠人争问，含羞独有诗。

曈日破寒天，红光生紫烟。
诗情归草梦，春色染桃笺。
眉月添明镜，梅妆静翠钿。
堂开诸弟集，相对笑迎年。

护槛花浓梦欲欹，五更清露锁寒扉。
明朝恐负寻芳约，拂晓平瞻霁影依。
贴翠自怜羞舞镜，送春无奈听啼规。
金莲破藓留芳迹，梨萼翻风作雪飞。
沙上晴凫窥浅渚，松边黄蝶绕疏篱。
催吟片雨云俱黑，狂絮欺人故点衣。
心事肯随流水尽，新愁不与酒尊宜。
青梅已结梢头实，驿使难传陇外枝。
笑折野花轻插鬓，却嫌溪柳妒修眉。
因过竹院参禅意，觅得云林旧日诗。
听彻游郎歌古调，停看渔父下苔矶。
紫山迢递行应好，苍磴萦回出每迟。
罗袖翩翩香气满，绿阴冉冉鸟声微。
等闲无限伤春思，芳草天涯肠断时。

梅子黄时雨又晴，春衫未脱暑犹轻。
天横远岫半眉绿，云漏斜阳一眼明。
野树晚风清蝶梦，曲池芳草乱蛙声。
浮生嚣寂何穷已，搔首蓬窗感慨生。

五年三到此，门迳怪频移。
绝壁何年树，空廊异代碑。
微澜生古濑，浮翠拥修眉。
煮茗谈时事，山僧总未知。

石林居士詹山老，鹤骨山清出秀眉。
己卯相逢芹泮日，戊申共釂菊花枝。
年华迅若东流去，道貌岿然太古遗。
不恨文溪不同会，续貂犹得寄篇诗。

山村老子知何似，想见庞眉鹤骨清。
千里相望劳远梦，六年不见耿深情。
云归山翠沾衣湿，雨过湖光照眼明。
最是湖山图画里，输公吟啸了平生。

田园兴在早春时，眼缬生红喜上眉。
门巷日高人扫雪，池塘烟涨水流澌。
杯柈新岁欢同社，灯火元宵闹古祠。
野老告余春事及，夜来小雨过前陂。

雪顶霜眉齿半稀，跏趺苔石看云归。
山童扫叶鹤飞起，狼籍松花满衲衣。

一点春寒入瓠犀，海棠花下独颦眉。
内厨几日无宣唤，不问君王索荔枝。

共有烟霞疾，襟期江海分。
故人年老别，寒雨夜深闻。
地肺潜通岳，峨眉秀拂云。
何时负笈去，稽首五千文。

残阳古城曲，岌岌荒台高。
不知何年创，尚尔结构牢。
青山拥危楯，白水环空壕。
美哉此山谿，惨淡悲雄豪。
当时一战霸，意气何矜骄。
蛾眉坐倾国，忠魄随怒潮。
空余故宫苑，寒雀飞野蒿。
佳辰晤良友，清眺舒烦劳。
夕风振丛薄，鸿雁中天号。
永怀五湖客，一舸凌云涛。
浩歌沧浪词，愿言从游遨。

又是江南烟雨时，黄梅正解蹙人眉。
平生谩说和羹事，一骑红尘属荔枝。

久矣刘郎怯画眉，锦{衤朋}今始见娇儿。
真成令气何妨少，犹及中年未是迟。
应笑雍端惟觅果，定传江鲍总能诗。
人言释氏亲携送，问取论功属阿谁。

秀眉华髪貌安和，五福于今得最多。
诸圣共忘心外境，八仙同入饮中歌。

八十雪眉翁，灯前屡歔欷。
问之尔何者，不语惟抆泪。
良久云老矣，未始逢此事。
种粟满川原，幸已皆茂遂。
喜闻欲登熟，近复失所冀。
有虫大如蚕，日夜啮其穗。
群鸦利虫食，剪摘俱在地。
驱呵力难及，十止余三四。
供家固未足，王税何由备。
瘠土耕至骨，所得几何利。
又令遭此祸，不晓上天意。
在世幸许年，必以饥馑死。
闻之不敢诘，但愧有禄位。
移灯面空壁，到晓曾不寐。

浓染羽毛深画眉，晓来风日正晴时。
只应自道新声好，啼遍后园花万枝。

山郡上元荣乐事，大开金地作遨场。
烟云向晓谁教霁，灯烛乘春自有香。
紫陌荧煌随步远，彩棚佳丽斗眉长。
游人莫惜酬高直，买取银蟾一寸光。

东丘老人眉有毫，皮肉光润牙齿牢。
自云新年九十九，须髪白者无一毛。
问之吾术本无有，咽津纳息徒嘈嘈。
莫将元气佐喜怒，自然所得春秋高。
吾尝行之五十载，此事至易曾不劳。
饮之以酒谢使去，手足轻利如猿猱。
尝闻唐人柳公度，八十许岁精力豪。
其言与人亦如此，老人无乃斯人曹。

折俎在笾，胾羹在豆。
何以酌之，酒醴是侑。
何以锡之，贻尔眉寿。
何以格之，永尔康阜。

敛福于郊，逢时之泰。
揭名日月，侔德覆载。
自我作古，域中有大。
永言保之，眉寿无害。

麟趾袅蹄，我宝斯刻。
碝磩采致，载备斯册。
眉寿万年，诒谋燕翼。
于赫汤孙，克绵永福。

三十年来住木陈，时中无一假功成。
有人问我西来意，展似眉毛作么生。

羡公飘荡一孤舟，来作钱塘十日游。
水洗禅心都眼净，山供诗笔总眉愁。
雪中乘兴真聊尔，春尽思归都罢休。
何事却寻朱处士，种鱼万尾橘千头。

脱却霞裾著绣裙，仙凡从此路歧分。
蛾眉再画当时月，蝉鬓重梳旧日云。
玉貌缓将鸾镜照，锦衣兼把麝香薰。
屏帏乍得萧郎爱，更没心情忆老君。

帘里孤灯觉晓迟，独眠留得宿妆眉。
珊瑚枕上惊残梦，认得萧郎马过时。

俗腊知多少，庞眉拥毳袍。
看经嫌字小，问事爱声高。
暴日终无厌，登阶渐觉劳。
自言曾少壮，游岳两三遭。

地灵人杰产忠良，瑞霭龙蟠虎踞乡。
天欲中兴神降岳，世将嘉靖弼生商。
和羹早报梅花信，寿酒先飞柏叶觞。
笑指山南成带砺，庞眉与国等绵长。

扬眉吐气快生风，万里归来虎帐中。
竭节任公营大计，解纷排难激丹衷。
只凭忠信行蛮貊，遂使声名等岱崧。
一德一心天所祐，定知福寿享无穷。

欲别愁如结，来时眉便开。
相逢两无事，且尽十分杯。
明月今宵共，春风几日回。
梅花发墙角，此际望君来。

龙泉函气清，欧冶吐霞绮。
干将堕龟文，莫邪潜漫理。
藏锋金匣夜光芒，铜花玉晕相磨砥。
雄雌一落东与西，相从不隔千山水。
忆妾与君差池飞，送君挟策游京畿。
暮云空碧雁度远，画梁寂寞燕来迟。
但愿月宫分彩色，岂恨霜闺弄落晖。
君方倦羁旅，妾亦厌枌土。
锦水鸳鸯巢汉林，绮翼飞翔交媚妩。
有时娇妒不自持，佯嗔不肯舒眉宇。
逢君贫困泣牛衣，举案低蛾似顽鲁。
谁知志满凌暴生，刚肠便不爱卿卿。
望断犊车挥麈急，饱负虎嵎攘臂轻。
松柏故无情，凌霄植根蒂。
柔蔓托高翘，岁寒忻附丽。
何为丝萝亲，反有荣悴异。
昔日泪霑衣，长嗔失意同寒饥。
今日衣拥泪，翻怨得意由轻肥。
炎凉世态得失间，怨君却悔嗔君时。

飞阁岧峣倚天半，千里秋毫掌中看。
城下江声铁马行，梁间日影金蛇窜。
词客寂寥光景闲，秀色不改惟西山。
朝来敛黛作眉语，问此风月何当还。
便须领略追绝唱，终古发扬无尽藏。
惜哉元婴不读书，笔端祇作蛱蝶图。

一岛烽烟斡怒流，燃犀捉月两悠悠。
蛾眉中划三千丈，不着人间半点愁。

春到枝枝是绿丝，秋来叶叶是愁眉。
灞桥何限经行者，不记寻花系马时。

先生乐处少人知，最是生平不皱眉。
身世帝王全盛日，风光伊洛太平时。
画前勘破先天易，醉后吟成击壤诗。
高卧行窝吾亦愿，不堪心事类周嫠。

神幔亭驾斗浮丹𪩘，扁题密镂黄金篆。
淋漓羽盖森鸾旗，仙凡不隔蟠桃宴。
红云垂地醉壶天，真珠为浆玉为馔。
中有一人长眉青，紫锦荷囊灿星弁。
金昆玉友相追随，乌戟雕戈光转炫。
皇览徐公百不忧，衮衮庆源由积善。
彩童宣敕呼瑞麟，金鏁掣雷奔虎殿。
琼胎掇入孔释送，精神秋水目如电。
抱琴来访矩庾仙，溉竹南墙弄诗卷。
手持造化发生柄，和气嘘枯遍翘端。
一同按谱学鸣弦，里巷生春无蹇连。
岂弟君子民父母，肇迹温麻未之见。
肘边叠组斗累累，五鹗搏空交剡荐。
绿绨联翩阊阖门，催入笋班陪翠辇。
九重宣补舜衣裳，吐出胸中五色线。
周公拜前曾拜后，圣朝自有云屏典。
朱颜苍鬓侍玉皇，九转金丹开鼎铉。
芹香儒馆忻献歌，愿乞余圭及鸡犬。

嫩叶吹风不自持，浅黄微绿映清池。
玉人未识分离恨，折向堂前学画眉。

矾弟堕小白，梅兄怜老苍。
仲氏似白眉，表表金玉相。

汀洲三月杨花飞，河鲀出水江鲚肥。
雨声翻作断肠曲，薄寒恋恋轻罗衣。
新愁压眉双碧聚，作意挽春春不住。
无情恨杀蜀帝魂，不劝归来劝归去。

武夷之山奇而青，九曲之水秀且清。
山奇水秀佳气萃，孕毓多少名公卿。
世运推来五百岁，岳渎又应一贤生。
相国萧何储大昴，谪仙李白扶长庚。
拍塞家声今几载，云来见此千人英。
年少万卷付一读，胸中霜气秋空横。
骅骝不作伏枥态，梦寐抵掌收功名。
属时绿林肆分扰，邻疆鼎沸无遑宁。
笑看吴钩应嚼齿，折冲不辞鞍马尘。
发输红腐活饥殍，呻吟变作讴歌声。
勾稽讵足究施设，直须舟楫济通津。
幕府筹功居第一，联翩奏剡飞天庭。
日边消息清夜至，芝泥炳焕皇恩新。
铨闱行脱囊中颖，佩玉鸣珂游帝京。
书云过后两旬及，还是霄躔初度辰。
和气恰随阳气转，台星还并寿星明。
北山底处香风动，湖山里外祥烟轻。
帏罗幕绣玳筵列，歌珠舞翠金壶倾。
未祝修身如成子，未祝庞眉偕钱铿。
但愿登金仍步玉，盐梅商鼎早调羹。
归来武夷溪九曲，幔亭曾孙旋寻盟。
眉寿堂中恣盘礴，摩挲铜狄细推评。
武夷之山比公寿，与公千岁同峥嵘。
九曲之水酿公酒，与公千岁供寿觥。
我亦更办诗千首，一年一首伸贺诚。

武夷之山奇而青，九曲之水秀且清。
山奇水秀佳气萃，孕毓多少名公卿。
世运推来五百岁，岳渎又应一贤生。
相国萧何储大昴，谪仙李白扶长庚。
拍塞家声今几载，云来见此千人英。
年少万卷付一读，胸中霜气秋空横。
骅骝不作伏枥态，梦寐抵掌收功名。
属时绿林肆分扰，邻疆鼎沸无遑宁。
笑看吴钩应嚼齿，折冲不辞鞍马尘。
发输红腐活饥殍，呻吟变作讴歌声。
勾稽讵足究施设，直须舟楫济通津。
幕府筹功居第一，联翩奏剡飞天庭。
日边消息清夜至，芝泥炳焕皇恩新。
铨闱行脱囊中颖，佩玉鸣珂游帝京。
书云过后两旬及，还是霄躔初度辰。
和气恰随阳气转，台星还并寿星明。
北山底处香风动，湖山里外祥烟轻。
帏罗幕绣玳筵列，歌珠舞翠金壶倾。
未祝修身如成子，未祝庞眉偕钱铿。
但愿登金仍步玉，盐梅商鼎早调羹。
归来武夷溪九曲，幔亭曾孙旋寻盟。
眉寿堂中恣盘礴，摩挲铜狄细推评。
武夷之山比公寿，与公千岁同峥嵘。
九曲之水酿公酒，与公千岁供寿觥。
我亦更办诗千首，一年一首伸贺诚。

九日登高眼界宽，羽衣云集尽清欢。
黄花满泛渊明酒，白髪仍簪子夏冠。
庭下流泉趋涧急，座间清气逼人寒。
不须更问明年健，但向眉头鬓角看。

东出共城门，古墓何累累。
就中如夏屋，下马读铭碑。
始知太尉名，富擅政和时。
讵知邑境中，仓皇来赤眉。
敢勇率子弟，肆杀力弗支。
编氓赖保全，迄今令名垂。
潺潺百泉流，日夕声犹悲。

可怪莲花宇，相将倒玉瓶。
谈来云吐偈，煮罢石为心。
鸟过花阴乱，龙归海气腥。
长斋呼米汁，应见佛眉青。

两载低眉著小冠，一台高筑地平宽。
向阳花木齐教放，天下无春似此间。

宁武堂中白日长，公庭讼息炷炉香。
禅床不作蛾眉梦，一枕清风到寿乡。

庞眉相对讲英猷，尽说当年气食牛。
六十重新开甲子，八千从此富春秋。

灵脉发山根，涓涓才一滴。
宝剑护深源，苍珉环甃壁。
鉴影须眉分，当暑挹寒冽。
一酌举瓢空，过齿如激雪。
不异醴泉甘，宛同神瀵洁。
快饮可洗胸，所惜姑濯热。
品第冠寰中，名色固已揭。
世无陆子知，淄渑谁与别。

断矶江上碧嶙峋，漠漠芦花转岸濒。
舟小风微犹胜马，山高石立宛如人。
羡渠钓艇沧波阔，老我征途白髪新。
寂寞蛾眉在天际，远烟青处晚双颦。

青子累累荐几何，眉颦齿软怎消磨。
可怜只识闲滋味，不道酸心事尚多。

曾向西风把别杯，知君黄色上眉催。
浙江莫道音书隔，一日潮声两度来。

蓂荚阶前日月飞，羹墙惆怅望尧眉。
三千年笑巢由错，不见勋华揖逊时。

蜀山如砥水如丝，送子西游蜀道时。
万里乾坤犹战血，百年豪杰几愁眉。
青虫渐老秋声小，白雁不来霜信迟。
若过锦宫城下路，遥怜堕泪孔明祠。

楼面环开紫翠屏，峨眉瓦屋共前楹。
莫嫌鸥鹭时来去，正要微云滓太清。

方池水影薄，曲槛鸟声娇。
鸾镜红绵冷，蛾眉翠黛消。
冶容舒嫩萼，幽思结柔条。
纤指收花露，轻将雪粉调。

燕子南来雁北飞，远人何事竟忘归。
一腔心病难形口，万斛愁情尽属眉。
试掠金钗临晓镜，潜垂玉箸渍春衣。
邻姬莫问容憔悴，只有西窗夜月知。

周君筑室东南隅，训友仲季勤诗书。
求名于我我不语，为君邈取棠棣图。
棠棣诗成喻恩义，郑氏笺诗寓深意。
上华下萼两相扶，枝干光华能覆庇。
兄弟本是同枝生，譬诸华萼齐敷荣。
蔓草难图段不弟，尺布可缝嗟尔兄。
君家昆仲俱秀敏，愿笃萱堂眉寿庆。
勉旃覆弟有余荣，戒尔事兄须尽敬。
数椽雅谈标新题，为君更作敬荣诗。
敬荣之善不可独，余波亦诏吾痴儿。

云水最饶处，轮蹄无到时。
夜蟾生佛面，春雪印僧眉。

仙去时移境尚同，岩花开落为谁容。
歌沈石鼓泉空响，局冷纹枰雾半封。
山上丹桃无核种，甑头青{饣迅}自机舂。
翠眉不是人间俪，笑杀王孙不再逢。

峦冈经亘翠环中，中有山形如覆镛。
晋仙王郭曾登眺，名形婺女金华同。
悬崖积铁数百尺，轮囷老木参天碧。
时有金鸡击膊鸣，铿鍧响通石屋石。
石屋去山三里余，潭潭若有神龙居。
渔人爬{瓜少}入深处，闻得山椒奏步虚。
山趾有观名玉山，黄冠分得葛仙班。
家无担石四壁立，披风切月陪往还。
我师率庵庞眉老，故园跨鹤迷仙岛。
道号艮斋曾品题，椽笔特书为摛藻。
千载一遇邑大夫，来问胜境形何模。
片言拟作诗中句，羞献人家水墨图。
倚风太息来何暮，入境发挥方得路。
愿言葺理芰荷衣，青天白日披云雾。

丹桂生瑶宝，千年会一时。
偏从天竺落，祇向月宫知。
出海冰轮满，当轩玉树迟。
清晖含远峤，接影下空墀。
金气风初劲，银河露恐垂。
婵娟应怅望，果尔见蛾眉。

文姬别子地，一骑轻南驰。
伤哉贤王北，一骑挟二儿。
二儿抱父啼，问母何所之。
停鞭屡回首，重会知无期。
孰谓天壤内，野心无人彝。
万物以类偶，湿化犹相随。
穹庐况万里，日暮惊沙吹。
惜哉辨琴智，不辨华与夷。
纵怜形势迫，难掩节义亏。
独有思汉心，写入哀弦知。
一朝天使至，千金赎蛾眉。
雨露洗腥瘢，阳和变愁姿。
出关拜汉月，照妾心苦悲。
妾心傥未白，何以觐彤墀。
狐死尚丘首，越鸟终南枝。
如何李都尉，没齿阴山陲。

九十衰翁七十儿，此时那可两分离。
客乡已是三年别，人世应无百岁期。
春雁北飞频送目，夕阳西下几颦眉。
何如及早成归计，莫待山榴开满枝。

暇时结客小舂容，路值重岩紫翠峰。
云阁翚飞翼鸾凤，石柟盘屈老虬龙。
林扉雨过便秋菊，山寺风清度晚钟。
快展眉头须剧饮，天开霁色不妨农。

初出如弓未上弦，分明挂在碧云边。
时人莫道蛾眉小，十五团圆照满天。

湖色开明镜，峦光列翠屏。
双眉不忍画，羞对远山青。

过了元宵八日间，琴堂歌舞献慈颜。
七闽山水须眉秀，三楚云烟杖屦闲。
痴绝不妨公事了，欢浓莫于酒杯悭。
明年今日迎新霈，锦轴荣封鬓未斑。

天工未放二阳生，留得尧阶一叶蓂。
庆诞仙源贵公子，祥开南极老人星。
日随宫线添无尽，貌比庄椿看更青。
岁岁华堂祝眉寿，笙歌声里雪梅馨。

谿山相似路人疑，众目详观固易知。
厚貌深情怀险阻，离朱子羽谩扬眉。

披襟渺无际，一笑碧云头。
千里当眉睫，何须更上楼。

因宿秋山懒画眉，入宫岁早宠恩迟。
诗成莫写沟中叶，流到人间是几时。

玉镜台前懒画眉，伤心最是月明时。
君恩渐绝门深掩，落尽闲花竟不知。

慵饱浮图世共憎，蓬蒿师独养牛耕。
田驱白石年常过，林印青薪岁旋生。
竹似子孙怜笋茁，树添松柏补风声。
眉头怪得春来喜，雨起蔬苗粒粒成。

何年清泉眼，几斛涵苍苔。
瓮盎日夜至，长满莫可涯。
天旱不知竭，众流起黄埃。
淘绠干未定，能使沴气开。
庙祠失根柢，故老奠酒杯。
蚕民咒枣栗，千斤意徘徊。
儿童惯冷暖，预知春秋来。
临之鉴须眉，方鉴无煤炲。
窟穴若喉吭，我疑吐云雷。
何当鞭蜃螭，与国驱旱灾。

天子辍霖雨，兹来泽东民。
威声先公至，暴攘客四邻。
下车坐无事，惩劝裨秋春。
物价以日减，囷仓饱新陈。
俗愚其何知，蝗来遏公仁。
所至不为灾，群飞乱烟云。
公虑种吾土，且为沴气根。
计丁立捕法，官行劳其勤。
老幼千里眉，朝蹙夕已伸。
我知公之德，由此碑齐人。

蛾眉绝世不可寻，能使花羞在上林。
自信无由污白玉，向人不肯用黄金。
一辞椒屋风尘远，去托毡庐沙碛深。
汉姬尚自有妒色，胡女岂能无忌心。
直欲论情通汉地，独能将恨寄胡琴。
但取当时能托意，不论何代有知音。
长安美人夸富贵，未央宫殿竞光阴。
岂知泯泯沈烟雾，独有明妃传至今。

维时仲夏，吉日维午。
神歆既祠，锡辞以嘏。
曰：朕之初生，皇揆予度。
嘉朕以名，终身是守。
抑岂不淑，不幸逢遇。
离愍被忧，天不可诉。
宗国为墟，宁敢自贼。
惟朕忍生，岂不永年。
悁悁荆人，是拯是怜。
赴水蹈波，歳不废旃。
既招朕魂，巫祝昔先。
岂朕是私，将德是传。
沦胥及溺，初亦不悛。
其后风靡，民益轻死。
匪朕之心，是岂为义。
妇吊其夫，母伤其子。
人讯其端，指予以詈。
予亦念之，其本有自。
昔朕婞直，不为众下。
世予尚之，谓予好怒。
昔朕不容，自投于江。
世予尚之，谓予弃躬。
既习而斗，既远益谬。
被朕伪名，污朕以咎。
朕生不时，乱世是遘。
民之秉彝，嘉是直道。
从仁于井，朕亦不取。
汝禁其俗，幸怀朕忠。
好竞以诬，一何不聪。
我实鬼神，民焉是主。
其祀其祷，予之所厚。
予惧天明，焉事戏豫。
予悯横流，焉事竞渡。
予怀尧舜，焉事狎侮。
汝惟贤人，曾不予怒。
徇俗雷同，讥予以好。
履常徇直，切谏尽节。
人神所扶，未必皆福。
去邪即正，何以有罚。
曾非予怀，可禁其伪。
毋使佞臣，指予为戒。
锡尔多福，畀尔庞眉。
使尔忠言，于君毕宜。

天子之庆，视雨之积。
自天降康，时万时亿。
眉寿无疆，以靖四国。

追俗情易合，玩奇当企尔。
柴桑彼何者，高唱屡在此。
县令不俛眉，吾又悲扬子。

闻君异乡客，岁暮江淮间。
山雪夜多兴，桂枝春可攀。
南风玩啙窳，浮俗矜游闲。
安所弹长铗，何当问刀环。
天伦眉最白，子舍衣仍斑。
勿学髠接舆，佯狂因不还。

煌煌南极星，粲粲北维斗。
禀龄瑞明时，运柄燮万有。
降神非寻常，希世曾一偶。
积善如公家，于今见纯佑。
安车告归日，三府升平久。
万石均禄秩，鲁公拜前后。
茫茫周汉来，此事复闻否。
黄金铸大印，绿丝绾长绶。
方为累世荥，况多后来秀。
戏禽试强弩，劝客满春酒。
贱子敢再拜，愿公更眉寿。

控弦谁家子，驰射落名翚。
倾城绝代女，巧笑扬修眉。
览古按图画，怅然增我唏。
壮士不击贼，顾从儿女嬉。
威弧无用世，反事禽荒为。
嘿嘿千岁后，正为来者嗤。

楚人少眉寿，此翁七十余。
剕士多轻扬，此翁乃好书。
世医悦肤浅，此翁识古初。
习俗争锥刀，此翁尚玄虚。
数欲见此翁，为其亦起予。
责人必求备，尧舜犹病诸。
渔者公阅休，逸人狂接舆。
有之幸见告，我且从彼居。

张君于福乐，先进野人也。
曩者吾见之，大惊彼何者。
须眉交苍白，被服必儒雅。
故善殷周间，不居王郑下。
诸士多及门，之子独在野。
食有脱粟饭，出无款段马。
乡闾行虽高，时俗知亦寡。
昨闻修庠序，造士系陶冶。
斯人宜聘起，可以专楚槚。
养贤须勤渠，风教随用舍。
望君万里余，谁谓我心写。

织女有耻羞，歳一过牵牛。
暂来已遽往，光景不少留。
会合一何亟，离别一何修。
不知灵匹意，正使今人愁。
河汉清且广，风波无时休。
蹇修古不存，乌鹊相为谋。
理拙心莫同，谁令结绸缪。
蛾眉坐自老，纨扇空悲秋。

燕雀赴广厦，鸡鹜就卑栖。
我生共有托，生理与汝齐。
忧患历险艰，转徙疲东西。
常慕蛮与触，所居能自赍。
哀吟蹈楚郊，主人欲招携。
卜筑烦里旅，妇姑免勃谿。
此邦非故乡，习俗素所迷。
颇以羁见忌，得安糁与藜。
下见贤相仁，恤隐逾天倪。
阴德少阳报，眉寿至介圭。
已当受一廛，终身活灌畦。

秦王好神仙，东上琅琊台。
蛾眉绿髪五千辈，去乘长风款蓬莱。
此时秦人海旁立，生别死分不敢泣。
但见高帆云中没，野鸟悲鸣为翔集。
过海舟，何时还，火焚荆棘空骊山。

子真之后千余年，人物寥落无几传。
圣俞晚出江海壖，眉目自觉真神仙。
气如阳秋和以妍，文若河汉清且渊。
大钧匠物岂强镌，飞黄绝尘宁俟鞭。
名为实宾道所捐，才与时逆行苦邅。
起草建礼衰可怜，掌教国子寒无毡。
谁不富贵君重迁，谁不耄期君疾蹎。
长松摧壑芝焚烟，谁其尸之当问天。
遗草大小三千篇，白玉落落珠联联。
此自可敌当世权，物莫两大犹信然。
我家江南再世前，与君通家情有连。
见君总角今华颠，于我莫逆好已偏。
今也已矣嗟绝弦，涙如翻波正沦涟。
翰林文章日月悬，凿石铭德埋九泉。
上书立后禄绍先，分宅恤穷祭有田。
呜呼岂非天下贤。
义不背死而苟焉，念子可以无悁悁。

寒灯不及邻，花艳竞争新。
重叠芝三秀，分明桂半轮。
东风谁变律，芳意自惊春。
流玩堪通夕，长眉莫效颦。

春日怀吾子，羁游各异方。
况逢青眼绝，早识白眉良。
树逐相思老，江回去路长。
感时惟尚寐，终日醉无妨。

万古关山月，遥怜此夜看。
蛾眉空自妩，丛桂不胜寒。
他日刀头问，何时客寝安。
因之千里梦，共下白云端。

梅靥稀疏无賸白，柳眉繁弱未全青。
墙头红杏春多少，醉看愁吟意总醒。

弱柳海棠虽晚栽，翠眉红脸已齐开。
蜀姬艳色巴姬舞，并送春愁入眼来。

翠眉红袖拜尊前，撩弄春声入四弦。
坐少车公还不乐，为君重奏醉思仙。

空林多风霜霰零，啄木朝饥悲长鸣。
口虽能呼心不平，谁弹琵琶象其声。
雌雄切直相丁嘤，欲飞未飞皆有情。
琵琶八十有四调，此曲独得传玄妙。
翠鬟小女眉目殊，能承主欢供客娱。
转关挥拨意澹如，坐人虽多旁若无。
醉翁引觞不汝余，歌诗弹铗归来乎。
两君韵高尚如此，何况枥上之马渊中鱼。
我生不晓世俗乐，顷卧江城更寂寞。
园中有时闻啄木，虽有高下无宫角。
木声梨然当人心，猋氏之风殆可学。
渊明无弦非无意，白发秋来自少乐。
得公新诗濯我愁，因问杨子更借不，我欲醉听江城楼。

太液波清水殿凉，画船惊起宿鸳鸯。
翠眉不及池边柳，取次飞花入建章。

大家装着斗时宜，独自寻常拂淡眉。
为染浅黄衫子色，金盆添水看鹅儿。

属车隐隐远如雷，陈后愁眉久不开。
杨花都不知人意，故入长门宫里来。

白袍昔纷纷，相与会东堂。
帝梧碧萧瑟，翔集皆鸾凰。
伊予素空疏，滥吹翰墨场。
不为群俊遗，出处联簪裳。
尔来凡六闰，转毂飞炎凉。
同歌太学下，共醉金马旁。
修竹压窗寒，夭桃倚户芳。
金盘剖卢橘，玉壶分蔗浆。
惊呼局上急，嘲笑杯间狂。
神情一契会，形迹两俱忘。
欢余叹薄宦，离合何能常。
濡毫纪岁时，挥霍素壁光。
去秋随相车，沿牒来东方。
城中未遍辞，不疑逐南荒。
奔波走郊外，取别何苍黄。
举觞未及尽，亟归还束装。
行行到官下，日积簿领忙。
文书拥笔端，胥史森如墙。
况当三伏深，霑汗尤淋浪。
细蝇绕眉睫，驱赫不可攘。
涔涔头目昏，始觉冠带妨。
诚知才智微，吏治非所长。
惧贻知已羞，敢不益自强。
因思瓯闽远，南走侵溟涨。
炎蒸异中县，从古无雪霜。
终朝坐茅屋，盐茗征行商。
讙哗费口舌，解囊收毫芒。
不疑性高介，此困安可当。
山川几千里，问讯谁能将。
冲卿居京邑，青云正腾骧。
寓直紫台上，风露澄东厢。
清夜不成寐，缓步聊彷徨。
拂此壁上尘，远怀同舍郎。
英辞欻感发，高义纷激昂。
泠泠宫殿虚，讽咏何琅琅。
手书成两通，贮之古锦囊。
一往泉山南，一致汶水阳。
坚重金璧体，光寒矛剑铓。
迺知贤隽心，浅俗未易量。
何尝用荣枯，遽尔分否臧。
居然激衰薄，更使清风扬。

天生千万人，中有一隽杰。
奈何丧三贤，前后才期月。
邻几任天资，浮饰耻澡刷。
朝市等山林，衣冠同布褐。
外无泾渭分，内有淄渑别。
逢时敢危言，慷慨谁能夺。
圣俞诗七千，历历尽精绝。
初无追琢勤，气质禀清洁。
负兹惊世才，未尝自标掲。
鞠躬随众后，侧足畏蹉跌。
钦圣渥洼驹，初生已汗血。
虽有绝尘踪，不失和鸾节。
宜为清庙噐，俨雅应钟律。
众论仍共然，非从友朋出。
群才方大来，軮轧扶帝室。
谁云指顾间，联翩化异物。
吊缞哭未已，病枕气已竭。
同为地下游，携手不相失。
绅绂顿萧条，相逢但嗟咄。
诵君三哀诗，终篇涕如雪。
眉目尚昭晣，笑言犹仿佛。
肃然来悲风，四望气萧瑟。

西郊广路浮壤黄，上天雨泣寒云苍。
鸾旗闟戟纷晻霭，扈从威神归帝乡。
田家老父眉睫白，杖藜匍匐泣路傍。
且云生逢至仁主，蠲租罢役岁为常。
蠺收百箔桑蔽野，麻麦极望无边疆。
去年翠华出赛雨，锦绣绵络墟里光。
拜迎六马负缣帛，孙扶妪接归扬扬。
自分讴歌毕余景，一朝缟素安可防。
哀声澒洞彻四极，草木惨淡颜色伤。
蝼蚁衰龄不足赎，泪如飞雪空霑裳。
河萦洛贯嵩峰足，泉底寰瀛日月长。
羡门已闭属车返，轭上空瞻金鳯凰。

吏治正倥偬，夫君何燕闲。
茧丝既云寡，符移皆可删。
印封从事散，蹑屐升东山。
放杖坐危亭，清啸出云间。
无私席宾少，忘机林鸟还。
野人瞻翠微，稽首双眉斑。

星郎年未至，辞禄一何高。
目莹栖灵气，眉疏出秀毫。
胸中自有乐，身外尽徒劳。
回首红尘地，纷纷笑我曹。
解绂沱江外，诛茅井络边。
老莱夫妇隐，韦孟子孙贤。
浮蚁邀旁舍，蹲鸱种薄田。
不须亲几杖，想望已萧然。

秀眉无足验，结轖遽为灾。
乡曲三年别，江山万里回。
林闾飞旐入，书剑逐舟来。
坟草枯还绿，重泉不复开。

负米承亲愿已赊，耻随鸡鹜啄泥沙。
一朝投绂真高士，万卷藏书旧世家。
齿髪未衰非药物，山林不返为云霞。
庞眉尚有郎潜者，徇禄忧生直可嗟。

我罢内庭职，出临永阳民。
永阳民虽庶，未免多饥贫。
富之既无术，龊龊为谨身。
可堪今夏旱，如燎复如焚。
厥田本涂泥，坐见生埃氛。
稚老无所诉，嗷嗷望穹旻。
食禄忧人忧，蚤夜眉不伸。
促决狱中囚，遍祷境内神。
楚辞有山鬼，庙貌罗水滨。
胡法有浮图，寺宇连城闉。
斋庄命寮采，供给抽俸缗。
鼓笛迎湫水，香花照金轮。
诚知非典故，且慰旱熯人。
偶与天雨会，霶霶四郊匀。
插秧复修堰，野叟何欣欣。
可办官赋调，亦免农艰辛。
燮调赖时相，感应由圣君。
于吾复何有，敢望歌颂云。
清流杨水部，德与我为邻。
仇香官位屈，何逊诗格新。
见投贺雨篇，言自人口闻。
夫君盖私我，过实岂相亲。
为霖非我事，职业唯词臣。
若有民谣起，当歌帝泽春。
庶使采诗官，入奏助南薰。

江东多果实，橄榄称珍奇。
北人将就酒，食之先颦眉。
皮核苦且涩，历口复弃遗。
良久有回味，始觉甘如饴。
我今何所喻，喻彼忠臣词。
直道逆君耳，斥逐投天涯。
世乱思其言，噬脐焉能追。
寄语采诗者，无轻橄榄诗。

支公兼有董狐才，史传修成乙夜开。
天子远酬丹诏去，高僧不出白云来。
眉毫久别应垂雪，心印休传本似灰。
若念重瞳欲相见，未妨西上一浮杯。

药树吟多且握兰，蔼然公议满朝端。
西垣罢直苍苔冷，南郡行春绿野宽。
蒨旆出过应曜墓，棠阴潜上伏牺坛。
乡心休梦峨眉雪，会顾青蒲忆史丹。

迁谪独熙熙，襟怀自坦夷。
孤寒明主信，清直上天知。
消息还依道，生涯只在诗。
惟当谕山水，讵敢咏江蓠。
偶叹劳生事，因思志学时。
读书方睹奥，下笔便搜奇。
赋格欺鹦鹉，儒冠薄鵔鸃。
耕桑都不事，园井未曾窥。
必欲缣缃富，宁教杼轴纰。
光阴常矻矻，交友尽偲偲。
步骤依班马，根源法孔姬。
收萤秋不倦，刻鹄夜忘疲。
流辈多相许，时贤亦见推。
叨荣偕计吏，滥吹谒春司。
仆瘦途中病，馿寒雪里骑。
空拳入场屋，拭目看京师。
技痒初调箭，锋铦欲试锥。
甲科登汉制，内殿识尧眉。
数刻愁晡矣，三题亦勉之。
先鸣输俊彦，上第遂参差。
罢举身何托，还家命自奇。
唯惭亲倚户，敢望嫂停炊。
竭力求甘旨，终朝走路歧。
贪希仲由来，多废董生帷。
丹桂何时折，孤蓬逐吹移。
知怜无国士，志气自男儿。
季子貂裘敝，狂生刺字隳。
广场重考覆，蹇步载驱驰。
明代宁甘退，青云暗有期。
礼闱冠多士，御试拜丹墀。
泽雾宁惭豹，抟风肯伏雌。
重瞳念孤迹，一第忝鸿私。
得告还乡贵，除官佐邑卑。
折腰称小吏，矩步慎初资。
枳棘心何恨，松筠操自持。
及亲家有养，事长礼无亏。
铜墨官常改，烟霄雨露垂。
县花聊主管，寺棘且羁縻。
吴郡包山侧，长洲巨海湄。
万家呼父母，百里抚惸嫠。
敢起徒劳叹，长忧窃禄嗤。
宦途甘碌碌，官业亦孜孜。
政事还多暇，优游甚不羁。
村寻鲁望宅，寺认馆娃基。
西子留香迳，吴王有剑池。
狂歌殊不厌，酒兴最相宜。
草织登山履，蒲纫挽舫{纟支}。
果酸尝橄榄，花好插蔷薇。
震泽柑包火，松江鲙缕丝。
三年无异政，一箧有新词。
多恋南园卧，俄从北阙追。
呈材真朴樕，召对立茅茨。
载笔居三馆，登朝忝拾遗。
紫泥天上降，朱绂御前披。
侍从殊为贵，图书颇自怡。
史才愧班固，谏笔谢辛毗。
拟把微躯杀，惭将厚禄尸。
安边上章疏，端拱献箴规。
精鉴逢英主，知怜是首夔。
赓歌才不称，掌诰笔难摛。
制历无多事，词头每怯迟。
繁阴温室树，清吹万年枝。
青琐霞光透，苍苔露片萎。
御香飘砚席，宫叶落缨緌。
看浴池心凤，闲扪殿角螭。
上林花掩映，仙掌露淋漓。
对近瞻旒冕，班清辟虎貔。
宫帘垂翡翠，御水动涟漪。
纪号年淳化，朝元月建寅。
摄官捧宝册，祝寿执樽彝。
表案行低折，宫悬听肃祗。
德音王泽润，谦柄斗杓㧑。
贵接皋夔步，深窥龙凤姿。
策勋何烜赫，赐紫更萎蕤。
蚊力山难负，鹈梁翼易滋。
论功惭八柱，受服欲三褫。
祇虑殃将至，曾无事可裨。
趁朝空俯伛，退食自逶迤。
更直当春好，横行隔宿咨。
内朝长得对，驾幸每教随。
琼苑观云稼，金明阅水嬉。
赏花临凤沼，侍钓立鱼坻。
拂面黄金柳，酡颜白玉卮。
分题宣险韵，翻势得仙棋。
竟举窥天管，争燃煮豆萁。
恨无才应副，空有表虔祈。
睿眷偏称赏，天颜极抚绥。
中官赐文字，院吏捧巾綦。
遭遇诚堪惜，功名窃自悲。
请缨无壮志，视草亦何为。
未献东封颂，空镌北岳碑。
深惭专俎豆，长欲议边陲。
但可怀骄子，何须斩谷蠡。
胸中贮兵甲，堂上有熊罴。
成败观千古，施张在四维。
兼磨断佞剑，拟树直言旗。
遇事难缄默，平居疾喔咿。
无权逐鸟雀，俛首任狐狸。
延尉专刑煞，词臣益等衰。
五花仪久废，三尺法聊施。
书命犹无谄，评刑肯有欺。
厚诬凌近侍，内乱疾妖尼。
丹笔当无赦，金科了不疑。
拜章期悟主，引法更防谁。
萋斐终无已，雷霆遂赫斯。
如弦伤讦直，投杼觅瑕疵。
众铄金须化，群排柱不支。
佞权回北斗，谗舌簸南箕。
阙下羊肠险，朝端虎尾危。
道孤贻众怒，责薄赖宸慈。
西掖除三字，南山佐一麾。
苍黄尘满面，挥洒涕交颐。
目断九重阙，魂销八达逵。
尊亲远扶侍，兄弟尽流离。
秦岭偏巉绝，商于更险巇。
吾庐何处是，我马忽长辞。
六里山苍翠，丹河浪渺弥。
分封思卫鞅，割地忆张仪。
懒读三闾传，空寻四皓祠。
畬烟浓似瘴，松雪白如梨。
坏舍床铺月，寒窗砚结澌。
振书衫作拂，解带竹为椸。
呼仆泥茶灶，从僧借药筛。
钟愁上寺起，角怨水门吹。
旧友谁青眼，新秋出白髭。
烟岚晴郁郁，风雨夜飔飔。
我过徒三省，吾生自百罹。
初来闻旅雁，不觉见黄鹂。
市井采山菜，房廊盖木皮。
野花红烂漫，山草碧{衤离}褷。
副使官资冷，商州酒味醨。
尾因求食掉，角为触藩羸。
有梦思红药，无心采紫芝。
瘦妻容惨戚，稚子泪涟洏。
暖怯蛇穿壁，昏忧虎入篱。
松根燃夜烛，山蕨助朝饥。
岂独堂亏养，还忧地乏医。
迹飘萍渤澥，亲老日崦嵫。
阁下辞巢凤，山中伴野麋。
风欺秀林木，云隔向阳葵。
屈产遭驽马，丹山困吓鸱。
悔须分黑白，本合混妍媸。
自此韬余刃，终当学钝锤。
穷通皆有数，得丧又奚悲。
自顾才何者，空怜道在兹。
宣尼犹削伐，大禹亦胼胝。
用去当如虎，投来且御魑。
避风聊戢翼，得水会扬鬐。
琴酒图三乐，诗章效四虽。
鱼须从典卖，貂尾任倾欹。
兀兀拖肠鼠，悠悠曳尾龟。
北窗寻蛱蝶，南岸看鸬鹚。
山翠楼频上，云生杖独搘。
簟闲留晓魄，檐暖负冬曦。
松柏寒仍翠，琼瑶涅不缁。
望谁分曲直，祇自仰神祇。
吾道宁穷矣，斯文未已而。
狂吟何所益，孤愤泄黄陂。

益算真君南斗高，还因圣节奏天曹。
扶桑枯尽灵椿老，始放尧眉出寿毫。

闻君公事苦喧卑，红粟堆边独敛眉。
已入朝行翻掌庾，未如畿尉且吟诗。
堰头笑傲同张祜，市里优游比路随。
唯有才名藏不得，山阳留滞肯多时。

平生闻说宣城郡，水石幽奇人物俊。
槛外澄江练不收，窗中远岫眉初印。
六朝繁盛至隋唐，才人名士遥相望。
谢公向此凭熊轼，白傅曾为鹿鸣客。
江楼山寺多赋诗，往往题名在僧壁。
皇家早岁平吴后，翰林贾公为太守。
至今清话玉堂中，夸诧江山不离口。
吾君御极初选艺，东枢贰卿新擢第。
解褐曾縻佐郡官，首得宣城为历试。
紫微田郎次登科，东枢受代传厅事。
第三榜中第二人，今在乌台为察视。
迩来通倅少名流，云泉竹树应包羞。
今春忽命姚著作，学术纵横才磊落。
当年雄揖第三名，官路迍邅久漂泊。
去岁献文重召试，新恩始上芸香阁。
未教修史未演纶，宣城奉使聊亲民。
且忻彩服得就养，莫叹朱衣未即真。
旧游应有交朋在，此去仍言婚宦新。
下车布政民休休，高吟浅酌谁献酬。
夜深红烛在何处，绮霞阁通叠嶂楼。
公权书札燕许词，未免山僧乞撰碑。
撰碑书碑即三载，眼看征诏在丹墀。
却愁未尽江南兴，闲坐蓬瀛挥玉柄。
黄枢侍臣两制官，待君同说宣城景。

咏尽千峰雪，吟行六里春。
布多成暇政，方称好闲身。
物得商山下，形如震泽根。
初期谷城叟，乍遇魏榆神。
固异它山石，还同似玉珉。
绕看犹汩没，斲见渐轮囷。
草拥才抽甲，烟封几得辛。
绿藏苔漠漠，青乱叶蓁蓁。
蛟蜃浑疑活，琳琅势逼真。
杖敲清有韵，衣拂莹无尘。
起似生徐甲，扶如醉伯伦。
知吾怜磊落，移尔出荒榛。
留滞诚为久，遭逢盖有因。
胜携堕鹊印，喜过骇鸡玲。
齐列幽斋畔，休藏古涧滨。
未邀耽酒客，先对抱琴人。
带藓形虽瘦，穿交气已振。
自非怀峭绝，安得免沉沦。
月影无云夕，烟姿有雪辰。
参差光互动，高下势相均。
接待同嘉士，搜求等隽民。
苍茫劳拂拭，感遇似陶钧。
抚惜情如旧，装添景自新。
窗风声淅淅，檐鸟语欣欣。
映合移红药，遮须翦绿筠。
使君安置后，勾我往来频。
扪摸闲垂袖，偎挨醉脱巾。
海山低岌嶪，华岳小嶙峋。
鹭毳莹如霰，蜗涎曳似银。
峰峦轻菡萏，雕琢笑麒麟。
雨霁岚光滴，春晴黛点匀。
鼎分聊自得，芝秀好相亲。
宋陨知难及，秦鞭似弗仁。
无瑕收作宝，不速敬如宾。
仙掌怜应拔，出眉妒亦嚬。
罅开青虎眼，痕駮黑虬鳞。
怪隠深难测，神驱恐不遵。
倚多凉透骨，卧近冷侵茵。
蹙缩回蛇尾，谽谺齚兽唇。
云孤堪结伴，松老合为邻。
对耻风标俗，题愁格力贫。
玉堆深愧白，黛泼不如彬。
埋去甘长往，移来忽并伸。
露喷秋洗发，云触晓生津。
清越时堪叩，嵌崆永不磷。
似龙兼易扰，如虎岂难驯。
夜槛含星彩，晴轩烁日轮。
三人铛脚看，一盏瓮头醇。
罗杀迎潮怒，干将插土皴。
沉沉吁可怪，瑟瑟比难臻。
鬭莹宁饶璧，争年不让椿。
闲书堪试笔，醉坐好垂纶。
何啻为三友，还应直万缗。
贪看棋错路，竞爱酒记巡。
利若刀悬蜀，危于阁耸陈。
一拳终太小，五色却非纯。
有泐应难待，无言讵可询。
摩挲夸玉立，围绕似环循。
为匠虽非郢，吟诗莫谓秦。
须容一株上，题著旧词臣。

武昌官柳见毫厘，八字山遥细似眉。

蒿簪掠鬓布裁衣，水鉴虽明亦懒窥。
数亩秋禾满家食，一机官帛几梭丝。
物为贵宝天应与，花有秋香春不知。
多少年来豪族女，总教时样画蛾眉。

分曹归政养耆年，李下何由更正冠。
贤相赋诗同啸傲，圣君优诏去盘桓。
庞眉老叟俱称寿，凌雪乔松岂畏寒。
屈指五人齐五福，乡人须作二疏看。

丈夫那肯浪低眉，薄宦空添鬓里丝。
泸水归来山浩荡，都门辞去菊离披。
黄鸡白酒五陵乐，杜曲樊川九糓宜。
复见夫君行直道，崆峒气俗未应衰。

县僻人事少，土肥风物殊。
杖刊灵寿木，轮裹溴梁蒲。
竹不减淇水，花仍似洛都。
主公眉雪白，游览未尝扶。

独佐成康世，高年有毕公。
神心降维岳，龟兆告非熊。
黄阁遵成范，太常书茂功。
归来保眉寿，恩礼享优隆。

眉似高僧秀，颜如童子红。
忠纯汲长孺，高洁夏黄公。
矫矫辽东鸖，冥冥塞北鸿。
自夸新酒量，像想百分空。

秀发西南美，挺生河岳灵。
雕龙蔚文采，老鸖莹仪形。
落笔高时隽，飞緌侍帝庭。
英声轶云汉，远势击沧溟。
苦节专忧国，嘉谋毎据经。
温虽比圭璧，直不避雷霆。
道胜轩裳薄，神和气体宁。
忠诚怀畎亩，乐事寄林坰。
藻鉴评随月，过从德应星。
苦吟金出矿，确论木衔钉。
贱子叨流辈，高风仰典刑。
巨川容滴水，余景借流萤。
久别眉俱白，重来眼更青。
淹留弦与晦，游集醉还醒。
有酒须相就，无歌不共聼。
奇花喧夕市，叠鼓咽春亭。
扬袂行辞洛，回车去望陉。
往还天表雁，离合浪间萍。
异日期同传，穷泉约互铭。
古今难得事，交分保颓龄。

去歳洛城中，嬉游处处同。
从离崿岭北，常梦潩泉东。
草遶春街碧，花繁夕市红。
临风默惆怅，想像白眉翁。

黄罗双幅裹除书，新拜昭容称意无。
真色不劳施粉黛，香闺虚挂十眉图。

自匀轻黛怯春寒，巧画双眉称绿鬟。
楼上远山随指见，槛中新月对人弯。

尘土纷纷起处微，祇随风力乱嘘吹。
高张白雾横宫阙，低引轻云暗路歧。
坐客昏蒙归耳目，行人斑白上须眉。
谁知霶霈天飞雨，洗涤轻浮会有时。

寺本梁瓦棺，地临吴建业。
何人构虚亭，胜概压危堞。
岩扃豁常开，江练静相协。
洪涛虽震腾，迅流终妥帖。
远穷沧溟尽，近与长淮接。
水色古今同，潮声朝暮愶。
中间数洲渚，来往拏桴楫。
摇深鸣榔喧，渡阁孤帆怯。
到此是安澜，游人无病涉。
满槛霁光浮，平林风势猎。
黄昏烟引素，清晓波成褶。
归云闲自飞，列岫平如帖。
秋岸狎鸥鸟，春城噪批颊。
园橘冬垂丹，堤榆夏飞荚。
竹径粉筠坠，松梢饴露浥。
老桧倚轩檐，干劲如雄侠。
野花斗黄紫，格顽若婢妾。
离觞歌柳枝，江人忆桃叶。
往事杳难寻，欲问言成喋。
惟惜建邦都，形胜敌岷邺。
后人奉竺干，创寺据山胁。
邑居正佳丽，栋宇争炜烨。
山游鸑鷟羽，池变炎灰劫。
凤去台遂空，国移人亦慑。
兴衰既代谢，荣悴固相蹑。
幸今明世逢，早蒙湛恩浃。
安堵四民居，饱食千僧馌。
吾侪正闲暇，来游失疲薾。
心朋况遨从，云梯屡登躐。
山川思虑清，风云抱怀惬。
百里见毫厘，万象入眉睫。
南望牛首峰，双阙俨重叠。
却视虎踞基，石城犹岌嶪。
北阜盘虬螭，三山树矛铗。
风流非昔时，事迹看载牒。
开尊忘醉醒，纵论鄙嚅嗫。
念当时值泰，岂叹径未捷。
经纶苟韬藏，鼎饪终调燮。
揽景且留连，无为利名摄。

古来贤相称高奇，虞有皋夔商傅伊。
帝臣王佐见谟训，千载相望如同时。
我朝公辅代间出，锺秀辰象分躔离。
堂堂太尉实异禀，风质粹美和而威。
仁皇始擢自藩翰，渭水兆告非熊罴。
立朝早已擅风采，料敌曾不失毫厘。
圣圣相承倚时栋，入登槐鼎出拥麾。
司徒相继据魁轴，势压诸夏摧附枝。
一言寤意尊社稷，万里奔命来戎夷。
君臣一体自同德，下鄙汉相矜规随。
功成治定预告老，还乡治第当西圻。
十年休佚养冲气，泰宇充茂心欣嬉。
二公勋德诵人口，载于彝鼎歌于诗。
吾皇得相柄文武，调燮四序齐璇玑。
孟轲尝称圣之任，乃曰百世人之师。
固宜天畀两元老，期颐常保松筠姿。
规橅载在庙堂上，自使风俗淳浇漓。
前年召自大名尹，对罢累请菟裘归。
帝曰公今更强固，闵烦几政留清规。
两加金貂百官首，再剖玉麟三水涯。
洛人闻之喜且抃，如在旱岁逢云霓。
朝临留府暮私第，偃息又将弥再期。
今春欲作耆英会，涓日象值神俱比。
谓宜饮食与宴乐，对接宾客心忘机。
康宁寿富复好德，向此巨福全者稀。
席间诸老尽贤杰，相得欢甚欹冠緌。
饮盈百榼似尼父，歌有三乐同荣期。
杯盘衍溢逮舆隶，割肉酾酒如林池。
衣冠填咽两城市，车马照耀清涟漪。
夜阑百炬列红烛，天寒四座添重帏。
钜儒洒翰序嘉会，义薄皎日垂清晖。
诸公半酣各赋咏，含毫叠纸鱼鳞差。
诗成累幅灿珠玉，光艳宜若陵钩奎。
歌声旖旎啸鸾凤，酒气冷冽喷酴醿。
长篇立刻在金石，楷字高揭当轩墀。
晋公延宾就绿野，谢傅卜宅临清溪。
当时贵客亦有数，讵与今日争光辉。
誊书远报邺都守，开缄摘句情融怡。
答言遂起归与兴，迹虽未往心先飞。
三贤事业固同道，用舍安得常情知。
官尊邦国之柱石，望重士林之羽仪。
退舍进用自殊致，大义当以公言推。
不能则止固达识，陈力可行当有为。
圣君知臣贤达节，事有轻重须从宜。
宁拘经礼致为政，自有邦人歌衮衣。
三台明润少微烂，光彩并照大紫微。
子房辟谷方壮岁，张苍作相当厖眉。
曹参置酒坐公府，晋贤高蹈来东篱。
昔人出处固有意，造适自与时推移。
光阴可惜且行乐，任从𫛴鴂方春啼。

早陪鹓鹭侍丹闱，旋见夔龙陟近司。
西阁屡观新诏草，东曹犹记旧文移。
半途霄壤成分异，几岁江湖役梦思。
席面故人皆显重，可怜颜尉独厖眉。

九扈方司启，潜阳已发春。
瑶觞进椒柏，眉寿祝灵椿。

蓬莱谪居香案吏，此语昔自微之始。
后人慷慨慕前芬，高阁雄名由此起。
一从圮废知几年，栋摧础断埋空山。
遗踪余址杳何处，惟有竹树荒芜闲。
过者徘徊游者惜，举头不见溪山色。
寂寞无人欲问谁，神仙有景真虚掷。
一兴一弊固有时，主人旌斾来何迟。
下车铓刃得优逸，痛此旧事几凌夷。
呼工萃材若河决，正值西成农隙月。
屹然大厦立层巅，百尺崇基鬼神拔。
虹蜺截空崖险平，一级一级烟云生。
步武陵虚眉睫湿，四面四面屏障迎。
时携宾佐恣吟赏，笙歌辈类文章党。
回眸眩晃相顾笑，莫辨人间与天上。
观风龌龊环翠低，左右罗列如婴儿。
鉴湖浩渺稽岭秀，上下延揖生光辉。
秋日凄清春日媚，冬宜饮雪夏宜醉。
四时风景各一全，须言不是寻常地。
乃知真境未易彰，神物宝护天缄藏。
人谋暗与鬼工合，一日剖露如腾骧。
越王台榭荒凉后，唐相英灵磨灭久。
千岩万壑幽隠处，而今尽入人襟袖。
凭栏黯黯半斜阳，烧烟渔火凝寒光。
此时撇起千里恨，使人凄哽生断肠。
隔帘依依渐明月，酒气浩荡歌声滑。
此时放出百杯欢，使人雍容重击节。
惟公独作蓬莱主，夜拥琴书杂樽俎。
胸中气焰欲干斗，座上辞锋欣捉麈。
嗟余时作蓬莱客，赋咏登临儒者职。
千日徒教混醉醒，七言未解锵金石。
蓬莱本在沧溟中，那知平地别有宫。
方壶圆峤咫尺是，愿乘鹏翼长西东。
满筵谁匪蓬莱宾，阖境尽是蓬莱民。
人人共结蓬莱约，行行醉看蓬莱春。

朝寻东郭来，西路历洊亭。
众山若怨思，惨淡长眉青。
迸水泣幽咽，复如语丁宁。
岂予久忘之，而欲我小停。
歇鞍松柏间，坐起俯轩棂。
秋日幸未暮，奈何雨冥冥。

定林瞰土山，近乃在眉睫。
谁谓秦淮广，正可藏一艓。
朝予欲独往，扶惫强登涉。
蔡侯闻之喜，喜色见两颊。
呼鞍追我马，亦以两黥挟。
敛书付衣囊，裹饭随药笈。
翛翛阿兰若，土木老山胁。
鼓锺卧空旷，簨簴雕捷业。
升堂廓无主，考击谁敢辄。
坡陀谢公冢，藏椁久穿劫。
百金买酒地，野老今行馌。
缅怀起东山，胜践比稠叠。
于时国累卵，楚夏血常喋。
外实备艰梗，中仍费调燮。
公能觉如梦，自喻一蝴蝶。
桓温适自毙，苻坚方天厌。
且可缓九锡，宁当快一捷。
彼哉斗筲人，得丧易矜怯。
妄言屐齿折，吾欲刊史牒。
伤心新城埭，归意终难惬。
漂摇五城舟，尚想浮河檝。
千秋陇东月，长照西州堞。
岂无华屋处，亦捉蒲葵箑。
碎金谅可惜，零落随秋叶。
好事所传玩，空残法书帖。
清谈眇不嗣，陈迹恍如接。
东阳故侯孙，少小同鼓箧。
一官初岭海，仰视飞鸢跕。
穷归放款段，高卧停远蹀。
牵襟肘即见，著帽耳才擪。
数椽危败屋，为我炊陈浥。
虽无膏污鼎，尚有羹濡䇲。
纵言及平生，相视开笑靥。
邯郸枕上事，且饮且田猎。
或昏眠委翳，或妄走超躐。
或叫号而寤，或哭泣而魇。
幸哉同圣时，田里老安帖。
易牛以宝剑，击壤胜弹铗。
追怜衰晋末，此土方岌业。
强偷须臾乐，抚事终愁惵。
予虽天戮民，有械无接折。
翁今贫而静，内热非复叶。
予衰极今岁，傥与鸡梦协。
委蜕亦何恨，吾儿已长鬣。
翁虽齿长我，未见白可镊。
祝翁尚难老，生理归善摄。
久留畏年少，讥我两呫嗫。
束火扶路还，宵明狐兔慑。
蔡侯雄俊士，心憭形亦谍。
异时能飞鞚，快若五陵侠。
胡为阡陌间，踠足仅相蹑。
谅欲交辔语，呿予不能嗋。

世传寿可三松倒，此语难为常人道。
人能百岁自古稀，松得千年未为老。
我移两松苦不早，岂望见渠身合抱。
但怜众木总漂摇，颜色青青终自保。
兔丝茯苓会当有，邂逅食之能寿考。
不知篝火定何人，且看森垂覆荒草。
君诗爱我亦古意，秀眉昔比南山栲。
复谓留侯不及我，人或笑君无白皂。
求仙辟谷彼诚悮，未见赤松饥已槁。
岂如强饭适志游，封殖苍官荫华皓。
赤松复自无特操，上下随烟何慅慅。
苍官受命与舜同，真可从之忘发缟。
诗虽祝我以再黑，积雪已多安可扫。
试问苍官值岁寒，戴白孰与苍然好。

苍黄离家问南北，中路思归归不得。
风涛何处不惊人，雨雪前村更欺客。
旧交旌旆此盘桓，见我即令儿解鞍。
荒山乐官歌舞拙，提壶沽酒聊一欢。
行藏欲语眉不展，互叹别离心缱绻。
行年半百劳如此，南亩催耕未宜晚。

赤车使者锦帐郎，从客珂马留闲坊。
紫芝眉宇倾一坐，笑语但闻鸡舌香。
药名劝酒诗实好，陟厘为我书数行。
真珠的皪鸣槽床，金罂琥珀正可尝。
史君子细看流光，莫惜觅醉衣淋浪。
独醒至死诚可伤，欢华易尽悲酸早，人间没药能医老。
寄言歌管众少年，趁取乌头未白前。

初驾王门学者师，晚漂湖海众人悲。
吹毛未识腰间剑，刺股犹藏袖里锥。
卫霍功名还有命，苏张才气久非时。
江尤亦见应须饮，莫放穷愁入两眉。

尘土轻飏不自持，纷纷生物更相吹。
翻成地上高烟雾，散在人间要路岐。
一世竞驰甘睬目，几家清坐得轩眉。
超然祇有江湖上，还见波涛恐我时。

秀骨厖眉倦往还，自然清誉落人间。
闲中用意归诗笔，静外安身比太山。
欲倩野云朝送客，更邀江月夜临关。
嗟予踪迹飘尘土，一对孤峰几厚颜。

鲁山眉宇人不见，只有歌辞来向东。
借问楼前踏于𫇭，何如云卧唱松风。

南山新长凤凰雏，眉目分明画不如。
年小从他爱梨栗，长成须读五车书。

绿娇隠约眉轻扫，红嫩妖饶脸薄妆。
巧笔写传功未尽，清才吟咏兴何长。

百年多病独登台，知有归日眉放开。
功名富贵何足道，且赋渊明归去来。

十三学得琵琶成，并幕重重卷画屏。
一见郎来双眼明，劝我酤酒花前倾。
齐言此夕乐未央，岂知此声能断肠。
如今正南看北斗，言语传情不如手。
低眉信手续续弹，弹看飞鸿劝胡酒。

虞美人，态浓意远淑且真。
同辇随君侍君侧，六宫粉黛无颜色。
楚歌四面起，形势反苍黄。
夜闻马嘶晓无迹，蛾眉萧飒如秋霜。
汉家离宫三十六，缓歌慢舞凝丝竹。
人间举眼尽堪悲，独在阴崖结茅屋。
美人为黄土，草木皆含愁。
红房紫莟处处有，听曲低昂如有求。
青天漫漫覆长路，今人犁田昔人墓。
虞兮虞兮奈若何，不见玉颜空死处。

繁台繁姓人，埋灭为蒿蓬。
况乃汉骄子，魂游谁肯逢。
缅思当盛时，警跸在虚空。
蛾眉倚高寒，环珮吹玲珑。
大梁千万家，回首云蒙蒙。
仰不见王处，云间指青红。
宾客有司马，邹枚避其锋。
洒笔飞鸟上，为王赋雌雄。
惜今此不传，楚辞擅无穷。
空余一丘土，千载播悲风。

平湖共天远，浸月坐寒光。
乘流溯荃璧，掉舟寻药房。
佳人折轻荷，随风来珍香。
顾盼但微笑，眉宇何清扬。
日暮共携手，遥指烟中湘。

寒风怒蓬勃，排户入吾室。
沙灰涨天黑，白日赤黄色。
捉衣拥肩坐，心脾寒憀栗。
须臾天气变，阴黯如涂漆。
跳空雨雹飞，四走珠玑出。
数子方叹惊，共怪天公逸。
先生携书来，昂颐杖飞策。
乃召二三子，环坐与之席。
呼童令取酒，盘饤杂梨栗。
酒行寒气除，春阳生四壁。
先生说大义，驰骛何纤悉。
洞彻人精神，两耳飞霹雳。
老语植根节，九牛不可屈。
尧眉与舜目，缅若曾相识。
如当夜黑中，光耀见赤日。
退思圣贤业，所积在劘剔。
韦皮画山龙，块泥亦瓦砾。
人固有识智，非如物之植。
而不自刻苦，昼夜如刀尺。
年齿方壮健，男儿宜努力。
方今太平民，尚未获苏息。
谁能拱两手，看人树勋绩。

昔闻颜光禄，攀龙宴京湖。
楼船入天镜，帐殿开云衢。
君王歌大风，如乐丰沛都。
延年献嘉作，邈与诗人俱。
我来不及此，独立锺山孤。
杨宰穆清飙，芳声腾海隅。
英寮满四座，粲若琼林敷。
鹢首弄倒景，蛾眉掇明珠。
新弦采梨园，古舞娇吴歈。
曲度绕云汉，听者皆欢娱。
鸡栖何嘈嘈，沿月沸笙竽。
古之帝宫苑，今乃人樵苏。
感此劝一觞，愿君覆瓢壶。
荣盛当作乐，无令后贤吁。

举世尚刻饰，趋时独放达。
醉眼挂飞云，孤心贮明月。
大匠坐高堂，群材就剞劂。
楩楠即赤霄，容此蟠根屈。
平明万马趋，玉锁开双阙。
晴云暖不收，飞绕龙旗阔。
尧眼八采眉，下烛天光发。
鸾鹄出阊门，稳路平沙滑。
帘额见春辉，竹阴摇省闼。
万事搅乾坤，纷纷卷巾发。
安得黄金篦，静把尘相刮。
屈指待春游，烟沸喉咽渴。
拥树雪花消，中庭润于泼。
腊酒寒未压，玉醅犹可拨。
东风自爱花，已入香梢活。
醉友好相寻，烟郊绿如抹。
无为世网牵，直把名缰脱。
白浪漂山来，意在秋毫末。
险径虽可通，骅骝中一跋。
两耳厌俗论，乍喜春泉聒。
跃马携金樽，风雨不可夺。

湖光飞出洞庭秋，拍手齐看山公游。
黑云抱日离东海，苍霞穿漏红光浮。
我公重惜此佳节，携宾留燕停鸣驺。
城角直穿一气外，碧鳞缥缈飞高楼。
晚花纤丽金靥闹，平莎蒙密绿发稠。
手把玻璃笑当坐，飘然逸气凌云遒。
须臾大卷出新作，铁网包住鲸与虬。
四座传观赏佳句，丝管不发清歌留。
茱萸著酒紫香透，芙蓉插髻双眉修。
后堂新压菊花酿，倾在玉盆凝不流。
美人再拜劝公饮，一饮可忘今古愁。
谁谓长戈可驻景，谁谓萱草能忘忧。
斯言寥阔不可考，乐事须向尊前求。
霓裳法曲古来绝，小槽琵琶天下尤。
只此醉乡有佳境，此境不与人间侔。

吾友补之会稽家，高眉大眼称才华。
入京共收太学第，姓名头角相撑磨。
高楼管弦相与杂，黄金酒面溶成波。
樽前轩昂如孤鹰，四顾不见雀与蛙。
试招纸笔恣挥扫，纵横喷薄不可遮。
我疑君心如春风，呵吐草树皆成花。
忽然惊爆险绝句，旱天霹雳雷霆车。
我辈观之瞪两眼，汗流满面空长嗟。
明年南北别君去，落照满帆秋风斜。
天涯朋欢少披豁，还如穴𫚢跳泥沙。
两耳喧聒久厌苦，思君便欲飞仙槎。
前时得君山阳书，副之长句封天葩。
笔墨劲健愈精绝，铁绳钮缚虬爪牙。
有时风雨恐飞去，尝自密锁金鸦叉。
嗟我文字苦悭短，才力不敌两角蜗。
下笔欲答辄自止，如君一句已可夸。
持此聊且谢勤叩，念君不见愁无涯。

通州穷并大海涯，厥壤不毛坤德亏。
床下矍索穴蟛蜞，我初来居常吟悲。
见君颜采方伸眉，眸子清彻鬓垂颐。
中怀洞然无由歧，镌镵文字干有司。
古书细钞指生胝，弟侄凫雁行累累。
脱衣易粟饴其饥，慈祥孝友乡里推。
前者天子亲飨祠，黄纸赦书疾风驰。
挂罗山林网逸遗，守臣奉诏敢言迟。
外台使者争荐之，野庐供饩礼所宜。
白袍大袖何纷披，来居太学森兰芝。
世俗讥议喜瑕疵，苍蝇往来工谗词。
椎凿璞玉生疮痍，猛虎不如墙下狸。
听者虽明岂无疑，紫薇群公文章师。
发以钜策健笔随，铺纸吐论语亦奇。
缀名纸末何其卑，藻火为裳诚倒施。
赤骥不得黄金羁，编之下枥耳羸垂。
令我包羞心郁伊，一舸东入长淮湄。
勿言显发遂无期，青衫犹足慰妻儿。
海陵得君七字诗，重谢解谤称相知。
我虽有言如钝锥，说之不入何能为。
愿子加餐善自持，高山峨峨寸土基。
前涂如壁不可窥，荣落穷通各有时。

庞眉苍面已衰翁，犹踏天衢尘土中。
收得闲名好归去，鲜鱼白酒醉秋风。

北风吹严雪，草木无媚姿。
野田一穗尽，雀鼠犹苦饥。
浦阳槩穷山，不与阴冬宜。
今我虽旅宦，一身十口随。
有酒奉亲寿，呼妻伴儿嬉。
幽肠尚多感，悁结对此时。
念子客千里，形影外更谁。
空斋抱吟膝，敝案覆饮卮。
我本依赖少，校子反有余。
何日富贵涂，引子并足驰。
朝得位夔契，暮致君轩羲。
收身结嘉客，量金买妖姬。
人间有闲愁，安能到双眉。

悠悠大块间，万类纷相敌。
伟哉拔俗人，真宰岂无力。
六经陷邪说，释儒共一律。
天未丧斯文，公生抱绝识。
著书罗古今，射策开胸臆。
前辈几欲尽，后来昧所适。
天将激颓波，公生秉孤直。
数谏难居中，三已无愠色。
海宇属无虞，天工或旷职。
天保祐皇帝，公生蕴奇德。
培拥栋梁姿，一旦壮王国。
禁网虽小宽，疲俗未全逸。
惟天念我民，公生富才术。
发扬云雨势，诸方待膏泽。
天既责公深，眉寿夫何惜。
行看佩相印，不羡登仙籍。
南山雅望重，北斗威声赫。
禀生固难朽，吐纳自不息。
惟昔轩冕徒，尤喜山林迹。
留侯追赤松，志就亦何益。
傅说为列星，但已脱寰域。
孰如我公贵，与国长无极。

蜀江濯锦含文漪，竹生江岸初绿滋。
锦波一浸入竹肌，万洗不落斑在皮。
又闻泪点洒舜妃，遗迹渐染传今时。
掏不受爪滑可持，隠起高节无屈欹。
江神虽宝莫自私，烟根忽逐霜刀离。
截而为杖得者谁，庞眉大士今一枝。
斒斓颇与坏衲宜，朝跻山巅暮江湄。
山备兕虎江蛟螭，尔杖未折莫汝危。
足力自健无险巇，安用童子两肩为。
当年常竹纹无奇，犹托变化神葛陂。
况此已是斑龙儿，长恐一旦风云随。
复整头角还天逵，未必久为师有之。

花前烂醉如泥淤，犹恐花过嗟空株。
压沙梨开百顷雪，春晚未赏计已疏。
厚卿置酒趁寒食，蜂喧蝶闹人意苏。
林间把盏谁我侑，鸟歌声滑如溜珠。
魏都风流重行乐，艳妆丽服明郊墟。
我初闻招便勇往，恨不插翼附骏驹。
峨眉夫子趣独异，静坐幕府烦邀呼。
车公不到座寂寞，大句落纸来须臾。
樽边弄笔辄强和，布鼓乃敢当雷车。
主人明朝复命客，是日禊事修祓除。
日涵花气暖不散，酒力易著起要扶。
清明予亦饮射圃，罚觯屡困辞不辜。
杯盘一饱藉脱粟，那有白饭余君奴。
梨花好在期共醉，功名身外终何如。

诏书一日至，多士竞轩眉。
独有儒林杰，方缠风树悲。
饥肠惟饱学，正口绝柔辞。
从古器大者，于中成就迟。

寒威犹压晓，淑气已回春。
不道朱颜旧，刚怜华岁新。
震雷将出地，蛰户莫存身。
渐报鶑花信，眉头日渐伸。

累石作危峰，轩然曲沼中。
山形在眉睫，人意自衡嵩。
影骇鱼虾避，路疑猿鸟通。
宦途尤巧险，匠手莫言工。

昔荷齿牙论，今犹骨髓沦。
报知亏国士，高第滥门人。
墙仞欣重到，眉头为一伸。
却嗟夫子疾，是日卧漳滨。

壮年不觉登三纪，正月如今过一旬。
人寿短长难定准，春期九十更逡巡。
纵当簿领无余暇，自合眉头且强伸。
况值山城公事简，不谋笑饮是痴人。

藤州大士两眉厖，万卷丛身寄一窗。
诗力健能支倒岳，词源涌可截奔江。
高名耸动朝中士，旧隠荒芜岭外邦。
想像孤风犹未见，何时能使片心降。

去年赠别折寒梅，尽道行人不再来。
今日樽前成邂逅，大家花下且徘徊。
经春雨脚无时断，浮世眉头几度开。
莫待明朝离阔后，空将余恨寄吟杯。

功名富贵旧元台，诞日新归故里来。
绮席重张孙相阁，锦衣三照邺王台。
相望全魏荣封国，不尽清漳伴寿杯。
最是衔恩门下客，秀眉前祝落邹枚。

昔时英杰未伸时，胯下淮阴尚俛眉。
之子古心能自信，众人谤口不须疑。
讨论直取遗经本，芟剔宁容异说枝。
圣世尊儒君富学，等闲危涕莫交洟。

勋名一代俱称首，将相三朝愈饬躬。
雅意自安台鼎外，群生长愿化钧中。
破除白发留宾醉，收拾黄金济士穷。
旧邺山川齐寿考，秀眉何独鲁龟蒙。

瑞挺真儒翊圣时，沩山秀气育丰规。
庆符昌运千龄会，前应中秋十日期。
天上光连奎昴宿，人间身占凤凰池。
枌榆暂领旬宣寄，荣诞衣冠祝寿眉。

舟行过林樾，密树相排挤。
仰视青冥天，飞鸟犹不移。
临流方浩叹，照水分鬓眉。
三十有二毛，中肠默兴悲。

辞满苦不早，独往始为勇。
闻君湖上田，二顷容五种。
力农有休期，杂费宁谓冗。
岁事副夙心，素封弥假宠。
若人寿者相，眉豪耳秀耸。
陶公请息交，林类歌面陇。
诸侯非得友，明诏期不奉。
丛茂鸟所安，渊深鱼勿恐。
由来浮云志，九鼎未加重。
胡为突不黔，憔悴摩顶踵。

汉家金缯抚绝域，远夷畏威亦怀德。
南琛北珍不自惜，译官贾人多未识。
此胶出从辽水鱼，居人钓鱼取专车。
秋风时节候可折，白羽铺缀随呵嘘。
赤车使者来穹庐，并鞶玉玦通函书。
黄河之清那可俟，美人红袖应时须。
丈夫辛勤万里外，少妇深闺苦凝待。
京兆眉怃传长安，翠钿彩饰令人爱。
凤凰得髓麟取角，将来续弦弦不觉。
更嗟珍物空传名，欲倩张骞问方朔。

城中凿井非不深，苦泉欲饮先烦心。
天生颍水似碧玉，盛夏一酌逾千金。
野童絜壶不盈斗，清能照眉甘适口。
未曾一饭过闾里，犹以空瓶累川后。

习静未离解，悟空犹著禅。
斋居性所近，古寺境萧然。
瓶水寒生冻，炉香暝袅烟。
老僧眉雪白，晏坐已忘年。

属车全卤簿，宝玉焕渠眉。
万国瞻龙翣，三辰会素旗。
雪迷帝乡望，风动海隅悲。
今日西巡守，仍非八月期。

蘧公四十九年非，万事当须向老知。
材者不如愚者乐，前人多作后人资。
羡君黄发初倾盖，矜我迷津数赠诗。
听话朱陵仙府事，慨然清啸一伸眉。

多爱不忍缘爱奇，记人毫发忘瑕疵。
垂老此心免愧己，起予它日亟言诗。
衣冠为子最青眼，兄弟数君仍白眉。
瓠叶岂以菲废礼，鲜首燔炮为宛脾。

使君归老意逍遥，黑发苍眉见后凋。
自力登山不扶杖，等闲留客亦通宵。
万松乔木参云日，百顷春苗浸海潮。
径欲从公十日饮，艳歌清绝舞妖娆。

六花飞舞满长安，古寺楼台白玉攒。
长眉老僧见客语，两年秋雪就中寒。

千灯光影彻春宵，红日明霞晃绮寮。
上客欢娱得惊坐，佳人歌笑敌蓝桥。
雪花带雨尘都埽，寒色兼风酒易消。
一去章街尽眉妩，臂围犹怯月边朝。

公家列屋闲娥眉，珠帘不动花荫移。
云帐银床初破睡，牙签玉轴坐弹棋。

皖伯台前送别时，桃花如锦柳如眉。
明年此日凭栏看，依旧青青一两枝。

真相无形，示形现相。
千怪万状，自此而彰。
喜则满面光生，怒则双眉陡竖。
非凡非圣，或是或非。
人不可量，天莫能测。
直下构得，未称丈夫。
唤不回头，且莫错怪。

寂照常照本来照，草鞋底下常𫄠跳。
更会针锋上须弥，眉毛中水常渺渺。

眉寿当安逸，炎蒸倦往还。
二难俱命驾，三迳始开关。
清论应更仆，新诗特解颜。
冥冥双雁序，为叟下云间。

眉寿康宁位九卿，人间五福最难并。
丹心报国冰霜洁，白首还家里社荣。
化日尽输高世乐，野云应似出门情。
淮淝美事传千载，何止孤风激后生。

智浅才疏合窜流，生逢尧舜忍空休。
犹惭世旧垂青眼，未报君恩已白头。
贵老何由操几杖，爱贤曾是继箕裘。
新春遥祝增眉寿，阻向宾筵跪一瓯。

四公眉寿复均年，此会前修未省传。
筋力轻安同少壮，风标萧洒似神仙。
分司东洛荣难并，聚德西豪事莫肩。
今夕天官应有奏，老人星彩近台躔。

齐眉举案人谁似，异膳常珍必自调。
真率攀邀宜莫应，蚍蜉大木固难摇。

浮名驱逐阻音尘，一别伊川十二春。
顾我衰残如槁木，羡公眉寿若灵椿。
寒梅乍吐香尤馥，白酒新𥬠味颇醇。
对景便思同一醉，都忘衰病在漳滨。

秀出眉山有庆门，风流长与蜀山存。
翰林未老生曾嫡，想见累累百世孙。

闰月稍丰暇，清晨适逢休。
驱车偕群公，始为斯亭游。
锺山来艮维，大江西北流。
台成古到今，举目意已周。
晋有尸黎密，尝栖岗之幽。
君王怀高风，立刹旌往由。
法云生梁朝，云气如蟠虬。
七龄依宝亮，俊发钦徐刘。
讲经此寺中，天花盈空浮。
纷纷白雪飞，柳絮未可侔。
近来有贤宰，亭于冈上头。
吴侯因名之，潜德光千秋。
昔人登泰山，芥视十二州。
余亦叹群雄，一毛争九牛。
岂知振大林，至有八龙留。
因末为推本，秘思聊一抽。
灯明天人师，说法历劫悠。
欲放眉间光，洗足先双收。
入无量义处，身心安如丘。
陀罗与殊沙，普散千亿洲。
云公于此时，讲已不可俦。
况当幽岩中，松拂久唱酬。
所以善哮吼，保志称为优。
谁言此华来，天地相应求。
帝释举手间，已入如来眸。
醉书贻群公，为我商声讴。

张君赠我古研滴，四脚爬沙角如戟。
肉翼络髀老兽姿，世不能名眼未识。
我知此为天禄儿，口衔一寸黄金匜。
蟾蜍嚼月两吻坼，天鲸胸穴双泉飞。
玉声琮琤珠迸落，影射岩石光瀺灂。
未央书殿立髬髵，曾见扬雄老投阁。
子孙晚出中平间，渴乌翻车洒平洛。
宗资墓口卧露霜，头角顿挫仍腾攫。
尔来拂拭傍几案，眉目睢盱苔藓剥。
形模不入世俗用，疑付大手传糟粕。
未能点缀清庙颂，开辟大易摛春秋。
就令□□□□□，末势犹足为迁彪。
物无贵贱系所用，千金乞我直暗投。
图书散落愈□下，晚岁惟有齑盐谋。
学注虫鱼问老圃，无乃塌飒为匜羞。

海风吹清秋，林叶飒已落。
山巅出高台，隠隠在寥廓。
宾从果幽期，层轩瞰郊郭。
鸣驺应崖谷，篮舆转林薄。
兹地已荒凉，兹人故冥寞。
文识都未磨，山川恍如昨。
画屏见群峰，浓淡正参错。
烟云下卷舒，欻若搴翠幕。
莲开碧扶疏，眉修清绰约。
长松不知年，拔起立旁礴。
群龙上空虚，奋怒争拏攫。
丛篁与延蔓，斤斧聊疏削。
深或翳虫蛇，暮唯栖鸟雀。
两楠最潇洒，前轩宜所托。
枝干晚青青，几冒风霜恶。
更怜山下人，偏得山中乐。
种田灌山谿，却老𣃁山药。
荣辱祇偶然，人生似蒲博。
蹉跎缪轩冕，志尚本丘壑。
欲学山前翁，收身及耕凿。

元丰之元岁戊午，斗柄斜指西南维。
月行赤道日南陆，营丘分野星虚危。
昨夕既望复今夕，盛若不损盈不亏。
安知变起在顷刻，突如有物侵其肌。
其始色变甚苍黄，须臾赤黑相合离。
良久烟焰极薰燎，一团白玉烧为灰。
黄琮苍璧不可辨，枯株死兔将安归。
孰乌其吻吞巨皿，孰丹其汗流墨池。
如食非食始为薄，有物无物不可知。
虾蟆何物敢张口，麒麟何故敢争鬬。
是何星曜敢侵犯，自是其形不可久。
君不见对月数眉毛，须臾引臂不见手。
嗟吁天上之神物，乃有如此事。
所蔽至甚不可解，凶而家室亡而身。
不然借使幸而免，后世讥笑遭恶名。
君不见汉朝贾生文有余，其心大勇其才疏。
当时如必用其术，纷纷不免危其躯。
鼌错堂堂蔽于刻，公孙规规蔽于谀。
谷永之才蔽权势，有若鹰犬供指呼。
霍光虽贤亦有蔽，何不早去显与冯子都。
刘歆致位为国师，岂若扬雄久以为大夫。
蔽于太高李膺辈，蔽于已甚陈蕃徒。
窦武不断蔽可痛，柬之不忍蔽可吁。
王允所蔽在无权，荀彧所蔽不早图。
萧瑀之蔽入于佞，王衍之蔽失之虚。
牛李虽奇蔽朋党，机云虽俊蔽附趋。
王导蔽怨杀周𫖮，遂良蔽诬杀刘洎。
崔浩蔽强杀其身，所蔽若此甚可畏。
我爱安世真朴忠，匿名远世归至公。
有私见求坚不许，以私求谢绝不通。
诸葛武侯为将相，心迹皎然无所枉。
有罪至亲而必诛，有功虽雠而必赏。
谢安知婿王国宝，不以身蔽能辨早。
人心自是说而服，不顾四肢与肝脑。
苻坚之师号百万，一战而北若摧槁。
我吟此篇不足录，却忆唐衢忠义哭。
古人今人何择焉，大抵人心蔽多欲。
月之所蔽惟须臾，须臾蔽去明如初。
人之所蔽何太甚，至于终身不悟不可除。
月乎月乎，明哉明哉。
善去其蔽，何速之如。
君子法之，所以改过。
贤者法之，所以知非。
勇决之徒，所以奋发。
感慨之徒，所以嘘欷。
我虽老且病，龊龊无所为。
犹能对月吟歌诗，安得慷慨之士如桓伊，把笛为予吹。

蜀之有眉，有山有江。
江大而浚，山形甚庞。
是生程公，为国重器。
可处大任，可决大事。
凡有措置，凡有施设。
坚不可摇，牢不可拔。
所以蜀人，号为铁塔。
维公有子，为山阳守。
所性所养，质直真厚。
维其质直，不浮不苟。
不生巧心，不为利口。
维其真厚，不矫不激。
体无邪气，面无邪色。
视其气貌，察其动静。
可知所养，可知所性。
可知其德，可知其政。
质直真厚，故不生事。
不为小数，不任小智。
以恕辅法，因法行恕。
不烦不苛，不暴不怒。
遂使斯民，如行大路。
无险可虞，无伤可虑。
肌肤以完，手足可措。
奸凶以衰，盗贼亦沮。
父母妻子，邑居田庐。
各安其故，各保其居。
为政如此，民是以和。
是以可慕，是以可歌。
不能歌者，太守之量。
可歌可传，可法可尚。
可以容众，可以任重。
无适不可，惟上所用。

有人颇似长沙傅，得官亦望长沙去。
去时好赋楚江谣，还使风骚满江路。
便须酌酒吊三闾，正是忠魂冤愤处。
县令如今未去时，兰亭故事犹可为。
莫惜千筒万筒往，诸君方壮我已疲。
登科学究文章豪，数奇老将诗能高。
长沙县令号才吏，方将睥睨谢与曹。
凉风即是八九月，红萸黄菊花将发。
正是诗家得意时，莫学古人悲莫节。
东南美者有吴姬，红襦绣袂无所施。
把酒一卮轻皓腕，得诗一句胜蛾眉。
山夫野叟只如此，诸君达者应相嗤。
有酒且慢饮，有歌且慢讴。
共君说怀抱，未语先搔头。
良久欲说说不得，胸中有物如山丘。
君不闻东家女子花见羞，十六未嫁便悲忧。
墙头楼上到日晚，马骤车奔如水流。
西家亦有闺中女，月璧龙珠求未许。
有心自比蟠桃花，无言窃笑阳台雨。
谢鲲便是妾家邻，败唇折齿犹相语。
何况五陵轻侠儿，抛金掷玉教人非。
一夫奔处千夫驰，不论荣辱与刺讥。
膻中之蚁酰中鸡，攫金逐兽两眼迷。
主人下马客已齐，拜起俯仰容正卑。
有如六月卖蒲葵，唯恐不售霜风凄。
言至于此良可悲，所以慷慨见于诗。
谁能起舞谁能歌，瓮中有物如秋波。
古来多少无奈何，要须一醉都销磨。
茫茫人间歧路多，不如海水通天河。

黄河南畔伊川北，姚家宅是真花窟。
古来多少豪奢儿，埋却千鶑万鶑骨。
中央精粹得之多，西方秀气来相和。
天与明光常借日，水宫暗脉正通河。
春风如酒半酣时，谁教谷雨报花期。
司马坂前娇半启，洛阳城内人俱知。
姚家门巷车马填，墙头墙下人差肩。
花上红绡都蔽日，花傍翠幕恰如烟。
玉面儿来争供帐，锦袍郎去鬬抛钱。
无人不说姚花好，费却春功亦不少。
日长风暖绿梢低，坐上金仙困将倒。
麹尘餠剂和香檀，何以贮之承露槃。
烂锦脱来嫌太艳，鲜衣染就欲骖鸾。
君看此花肌肉丰，一尺余高千万重。
妆面深藏青步障，宝冠斜堕碧霞丛。
步摇好称钗凤凰，玉镮犀佩珠鸣珰。
帝女何缘心好道，阿娇安用金为房。
绀窠累栖舒雁雏，沈烟喷出狻猊炉。
一种养成余意态，千花瘦尽春肌肤。
峨峨一器欹且倾，覆杯难辨锺与觥。
染以鲛绡求正色，叩之玉挺希宫声。
魏家红共牛家碧，迭霸花中耸高格。
如今俛首甘下风，九十种中为第一。
此花莫似武昭仪，出得宫来不画眉。
情貌欲为狐媚态，衣裳却是比丘尼。
杨妃本是倾国身，脱却红襦号太真。
河水欲濡头上髻，马嵬犹著旧时裙。
物色一定犹可疑，人心多变宜难知。
容易莫评真与欺，貌或如是心或非。
君不见老庄有深意，万物之中最防伪。

独树已难有，双株岂易培。
东风三月后，浓艳一时开。
种是鸳鸯骨，根非玳瑁胎。
英英万千数，滴滴四三枚。
恐淡添猩血，矜香弃麝煤。
鲛绡翡翠眼，宝钿珊瑚杯。
绛节朝真去，丹砂驻貌回。
童妆两株色，花格一仙才。
自得骖鸾侣，何烦跨凤台。
明珠留汉水，碧洞寄天台。
对举霓裳步，高铺绣被堆。
超如御烟雾，势欲摆尘埃。
冶艳皆泥滓，卑枝亦草莱。
好临湘水照，莫近宋家栽。
汉殿昭阳宠，唐家学士才。
浴终兰液溅，帖就茜罗裁。
惜粉轻匀面，偷霞试点腮。
急窥鸾鉴了，齐报玉人来。
不是沾红雪，仍非污落梅。
啼痕才仿佛，伫立各徘徊。
真态有如此，深情安在哉。
歌阑都不语，舞困可堪推。
淡若疑相犯，烘然笑自媒。
画眉郎忽误，挟弹客应猜。
洒绛谁先戏，挥朱亦共陪。
差肩奉青帝，联袂踏苍苔。
好被金钱掷，宜兼玉箸催。
罗巾如可试，瑶枕谩为灰。
供帐朝还暮，买春琼与瑰。
一枝怀旧物，百醮费新醅。
目断秦山远，心分荆渚隈。
柔姿谁是偶，温德汝为魁。
绰绰闺房秀，匆匆风雨摧。
离歌连理曲，送酒合欢杯。
坠脸殷金谷，冤情怨马嵬。
烟波水东去，歧路日西颓。
遗恨传芳草，余阴伴绿槐。
香魂如未散，相吊复相哀。

国艳虽殊情太少，蛾眉不画双瞳了。
新就明河洗面来，更佩明珠踏瑶草。
不用朱鸾与紫霞，玉麒麟驾白云车。
君看面上都无邪，更看身上都无瑕。
越王国女金可邀，卓王孙女琴可招。
更有秦王家弄玉，嫁人只被爱吹箫。

翰林岂特文章工，赤心白日相贯通。
先与吴人除二凶，次与吴田谋常丰。
乃与徒役开西湖，狭者使广塞者除。
溉田不知几万夫，其田立变为膏腴。
世世可知无旱枯，吴人衣食常有余。
有余之人善可趣，官司亦可省刑诛。
无穷之利谁与俱，前有白傅后有苏。
翰林如此能成务，吴人叩额呼为父。
未知何处立生祠，定是吴山行坐处。
翰林却过淮之东，无人不看眉阳公。
玉堂气貌将以恭，又到南城寻老农。
仍使尊中酒不空，玉泉最好白醅醲。
便将玉水倾喉咙，须臾醉倒无忧翁。
老翁虽醉不敢迂，记得杭州三事书。
欲毗舜智皋陶谟，事防沮隔有所拘。
翰林此说若行诸，圣朝惠泽可大敷。
譬如雷雨动天衢，旷然霈然而廓如。
无分草木与虫鱼，一时奋振皆霑濡。
满堂饮酒尽欢娱，更无一人泣向隅。
老农虽然无所逋，愿同众口齐欢呼。

自明多奇辞，更为奇怪歌。
好共卢仝骑绿耳，吟哦直上昆仑坡。
更令张旭辈，醉中挥笔书嵯峨。
安用呼老子，两脚跨橐驼。
有命得坚疾，无术除沉疴。
一从水木迭用事，肺为废物囚网罗。
而况小暑之后有初伏与大暑，更添热厉兼昏魔。
骨闲赫赤炭丸走，皮上烘炙铁手摩。
有时一屋之内但觉汤火近，不辨镬与锅。
手持匕箸腹先胀，酒到喉咙颜已酡。
青黏漆叶无所用，鸟伸熊顾其奈何。
五脏孰云可湔洗，百骸终恐生虫窠。
脱身难上赤霄路，梦魂忽泛沧溟波。
沧溟尽处是星汉，有人常弄机与梭。
枯槎去后更无客，历历赤桂来经过。
取得良书挂牛角，持将斗柄吞明河。
但把明河吞满腹，不去龙田拾瑶玉。
便控鳌头出海来，霞点云痕在眉目。
起穿两柳行青莎，怪歌使我须吟哦。
吟哦作文非小事，要为法度后世无讥诃。
大抵文章本诸内，归之无憾斯平和。
拟之于经辅之友，精讲明辩相切磋。
君虽病肝，其心可用教。
我虽病肺，心亦不自阿。
日夜思索，已矣老矣，所学亡失多。

妾家本住吴山侧，曾与吴姬鬬颜色。
燕脂两脸绿双鬟，有貌有才为第一。
十岁能吟谢女诗，十五为文学班姬。
十六七后渐多难，一身困瘁成流离。
尔后孤贫事更多，教妾一身无奈何。
其时痴𫘤被人误，遂入朱门披绮罗。
朱门美人多嫉妒，教妾一身无所措。
眉不敢画眼不抬，饮气吞声过朝暮。
受尽苦辛人不知，却待归时不得归。
罗衣满身空挹泪，何时却著旧时衣。

周氏二子千人英，余观其诗余辄惊。
浑然骨格已老成，凛乎辞句冰霜清。
不然何以知君名，余知必作诗之精。
今观君诗眉且低，文章老大无人知。
少年便莫相轻欺，丈夫壮气如虹蜺。
古之庸者犹雄飞，青云自有相逢时。

吴越佳人古云好，破家亡国可胜道。
昨夜闲观爱爱歌，坐中叹息无如何。
爱爱乃是娼家女，浑金璞玉埋尘土。
歌舞吴中第一人，绿髪双鬟才十五。
耳闻眼见是何事，不谓其人乃如许。
操心危兮虑患深，半夜灯前泪如雨。
假如一笑得千金，不如嫁作良人妇。
桃李不为当路花，芙蓉开向秋风渚。
忽然一日逢张氏，便约终身不相弃。
山可磨兮海可枯，生唯一兮死无二。
有如樗栎丛中木，忽然化作潇湘竹。
又如黄鸟春风时，迁乔木兮出幽谷。
文君走马来成都，弄玉吹箫才几曲。
不闻马上琵琶声，却在山头望夫哭。
去年春风还满房，昨夜月明还满床。
行人一去不复返，不是江山歧路长。
前年犹惜金缕衣，去年不画深燕脂。
今年今日万事已，鲛绡翡翠看如泥。
一女二夫兮妾之所羞，不忠于所事兮其将何求。
蛾眉皓齿兮乃妾之雠，不如无生兮庶几无尤。
喓喓草虫兮趯趯阜螽，靡不有初兮鲜克有终。
鸳鸯于飞兮毕之罗之，人闲此恨兮消何时。
深山人迹不到处，病鸾敛翅巢空枝。

君看梅艳似何人，不画蛾眉色自真。
冷寄北风淮上雪，暖思南国岭头春。
莫嗔俗眼偏相弃，若比夭桃太不匀。
我共参军同所好，折来酣笑插乌巾。

竹为篱落水为邻，草碧花红一径新。
尽日欢声连绿野，满城和气入韶春。
歌姬汗湿眉闲翠，舞妓香生袜下尘。
酒阵诗兵皆大敌，未知元帅属何人。

偷把罗衣裛泪痕，落花江上泣青春。
空将凤管题君怨，自是蛾眉累汝身。
翠黛不须匀绿鬓，红膏休更点朱唇。
自然彼此无心妒，犹恐多言巧中人。

妾有一尺绢，已为身上衣。
自织清溪蒲，团团手中持。
朝寻麦陇去，暮汲水泉归。
无人不看妾，不使见蛾眉。

一梦无回处，庞眉坐柏庭。
几时逢白日，万事付哀铃。
画翣行须缓，黄宫到便扃。
松陵诗莫和，恸哭不堪听。

长忆溪桥避暑时，天风六月袭人肌。
水随地脉来无尽，云过山头去不知。
拂面稚松应偃盖，当年游子已庞眉。
凭师莫动溪边石，留待东归题好诗。

蜀山千寻立，奇势凌穹苍。
岷水万里走，怒流吞沧浪。
南连楚越腹，北际秦陇吭。
乾坤所造作，险固天下彊。
四境高与深，沃野蟠中央。
天时少凶旱，地力宜耕桑。
生齿万亿计，赀货丰且穰。
运载实内府，重车不停箱。
公廪己腐粟，私家始余粮。
恬然礼义俗，杳在无何乡。
王泽或壅闭，土风亦悲凉。
所以二僭伪，草木罹凋伤。
继有三盗起，氛埃屡飞飏。
耳目殊未远，本末犹可详。
朝廷任连帅，指顾宁一方。
圣造尔莫测，恩波但流长。
我公来息蕃，琴瑟更而张。
至诚极恺悌，大事费忖量。
澄挠孰清浊，中和匪柔刚。
蜀人自荷戴，颂口殊锵洋。
仰公若梁栋，爱公比琳琅。
谓宜立大厦，岂特为圭璋。
愿公保遐福，坚厚如陵冈。
期公享眉寿，岁月过绮黄。
或吐药石论，百脉除膏肓。
或执陶冶柄，四序时雨旸。
歌德动金石，书勋满旗常。
舆意信如此，惟公协行藏。
清风耸朝野，阔步由康庄。
昔为御史时，率先问豺狼。
及其按河患，巨奸缩锋铓。
边兵好掎角，公令无出疆。
狱奏或反汗，公嗟为飞章。
斯事最卓荦，辉耀日月旁。
平生宝大节，安肯差毫芒。
都俞既会合，事业尤辉光。
盖以大臣道，施之辅虞唐。
雅意有余裕，玩占得黄裳。
此语知者重，不惟谈否臧。
稽首告天子，高贤民所望。

越溪千里碧滔滔，匹马西游岂惮劳。
文牍甚稀如吏隐，江山有助作诗豪。
和风尽日生眉宇，白髪何年上鬓毛。
好向尧庭露华彩，韶音方奏德辉髙。

原庙躬朝献，高真监孝思。
仙源传宝历，干户产金芝。
火德资生毓，天元固本支。
灵华依玉宇，瑞物陋铜池。
大庆同荣茂，甘泉杀等夷。
洪休均草木，嘉应在仁慈。
舜举重瞳目，尧开八采眉。
祥光斋殿照，喜气辅臣知。
三秀书图牒，千龄保福禧。
愿如郊祀乐，志府播声诗。

行人折柳楚江头，帆去帆来几日休。
飞絮不知漂泊苦，展眉谁顾别离愁。
五株彭泽清风在，千里隋堤胜气浮。
莫惜一枝临水赠，使君将解济川舟。

我笑陶彭泽，闻钟暗皱眉。
篮舆急回去，已是出山迟。

夜雨声绵绵，朝雨势未歇。
行役良间关，炎歊暂祛遏。
蘋藻香幽幽，陂池水活活。
咫尺迷见闻，淋漓彻衣褐。
坎泥甚胶凝，塍路无尺阔。
饥僮与羸骖，十步九颠蹷。
攲鞍髀欲僵，风盖手屡脱。
惊目不暇瞬，危魂亦已怛。
处险贵能安，欲速或未达。
圣禹尝輴行，文公尚胡拔。
彼勤事业大，吾劳簿书末。
香城到长堤，轩眉解蹙頞。
大道吾所归，宁为险途夺。

万山逶迤起彭泽，齐驱拥立江东隅。
水西平地旷千里，惟此一峰高且孤。
气严势峭郁独立，意不与彼为朋徒。
夹水对峙寡当众，众色愧惨惊顽麤。
天公结融若有意，以此壮我淮甸无。
青天长剑倚千丈，碧玉大笋巍一株。
古今画工昩好恶，峨眉雁荡争为图。
方言讹传楚俗鬼，立庙更以孤为姑。
我行不暇谕父老，正是北风吹舳舻。

屈指中秋六晓昏，大堤丛竹见霜筠。
未干醉月题笺墨，随蹑还家走马尘。
抚景敢嗟经历倦，轩眉频喜笑言亲。
明年各是东归客，羊酪莼羮万里人。

位并枢庭今四贵，官升太尉古三公。
寿眉仙骨风尘外，琳馆真都禄隐中。
治第颇闻齐绿野，放心宁遂伴冥鸿。
满怀霖雨功犹未，勉起行看谢傅东。

神标人慕紫芝眉，襟韵谁量叔度陂。
相与论心惟有竹，未能无意独于诗。
东风腊尾消冰雪，南浦船头转鼓旗。
想及下车春恰恰，汀洲烟雨白蘋时。

吴越声飞二十年，缁衣空复叹遗编。
紫芝眉宇风尘外，太白文章锦绣前。
可是石渠方载笔，未应水国要归田。
他时雪里相逢处，能记骑驴孟浩然。

双峰秀出两眉弯，翠黛依然监影间。
终日含颦缘底事，祗应长对望夫山。

画中最妙言山水，摩诘峰峦两画起。
李成笔夺造化功，荆浩开图论千里。
范宽石澜烟树深，枯木关仝极难比。
江南董源僧巨然，淡墨轻岚为一体。
宋迪长于远与乎，王端善作寒江行。
克明已往道宁逝，郭熙遂得新来名。
花竹翎花不同等，独出徐熙入神境。
赵昌设色古无如，王友刘常亦堪并。
黄筌居采及谭宏，鸥鹭春葩蜀中景。
艾宣孔雀世绝伦，羊仲甫鸡皆妙品。
惟有长沙易元吉，岂止獐鹿人不及。
雕鹰飞动羡张泾，番马胡瓌屹然立。
濠梁崔白及崔悫，群虎屏风供御幄。
海州徐易鱼水科，鳞鬣如生颇难学。
金陵佛像王齐翰，顾德谦名皆雅玩。
老曹菩萨各精神，道士李刘俱伟观。
星辰独尚孙知微，卢氏楞伽亦为伴。
勾龙爽笔势飘飖，锦里三人共辉焕。
西川女子分十眉，宫妆撚{絼艮}周昉肥。
尧民击壤鼓腹笑，滕王蛱蝶相交飞。
居宁草虫名浙右，孤松韦偃称世希。
韩干能为大宛马，包鼎虎有惊人威。
将军曹霸善图写，五花聪马今传之。
驭人相扶似偶语，老杜咏入丹青持。
少保薛稷偏工鹤，杂品皆奇惟石恪。
戴蒿韩滉能画牛，小景惠崇烟漠漠。
唐僧传古精画龙，毫端想与精神通。
拏珠奋身奔海窟，鬣如飞火腾虚空。
忠恕楼台真有功，山须突出华清宫。
用及象坤能画鬼，角嘴铁面头蓬松。
侯翼曾为五侯图，海山聚出风云乌。
尔朱先生著儒服，吕翁碧眼长髭须。
恺之维摩失旧啧，但见累世令人模。
探微真啧迹存一本，甘露板壁狻猊枯。
操蛇恶鬼衔火兽，鉴名道子传姓吴。
僧繇殿龙点双目，即时便有雷霆驱。
仙翁葛老渡溪岭，潇洒数幅名移居。
辋川弄水并捕鱼，长汀乱苇寒疏疏。
予家所有将盈车，高下百品难俱书。
相传好占雅君子，睹诗观画言无虚。

素发庞眉一陋儒，常陪龙友到禅居。
我随益者诚多幸，人叹贤哉愧有余。
坐上共飞纯玉斝，腰间齐佩白银鱼。
高吟清论常终日，会数朋交信不疏。

前会去莫追，后见来无期。
别叹后见难，悔恨前会稀。
惟吾衡父兄，金纯玉光辉。
裁磨杀圭角，不与瓦砾齐。
大匠陶百窑，不问履下泥。
一衡举十钧，何弃毫与厘。
余独何为人，乃不忍使遗。
有如横道刍，万足踏不疑。
子何嗜好殊，独俯掇以归。
整束使不茨，欲令杂兰芝。
兰芝有天香，刍贱杂则非。
然其厕置间，适与薫染资。
文章每借观，罅隙窥晴曦。
议论使坐听，穴瞆闻英池。
春园或承招，游骑亦许随。
剧云爱风枝，𦶟火围夜棋。
纵谈心开张，倒笑冠欹披。
匹马载以来，东首颈脰疲。
夜梦不厌劳，百里夕一驰。
想见目与眉，百障千藩篱。
不虞自投置，遂若鸟遭黐。
何时获因缘，连棰促马蹄。
誓当尽晨昏，不复起退辞。

古庙隆隆敞庭扉，风雨剥壁黦柱榱。
我来安知神所依，穹堂窸窣风旛旗。
神君庞躯突须眉，视我睨睚坐倨箕。
惕烁观者骇不怡，群鬼后先张福威。
直东之厢步逶迤，目益所见怪可嘘。
马牛羊犬杂豕鸡，或戴以首旁四支。
间有人面身亦非，老祝趋前为众词。
口吻嗫嚅言嗢咿，称别状类顾东西。
唱号名字分何谁，空虚冥寞非所期。
岂亦以此为人尸，视其肤革巳彪狸。
宁有中反恬肝脾，又有械器身挈持。
传言疠疫此乃资，古之日行历虚危。
犹恐盛阴鬼所随，磔傩于门驱使驰。
今安取此庙以祠，不念延虐殆尫羸。
农凶年多苦饿饥，苟幸得饱不择祈。
来则拜叩尽敬祗，幸天之泽偷自归。
民德且恐报之时，𫗧肴豊鲜牲鱼肥。
欲奠以献更濯卮，进谢千语拜百低。
工鼓于庭巫舞衣，祝传神醉下福禧。
农谢神去祝彻之，庭前匕割弃余遗。
鹄乌下争趁不飞，回顾神面如故时。
意者不为祭谢移，呜呼神固非吾知。

昔来何悠悠，今去亦泛泛。
岂自果进退，姑且便饮啖。
三代今去辽，士食久已滥。
徒死不为义，可无苟石担。
平生堕百为，且就投𫓪椠。
束身入世程，开口就人叹。
怒喜有失得，眉睫烦窥瞰。
野鸟或在笼，山猿有终槛。
能安此为命，虽失亦何憾。
予尝勇自明，磨古得前鉴。
抱关贤所容，较猎圣或暂。
庶未负初学，尚为神所监。
予行人之嗟，我笑不为颔。
子独辱所厚，以诗系归缆。
命和始自书，狂言庶非儳。

平居汩汩喜自堕，万事过目不省窥。
一年南北两见雪，未始把笔成一诗。
朝看气象浩茫昧，夜归瞑想通幽疑。
梦乘虚空谒帝所，砆礩象柱承琼榱。
坦涂壁垩相照射，鹤扇亏蔽狐腋帷。
帝旁鲜鲜舞万女，宝绡雅冶吹裳衣。
累𧏖贯瑀错组佩，斥弃朱黛素两眉。
撩搔王母戏华髪，袒脱姑射争肤肌。
提珰掷珥互投报，顾我尘垢加笑讥。
其傍临临立万鬼，帝所宠与借色辞。
密呵细纻赐裘舄，笑齿发露寒差差。
诸神敛避不敢望，弃唾堕落成珠玑。
朝懽嚱怡弃烟霞，暮慨吁吸成云霏。
互偷天帑购党与，散布万玨分千珪。
纨罗练縠不计数，逆取倒曳交横披。
鞭驱巨灵劫夸父，挥斧解系关星机。
东观豗颓堕壁角，南顾秃鬝亡斗箕。
其他杂冗莫分辨，徒见漫乱如箩筛。
雷公争前泣诉帝，至此岂可无省知。
愿分羽卫𠡠天讨，助以积雹千山齐。
金神拥遏按行道，后乘驾以万玉蜺。
宝刀联翻夹鐡盾，玉戟钩子横珠旗。
天风萧萧吹缟素，贝甲合阵穷天围。
磨砮插羽注万矢，强弩竞发相联飞。
奸穷诈极不保守，引组自缚相连归。
累俘奏恺闯天陛，越雉拔羽按舞仪。
帝呼祝融付焚弃，散灰下地无留遗。
徴朋索党计轻重，斩戮屏翳囚风师。
扶桑瞳瞳露轩豁，日御复反天衢驰。
觉来四顾骇皓白，心与恍惚争是非。
冬雷无声电不照，疑亦众鬼乘其私。
天髙地下非所职，且可把酒无嗟咨。

朱使拜书天上回，去以身试百里障。
青衫飘若风外荷，借马载出尘土上。
凖眉崭如见天秀，独立系马万里望。
身躯虽小胸腹寛，沛如绝海横秋涨。
久宜脱绝事髙致，岂愿卑冗劳俗状。
髙堂华髪亲老矣，四海无家寄几杖。
世外言髙信独奇，人前腰折嗟已强。
尉官虽小俸虽薄，犹有余钱买甘养。
想当家帷奉颜面，彩衣躬率妇子饷。
诜诜儿女戏满前，累累诸兄坐相向。
人间此乐不可幸，一笑自足百辱当。
时清固应稀盗贼，俗弊寜不烦笞掠。
好偷闲暇事简编，思予寜无尺字况。

以谏得罪者为谁，四海多作唐介诗。
俗儿口狭文字碎，欲状介事语反卑。
嗟嗟我亦介之徒，此恨不助掀目眉。
三更灯死百虑息，四睫不交双目眵。
推枕起坐壮介节，以手扪臆为介思。
信乎介亦壮男子，直能金铁其肝脾。
雷霆之怒万钧重，人主之威犹过之。
一语所犯百死在，要领可断族可夷。
堂堂介也人之难，不畏所畏将所持。
捧书入奏伏文陛，身视赴死如食饴。
面折庭诤语论险，直舌铁硬坚不移。
天子怒叱大臣语，众笏交抵侔戈挥。
如何面笑目不瞬，气不略詟颜怡怡。
即日议下得远斥，中使临遣监妻儿。
奈何左右口吻毒，只有死请无还辞。
然今天子甚明圣，虽暂盛怒终复归。
呜呼能对治乱鉴，介也能抆其瑕疵。
语曰五谏吾从讽，仲尼逮有激而为。
后世巽懦禄位徒，缘此粉饰尸素非。
必也事有不得已，宜乎讫死争不回。
伟哉介也已不朽，日月为字天为碑。
寄语琐琐媒孽子，介纵蹈死吾何悲。

长江来何从，远自西极詹。
中破蜀山流，始与巴水兼。
川原日混合，激射势益严。
奔浑万里流，不自顷刻淹。
骇如泻天来，急若赴海添。
潮汐日往复，旦暮难安恬。
攻冲气何雄，吞啮势未厌。
因思禹功成，自匪尭谋佥。
久已口效𪡋，岂复头今黔。
余来方冬时，怒风何沾沾。
掀轰驾髙浪，山阜相联粘。
有如合万鼎，就沸烹群𪫺。
天阳盛焚烁，鬼力争炰燖。
声势欲状说，有口嗟如箝。
须臾稍收敛，晴风荡氛揪。
涵澄动自息，拂拭痕无纤。
宛然帝女镜，仰照青天奁。
遐观清神心，俯视分眉髯。
有如尭舜时，惠泽四海霑。
登贤默与虑，流恶声无霑。
洗除岩穴空，荡涤昏奸殱。
恩波浩滂沛，浸润咸滋渐。
群山西南来，垂天下帷幨。
霜风月凌厉，紫翠生觚廉。
无波互澄照，黯惨画一缣。
扁舟出中流，俯仰迷顾瞻。
人生贵自便，苟信何用占。
方期谢黄尘，窃身放苍蒹。
闲从鱼鸟游，默相蛟龙潜。
筑室近钓岸，巉崕插居檐。
行春掇芑薇，坐晚登鲿鲇。
仰思峻极髙，俯爱善下谦。
更与虚旷间，日放诗锋铦。
行求避世交，望醉江城帘。
出处要皆道，终穷亦何嫌。

东风柔弱事春权，剧雨无端转怆然。
不惜好花都委地，却令远草直平天。
龙蛇久蛰应思奋，蛙蝈乘时巳自先。
绿柳由来却堪笑，叶眉愁剧遂长眠。

卜得幽居四绝邻，寻常庭巷断蹄轮。
门前犬豕卧横道，城上牛羊下视人。
满眼夕阳闲草树，回头归路正埃尘。
思君未有东来计，何日双眉对面伸。

刳地决洪波，深流隐木鹅。
樯髙帆系锦，堤暖柳藏河。
泰甚心方兆，颠危念则那。
去都如脱屣，东下若瘳疴。
殿脚千论女，宫眉斛计螺。
迷楼插空远，水调掲声和。
忠切闻无路，愚谀面自阿。
君颜未回笑，贼首已称戈。
运去天移鼎，人迁地见禾。
当年遗废沼，及此尚名歌。
古往悲奚寄，今传迹未讹。
水寒波刺甲，土老岸髯莎。
落照留归鸟，西风困旧荷。
暮林迷远屿，夕霭暝前波。
亡国谁堪问，羁人恨自多。
凭栏不成去，归意为蹉跎。

尘土纷纷起处微，祗随风力乱嘘吹。
髙张白雾横宫阙，低引轻云暗路岐。
客坐昏蒙归耳目，人行斑白上须眉。
谁知霶霈天飞雨，洗涤轻浮会有时。

逆口不唱当时歌，当时笑声与曲和。
忍目不视当时字，当时字写当时意。
当时意断字空存，纵有前歌不忍闻。
楼凭西北栏干暖，病眼看天泪瘴昏。
望望行云迷笑电，晓梦依稀有时见。
双眉聚绿眼揉红，犹似临归别时面。
秋夜迟迟夜灯短，翠被孤眠不成暖。
旧时笑月不长圆，如今愁看月空满。
武陵几欲寻归路，桃花迷人不知步。
霜余芳草不成青，暮鸿飞入斜阳去。

宪府吾皇注意偏，君今应诏合居先。
蛾眉班缀千官上，廌角威扬万乘前。
贵戚望风从此日，贫交披雾是何年。
难忘枉驾相辞处，草屋门开雪满天。

绣衣不间薜萝衣，春暮嘉川入咏思。
忆我茅庐欹枕处，当君骢马着鞭时。
展眉喜近龙头境，回首伤遥鹤发期。
从此亲题山馆里，多情顿掩浪仙诗。

岂假栽培力，自然殊众芳。
开非因雨露，落不为风霜。
鸡似残鶑啭，蛾如宿蝶狂。
丹心尘岂染，明焰雾难藏。
堕睫客看懒，画眉人翦忙。
杏园游宴者，曾借我余光。

分官离法署，承命守眉州。
山馆邻孤寺，春城过乱流。
江云长映日，蜀魄似悲秋。
到郡扬清政，遗黎病必瘳。

掩卷频秋望，无人共展眉。
残阳留古树，白鸟下寒池。
簪组心还倦，风骚志未衰。
登临一长叹，还失渭川期。

绛缕初分后，银镮未解时。
已障纨扇笑，犹捧玉壶悲。
乞巧长生殿，迎风太液池。
雕屏涵火齐，宝帐隔琉璃。
欲买词人赋，空传狎客诗。
蔗浆销内热，琼蕊疗朝饥。
绮蒂桃初熟，红心草欲披。
凌波渡罗袜，向日翳华芝。
素脸分丹柰，香津滴紫梨。
龙梭随振素，獭髓补凝脂。
蓬饵重阳节，金针七夕期。
玉膏尝滵溢，翠盖逐葳蕤。
弦急哀随指，歌长恨入眉。
青鸾惟有舞，赤凤可能疑。
下蔡迷还易，平阳破未知。
髻高钗自坠，腰细佩长垂。
出恐严锺晚，归嫌钿幰迟。
辘轳惊晓梦，鹦鹉漏春思。
魂怨惟愁断，肠柔已自危。
璧珰萤影度，琼户藓花滋。
掩鼻谗难诉，披图悔岂追。
祇应金带枕，聊为达微辞。

误语成疑意已伤，春山低敛翠眉长。
鄂君绣被朝犹掩，荀令薰炉冷自香。
有恨岂因燕凤去，无言宁为息侯亡。
合欢不验丁香结，祇得凄凉对烛房。

未审初三月，嫦娥怨阿谁。
懒开十分镜，祇画一边眉。

轻轻人问玄中旨，便吐肝肠说与他。
木人暗皱双眉处，石女多言争奈何。

少年怅不乐，明日何为哉。
扬眉一遐赏，寂寂更伤怀。
念昔吾州乐，泛舟湖上来。
佳宾适所好，欢计成金罍。
妖歌有送响，度曲清且哀。
留连夕阳下，夜色起山隈。
光明水晶域，素彩中天开。
龙香弄微风，四顾绝纤埃。
澄波照上下，倒影出瑶台。
红烛渐向微，始知夜漏催。
美人屡更衣，含笑玉山隤。
欢乐殊未央，鼓枻中洲回。
人生无忧患，遇乐且衔杯。
怅余失交臂，万里来天涯。
羁愁那无感，情虑长如灰。
神游忽自笑，安知顾形骸。

道人寄老故山前，雪顶霜眉意嗒然。
门外少年方作乐，谁家为汝说因缘。

王昭君，汉宫女。
汉宫女，嫁配虏。
生如桃李花，皖皖托朝露。
春风一摧折，零落在泥土。
君王委心事匈奴，不知匈奴在何处。
黄门扶我上车去，遥望汉宫隔烟雾。
十年帘下学画眉，不知还为蛾眉误。
当时恩怨或易忘，今日悲愁那可诉。
梦中往往作歌舞，满目异类谁与语。
但见惊风吹尘沙，岂识春还复秋暮。
山林强鬼向夜哭，夜夜毡车宿荒戍。
胡人从来不照镜，但见白髪垂霜缕。
念知此意终不传，独自援琴弹作谱。
弹作谱，寄与汉宫人，一曲未终泪如雨。

平生雅游眉阳客，五年不见须已白。
借田东坡在江北，芟夷蓬蒿自种麦。
相逢不尽一樽酒，故态那复论欢戚。
手抱阿武劝余沥，维摩老夫失定力。
老夫寂寂出三湘，更欲卜居池水阳。
薄田止须数十亩，田上更树麻与桑。
老来正苦迫生事，清明虽近犹可秧。
罢亚若可博干𪎊，以无易有遥相望。
我舟即行不可驻，欲卜后会诚茫茫。
他时有信若可寄，不用辛苦为诗章。

眉阳先生齐安客，雪中作堂爱雪白。
堂下佳蔬已数畦，堂东更种连坡麦。
不能下帷学董相，何暇悲歌如寗戚。
布裘藜杖自来往，山禽幽弄均春力。
桉上诗书罗缣缃，炉中烧药笑王阳。
晨炊且籴北仓粟，冬服已指山前桑。
南冈差髙多种橘，迤北渐下宜栽秧。
北邻亦有放达士，道路壶榼常相望。

老夫久客三湘水，归来喜食江南𫚖。
白云犹识旧山川，青眼多惭老兄弟。
当时亲友半不在，中表相存如梦寐。
公酉冡上春草生，白眉始与君相际。
髙堂老人八十一，不间衰微论末契。
招我卜宅居其旁，自顾麋鹿何由系。
春风引我齐山行，穿云踏石构巢橧。
相见常无一樽酒，山中枯淡令人憎。
凉风未至正苦热，君忽佩印临南陵。
南陵相去五舍近，马蹄车辙常相仍。
安舆彩衣得荣飬，况有大舸如飞鹏。
步上南山一延首，江风浩浩云腾腾。

左山丛古木，萦带多美竹。
右山少平地，硱磳断苍玉。
于此岂无竹，萧疏倚岩谷。
上参九顶道，俯浸青谿澳。
于彼岂无石，嵌崖大如屋。
景业读书处，基构有遗躅。
始吾购二山，何为不相属。
中间古兰若，台观当山腹。
岩洞九十七，龙蛇所潜伏。
昔人作轩榭，髙深寄林麓。
我乃巢西崦，手自亲锄𣃁。
青溪漫无际，岛屿相重复。
雨余山更佳，春流涨平峪。
下瞰池阳市，修烟弄芬馥。
大江天上来，淮山点眉绿。
老夫岂无意，落日傲鸿鹄。
东岭亦诛茆，小庵粗容足。
六峰引南睇，九华势相续。
白云与谁期，千载媚平陆。
清旷无俗韵，修明资远目。
去秋已种麦，今春复栽粟。
野老岂余欺，东坡幸膏沐。
二山谁与适，最与枯藤熟。
相见讵无人，顾我真麋鹿。
百年一瞬事，何暇知委曲。
得此化余年，不问君平卜。

我昔求为阳羡令，轻舟已有鸱夷兴。
最爱铜棺山峻极，自结篮舆陟云径。
铜棺山插南斗魁，下视群峰如突犀。
太湖千里在眉睫，髙深从此穷攀隮。
欣然有意即独往，眀月夜夜眠荆谿。
当时便可跨黄鹄，何意人间同木鸡。
飘飘数年如一梦，尔来卜室齐山西。
故人多谢姚夫子，数枉车马来山蹊。
秋风忽指阳羡去，欲脱黄绶躬锄犁。
人生衣食苟自足，何为卑辱趣尘泥。
田间九月白酒熟，鲈鱼正肥多置篦。
老夫为君更破戒，临风引领长江堤。

王昭君，汉宫女。
生如桃李花，皖皖托朝露。
不向春风荣，摧折在泥土。
耻将黄金市颜色，空得君王一回顾。
黄门扶我上车去，遥望汉宫隔烟雾。
十年帘下学画眉，不知还被蛾眉误。
中间悲怨或易忘，如今羁愁那可论。
梦中时复作歌舞，满目异类谁与语。
胡风日夜惊吹沙，不知春来复秋去。
一生此恨终难言，独自援琴传作谱。
传作谱，一曲未终泪如雨。
我来都城下，黄尘厌羁旅。
道人为我试一弹，使我超然为怀古。

村里师子村里弄，眉毛与眼一齐劲。
开却口，肚里直笼统，不爱人取奉。
直饶弄列帝王宫，也是一场干打哄。

峨眉月浸千秋雪，太华峰摇十丈莲。
一见升平玉清客，雪莲声价顿销然。

鲁祖三昧最省力，才见僧来便面壁。
若是知心达道人，不在扬眉便相悉。

人物盛东南，莫如吴郡陆。
汉季逮唐来，班班闻史牍。
门庭迭辉赫，龙虎争驰逐。
风流郁兰桂，气象鲜车服。
鲁望乃其裔，清标映宗族。
文章及者鲜，意趣超然独。
宁从一瓢饮，不枉万锺禄。
云烟蔼巾袖，星斗粲胸腹。
来居笠泽旁，萧萧数间屋。
厨中甑起尘，笔下珠盈斛。
吟须僧舍题，醉就友人宿。
醒将太玄解，卧把离骚读。
心惟近渔钓，迹亦混樵牧。
韵高谁可听，皮子往还熟。
唱酬数百篇，名流必雌伏。
业书类有道，不赋长沙𫛳。
晚泊松江上，遗图见眉目。
分明孤鹤姿，轩昂骇鸡骛。

白衣仙人无住着，补陀落伽渺云海。
为大导师安乐国，歙然遍应河沙刹。
世界热恼或有闻，曾不旋踵垂覆护。
众生心念非一种，皇皇不足尝有求。
如饥须食渴须水，顾亦何从满其愿。
我观圣心等大虚，其视万物犹一物，细视一物如一身。
是身四大犹不有，万物何能作留碍。
殊功妙用济十方，欲求功用不可得。
群生梦幻可两忘，尔固无余我无欠。
尝观瑞像见宝光，如净明珠时白赤。
琉璃琥珀杂苍玉，荧煌璀璨照眉宇。
山顶或见初日升，匹素曳空烟缥缈。
凡人颠倒作思惟，须臾变灭无复初。
非空非色非有余，菩萨应身亦如是。
堂堂秘殿表东南，山君海王尽回向。
观音智功不思议，佛子当作何等观。

落照西山夜色浮，弯弯寒挂碧云头。
宝奁新样横眉黛，珠箔斜悬半额钩。
丹桂一枝初浅露，金波千里未圆流。
婵娟三五才成魄，散满清光四百州。

眉间见喜气，行人有归期。

长风掠疏林，残叶何凄凄。
浮云带远山，半压愁眉低。
纵游乌奴寺，乃在嘉陵西。
嘉陵清且湍，依约剡中溪。
十月未成梁，傍舟祛挈提。
篙工上下手，往往咍州犂。
系缆即肩舁，踏石避角圭。
诘屈上嵯峨，恍若登云梯。
下视飞鸟背，仰听惊猿啼。
参差列佳境，画幅展不齐。
峥嵘楼殿雄，势欲凌烟霓。
香穗暗金像，岚光映璇题。
宝函发神翰，熣灿壁与奎。
圣言远如天，至理岂易稽。
洗目幸荣观，讵止徒攀跻。
四座敬无哗，寂默桃李蹊。
遗韶动众听，司南警群迷。
兹辰尤乐只，并合又将暌。
鹏抟九万程，鹪鹩一枝栖。
其适固均耳，安中养天倪。

送客欲逡巡，方舟{舟义}棹频。
夕阳千嶂外，秋色一江匀。
酒面红烟惨，歌眉翠黛颦。
昔年离别恨，今日并如新。

束苇然膏百炬红，夜堂寒气变春融。
流星半没飞金镞，缺月初圆引角弓。
赏罚明如棘门上，和融远过泽宫中。
平心不为长眉醉，慷慨真成壮士风。

云物半阴晴，春罍酒气清。
花空叶自隘，梅重核初成。
噱论无柔语，酣歌有壮声。
翠眉应见笑，先老掷风情。

轻寒切切战春阳，村落人家意自遑。
老妇画眉窥止水，痴儿曝背坐颓墙。
牛归小径蹄痕叠，犬吠空山响答长。
夏赋未来秋赋了，片时优佚胜膏梁。

令节伸眉且自寛，与民同乐是民官。
宴酣岂为残更促，醉兀何妨万目观。
舞袖飘飘凌夜月，灯山闪闪战春寒。
孤城谁谓萧疏甚，无愧途人即可懽。

冉冉征途似梦间，相从未几又先还。
却思前日同清会，不若当年醉碧山。
别去载怀眉宇旧，书来重说鬓毛斑。
吾侪固有襟期远，肯向明时容易闲。

宛转眉山效蜀峨，花前执板为清歌。
歌声暗与春风合，催折芳心不厌多。

二月东风势渺漫，侵陵和景作清寒。
发扬造化非无力，鼓动芳菲自有端。
鬭草戏儿忧手瘃，怀边思妇忍眉攒。
祗输便腹忘机者，不废书帷昼寝安。

两世同年世亦稀，同官同路复同词。
登途先后无多日，聚论参差已过时。
剑外石梯方息鞅，山南珍翰忽伸眉。
情知邂逅当非晚，聊寓长言写所思。

上党缘青冥，劲气西北隅。
黄河天际来，草木冬前枯。
其地号严冽，燕陇莫与俱。
毡罽护性命，冰霜结眉须。
土人一犯寒，斗酒沃始苏。
中州宦游士，未秋先嗟呼。
我闻已心栗，冻粟生皮肤。
而君风雪间，径作壶关趋。
少年始任气，慷慨若有余。
自为功名行，不惮气候殊。
犬戎炽将灭，郁屈迎天诛。
幕府收英才，富贵往何图。
埋头簿书底，龌龊终非夫。
功业彼何人，送子诚起予。

春郊散轻霭，日出车马动。
看君晓装发，送客尊酒重。
众人别良易，我别情靡共。
飞缨转山曲，返颈即成梦。
虽梦去奈何，不梦存者多。
一言起相顾，慷慨成笑歌。
清吟散泉石，醉墨蟠云萝。
人生苦汲汲，浩如长江波。
江波西南流，君行方北辀。
林深足豺虎，路废空亭邮。
处常山中居，出亦山中游。
不嗟吾道穷，每为斯民忧。
忧民竟何为，从事犹俛眉。
晚达十六七，万事悬难知。
但穷圣贤意，莫赋离骚辞。
有得常记我，以慰朝夕思。

旧病花浮眼，衰容雪到眉。
风尘怜客久，筋力恨归迟。
所得真如梦，无厌固巳痴。
不知缘尽处，犹有几多时。

溪边洗俗尘，林下解朝绅。
车马慵应客，渔樵暂寄身。
置书烦有位，酿酒畏比邻。
又欲西州去，峨眉看一春。

意气同归趣，生平几合离。
遥怀初得信，相喣似忘机。
世态分难合，人情老自知。
莫将身徇物，憔悴变须眉。

山僧庞眉苍，翻径坐禅床。
层轩豁远目，静室便异香。
微风仙籁响，过雨晴岚光。
何须向庐阜，此即真道场。

我所思兮，欧山之巓。
白石苍木蔽窥而隔世兮，路通乎兜率之天。
层楼复阁，触峙绚烂。
往即造兮，云渤兴而澶漫。
徙倚恍惚，若夺吾魄兮，聊枚睫以盘桓。
徐风生而雾散，卷绡縠于林端。
洎天清而日上兮，瀑峻飞而潺湲。
畜而为潭，泄而为涧。
运之以车兮，盈乎大田。
然复度石桥，登重门。
睹篆玉之榜，谒金仙之尊。
徒众五百，厖眉皓首。
形仪静而不杂兮，语言要而不烦。
齐兴止以钟鼓兮，善后先而靡难。
举正眼而谛瞬兮，了无一法之可观。
寂兮乐兮，妙复妙兮，其惟真如之禅。
我请弃冠释带以投依兮，师则指乎未契之缘。
于是曳屣却步，循磴道而复返兮，岁眇眇而屡残。
触网罗以系累兮，方伤羽而戢翰。
怅昨游而欲再兮，庶已创而复完。
乱曰：畴将归兮，卧龙之室。
依人道师，成佛而出。

明皇逸事传十眉，正是唐家零落时。
霓裳曲调虽依旧，阿蛮终不似杨妃。
画工貌得非无意，欲使流传警来世。
翠翘红粉尚争春，隐约香风起仙袂。
六龙真驭竟何之，泰陵荒草长孤狸。
空将妙笔劝樽酒，醉觉人间万事非。

高生妙画世所知，君藏两幅尤瑰奇。
春回老柳未全绿，和气盎盎微风吹。
负暄当案谁氏子，坐以训诂传童儿。
麻鞋破穿十指露，纻衫短袖乌巾欹。
眼吻开张手捉笔，叱怒底事扬其威。
两童分争迭相挽，彼二稚子傍观窥。
一童独卧守书卷，性习已见分醇醨。
皤然老叟醉兀兀，二孙侧立犹扶持。
余皆伶官杂村妓，插笛放鼓陈威仪。
三犬奔来吠欲啮，二人惊顾方攒眉。
伶家有子少亦黠，两手据鞍驴载之。
尊卑向背极精妙，精妙得以意思惟。
田翁丰年固取乐，又能教子勤书诗。
德泽涵濡赋敛绝，致我鼓腹咸熙熙。
画工亦画太平事，谁欲扰之生乱离。
高生高生，不独爱尔之妙笔，对此颇思三代时。

金熨斗，酌醇酒。
熨开万斛之愁肠，赠尔千年之眉寿。
酣酣笑脸坐生春，安用逢人嗟白首。

休欤归乎，何为而言哉。
予七龄而孤兮，托慈育以苟生。
捉手以笔兮，口授以经。
绪先子之素训兮，夜未央而丁宁。
既束发以就学兮，入必问其与游。
闻道之进兮，曰使我以忘忧。
课蚕而织兮，纫衣以先汝。
使弗坠业兮，我劳而汝处。
慨薄德之眇末兮，今愈壮而不扬。
吾母耄兮，恋故乡。
虽得邑而禄兮，曾寤寐之弗遑。
与音问之吉兮，孰若朝夕而在傍。
谁絷予足兮，眷白云之徜徉。
还印绶于有司兮，贤守足以往诉。
将俟代而返兮，念岁月之云暮。
休欤归乎，春山崺崺，春水弥弥，春蒲濯濯，春鱼尾尾。
吾亲在前，吾子在后，饮甘涤洁，以介眉寿。

田事今云休，官输亦已足。
刈禾既盈囷，采薪又盈屋。
牛羊各蕃衍，御冬多旨蓄。
何以介眉寿，瓮中酒新熟。

名山多隐者，五峰遇僧安。
屹然高世姿，眉目冰雪寒。
极谈了无迹，卷舌回惊湍。
令我愧道心，龌龊滞小官。
不能与斯人，物外振羽翰。
惜为山下别，落月在林端。

跨空起高阁，北望敬亭山。
白云无根蒂，舒卷随风还。
或堕溪水上，却萦松石间。
就之既明灭，了然不可攀。
谢公赛雨诗，千秋泻潺潺。
李白弄月处，寒光湛清湾。
神交自冥合，仿佛眉睫间。
使我恋此境，每来终日闲。
如何一挥手，失势落尘寰。
功业复未就，但惊须鬓斑。
沧浪不可濯，执热长汗颜。
缅怀大道师，焚香坐玄关。
悲心度群苦，振锡鸣金镮。
行当禀慈诲，惠照开昏顽。

城东二十里，寺有古石城。
过尽绿桑野，还依流水行。
水穷山亦合，老木一区平。
藓留虎豹迹，岩多猿狖鸣。
楼殿横涧阴，像塑铅黄剥。
庭中有高花，碧叶抱丹渥。
不知何岁年，舂容镇柔濯。
山僧亦庞眉，发语颇真朴。
却读罗泰碑，始知征战场。
赤谷纳箭血，夜鬼嗥冷创。
云雾第黯黪，英雄今则亡。
谁建大法宇，救援弘津梁。
每来即忘还，览古恣吟眺。
沿崕采菖蒲，兴发辄长啸。
偶随辟书起，末路遂难料。
十年未能归，应为山僧诮。

老木不知年，苍藤已垂地。
高枝生晚阴，低枝散凉气。
好鸟时复来，鸣声似弦吹。
道人开小轩，幽庭增广庇。
庬眉霜雪顶，休焉释尘累。
余功又及物，丹砂和灵剂。
一粒愈沉疴，求者四方至。
应接运真悲，平等均我施。
相逢惜已晚，残光念如寄。
何当择深山，同师乐禅味。

五鼓开画戟，平明出重闉。
小桥分野径，吴圃会众宾。
番禺二月尾，落花已无春。
唯有蔷薇水，衣襟四时薰。
短垣乃浮丘，楼观何斩新。
我公发幽晦，输金走车轮。
蓬莱飞一岛，云外拖晴绅。
此景在眉睫，图绘未必匀。
从来不弹弋，傍砌鸟雀驯。
寄语北海若，停风护松筠。
负才诗傲敌，纵酒吞湖漘。
酩酊安足辞，不饮终成尘。
逍遥一日事，浮脆百年身。
何须跨黄鹤，追彼瑶池人。
但当听公歌，卖交斥张陈。
达道齐生死，笔端真有神。
挥洒十八韵，一一无价珍。
老彼杜工部，玄哉扬子云。

嗟我老已疲，挂冠归旧庐。
素乏二顷田，无可把犁锄。
穷年小山下，独伴千卷书。
作止随古人，襟怀稍欣如。
又无樽中酒，能延故人车。
感君数相过，气豁眉宇疏。
天马出月窟，回薄万里余。
其才无不宜，禄仕犹拘拘。
忽闻明廷诏，一节驰轻舆。
往必陟台省，公言壮皇图。
潜心救世弊，肯意为身谟。
法密吏愈偷，食众财益虚。
末大本渐弱，岂在专防胡。
指瑕一二人，此事尤可吁。
细碎何足论，纲举网不逾。
譬彼脉已病，其身尚膏腴。
要当速内究，珍丸应时须。
良医望数公，润泽回焦枯。
愿如范文正，挺持真丈夫。
老死见太平，委弃甘路衢。

太道既如砥，安舆宁险艰。
通沟水决决，出林鸟关关。
紫诏下天外，黄气生眉间。
归当趋玉陛，岂容眷名山。
接物齐彼分，存诚肃吾闲。
我心如路草，愿君与春还。

春风连作恶，吹雪深尺五。
元宵无灯火，闭关与谁语。
忽闻营从过，倾盖挹眉宇。
相亲如故人，坐久加循抚。
蓬茅只数间，余无一丘土。
半俸足以饱，未尝诣州府。
白云寓远目，清溪照灵腑。
趋闲已忘忧，浩歌唯汲古。
明公志方壮，富贵何可取。
高才孰能当，如罴亦如虎。
致君为唐虞，泽民作霖雨。
功名垂乾坤，儿孙列簪组。
于予一何辽，而能强相与。
聊书送行章，欲以明出处。

自君之往矣，幽房守岁华。
眉头匀翠淡，裙带缕金斜。
魂魄空成梦，音书不到家。
凭谁度庾岭，和泪寄梅花。

古云蜀道难，蜀道之难难于上青天。
孝子寻亲不辞远，草𫏋负米离番川。
西从荆州望夔国，扪萝蹑石穿林巅。
峡山愈深人迹绝，但闻悲风泠涧声潺湲。
汲溪钻火行复餐，夜宿茅屋衣裳单。
回看江南路九千，一见归客吞悲酸。
寄声吾母形骸安，慎勿为语皮皴干。
涪州城西遇征蛮，城门防盗白昼关。
抚膺仰天涕汍澜，见亲之难难于蜀道难。
成都渐近心稍寛，踊跃可得瞻耆颜。
父昔离家子方孕，子得见父今壮年。
胡弗归兮死敢请，慰我慈母心悬悬。
三往三返又十载，孝子执辔方言还。
番人闻归竞嗟喜，夫妇白首重团圆。
诛茅立屋奉甘旨，陈侯篆榜名怡轩。
春禽提壶助春饮，彩衣自舞春风前。
腰金馔玉非我欲，但愿眉寿双松坚。
朝熙熙，暮熙熙，谁将朱丝绳，奏我怡轩诗。

五岁养育恩，一朝随埃尘。
琅琅读书声，在耳犹如新。
哽哽临绝言，唤爷眉屡颦。
永痛卑栖邑，医脉非良真。
微疾遽夭殇，吾家失麒麟。
嗥天天莫知，拊地地不闻。
泪迸睛欲枯，肠断鼻愈辛。
汝卧长夜台，我孤大梦身。
后嗣复谁望，有车已摧轮。
佳雏堕危巢，异芳零短春。
黄泉无白日，青冢多愁云。
哀弦写悲歌，吊汝冥漠魂。

栋宇新成寺，黄金贴翠微。
山眉一双碧，江带两条飞。
乱石森门戟，晴云作地衣。
薫弦谁与奏，松响泻珠玑。

谢公遗句惜湮沈，更作新亭一百寻。
宿霭拥山眉敛翠，夕阳浮水带横金。
黄鹂唤友鸣声软，白鸟窥鱼意思深。
看尽物情俱是幻，要须携酒数登临。

史君送客陟高台，天宇澄清四望开。
一字横空霜雁去，两眉分碧楚江来。
庙堂孰是调羮手，郡国犹淹济世才。
新酒正香鲈蟹美，篮舆何日许重陪。

宝陀岩下种松篁，旧客欣逢煮术汤。
忆着东林携手处，十年添得两眉霜。

眉目棱棱有古风，却疑曾作钓鱼翁。
一竿明月空抛掷，谁道烟波无处穷。

逢人寂无语，结草自栖禅。
但见岩花笑，厖眉不记年。

寺与人寰隔，西轩更远瞻。
云烟生卷箔，星斗半垂檐。
山对眉双碧，江空镜一奁。
旅魂招不尽，愁向酒中添。

渚宫寂寞依古郢，楚地荒茫非故基。
二王台阁已卤莽，何况远问纵横时。
楚王猎罢击灵鼓，猛士操舟张水嬉。
钓鱼不复数鱼鳖，大鼎千石烹蛟螭。
当时郢人架宫殿，意思绝妙般与倕。
飞楼百尺照湖水，上有燕赵千蛾眉。
临风扬扬意自得，长使宋玉作楚辞。
秦兵西来取钟簴，故宫禾黍秋离离。
千年壮观不可复，今之存者盖已卑。
池空野迥楼阁小，惟有深竹藏狐狸。
台中绛帐谁复见，台下野水浮清漪。
绿窗朱户春昼闭，想见深屋弹朱丝。
腐儒亦解爱声色，何用白首谈孔姬。
沙泉半涸草堂在，破窗无纸风飔飔。
陈公踪迹最未远，七瑞寥落今何之。
百年人事知几变，直恐荒废成空陂。
谁能为我访遗迹，草间应有湘东碑。

溪山愈好意无厌，上到巉巉第几尖。
深谷野禽毛羽怪，上方仙子鬓眉纤。
不惭弄玉骑丹凤，应逐嫦娥驾老蟾。
涧草巌花自无主，晚来蝴蝶入疏帘。

西方真人谁所见，衣被七宝从双狻。
当时修道颇辛苦，柳生两肘乌巢肩。
初如蒙蒙隠山玉，渐如濯濯出水莲。
道成一旦就空灭，奔会四海悲人天。
翔禽哀响动林谷，兽鬼踯躅泪迸泉。
庞眉深目彼谁子，绕床弹指性自圆。
隠如寒月堕清昼，空有孤光留故躔。
春游古寺拂尘壁，遗像久此霾香烟。
画师不复写姓名，皆云道子口所传。
纵横固已蔑孙邓，有如巨鳄吞小鲜。
来诗所夸孰与此，安得携挂其傍观。

人生百年寄鬓须，富贵何啻葭中莩。
惟将翰墨留染濡，绝胜醉倒蛾眉扶。
我今废学如寒竽，久不吹之涩欲无。
岁云暮矣嗟几余，欲往南溪侣禽鱼。
秋风吹雨凉生肤，夜长耿耿添漏壶。
穷年弄笔衫袖乌，古人有之我愿如。
终朝危坐学僧趺，闭门不出闲履凫。
下视官爵如泥淤，嗟我何为久踟蹰。
岁月岂肯与汝居，仆夫起餐秣吾驹。

众峰来自天目山，势若骏马奔平川。
中途勒破千里足，金鞭玉{革登}相回旋。
人言山住水亦住，下有万古蛟龙渊。
道人天眼识王气，结茅宴坐荒山巅。
精诚贯山石为裂，天女下试颜如莲。
寒窗暖足来朴渥，夜钵咒水降蜿蜒。
雪眉老人朝叩门，愿为弟子长参禅。
尔来废兴三百载，奔走吴会输金钱。
飞楼涌殿压山破，朝钟暮鼓惊龙眠。
晴空仰见浮海蜃，落日下数投林鸢。
有生共处覆载内，扰扰膏火同烹煎。
近来愈觉世路隘，每到宽处差安便。
嗟余老矣百事废，却寻旧学心茫然。
问龙乞水归洗眼，欲看细字销残年。

我本山中人，寒苦盗寸廪。
文辞虽少作，勉强非天禀。
既得旋废忘，懒惰今十稔。
麻衣如再著，墨水真可饮。
每闻科诏下，白汗如流沈。
此邦东南会，多士敢题品。
刍荛尽兰荪，香不数葵荏。
贫家见珠贝，眩晃自难审。
缅怀嘉祐初，文格变已甚。
千金碎全璧，百衲收寸锦。
调和椒桂酽，咀嚼沙砾碜。
广眉成半额，学步归踔踸。
维时老宗伯，气压群儿凛。
蛟龙不世出，鱼鲔初惊淰。
至音久乃信，知味犹食椹。
至今天下士，微管几左衽。
谓当千载后，石室祠高眹。
尔来又一变，此学初谁谂。
权衡破旧法，刍豢笑凡饪。
高言追卫乐，篆刻鄙曹沈。
先生周孔出，弟子渊骞寝。
却顾老钝躯，顽朴谢镌锓。
诸君况才杰，容我懒且噤。
聊欲废书眠，秋涛舂午枕。

蟹眼已过鱼眼生，飕飕欲作松风鸣。
蒙茸出磨细珠落，眩转遶瓯飞雪轻。
银瓶泻汤夸第二，未识古人煎水意。
君不见昔时李生好客手自煎，贵从活火发新泉。
又不见今时潞公煎茶学西蜀，定州花瓷琢红玉。
我今贫病常苦饥，分无玉碗捧蛾眉。
且学公家作茗饮，砖炉石铫行相随。
不用撑肠拄腹文字五千卷，但愿一瓯常及睡足日高时。

新月照水水欲冰，夜霜穿屋衣生棱。
野庐半与牛羊共，晓鼓却随鸦鹊兴。
夜来履破裘穿缝，红颊曲眉应入梦。
千夫在野口如林，岂不怀归畏嘲弄。
我州贤将知人劳，已酿白酒买豚羔。
耐寒努力归不远，两脚冻硬须公软。

万里家山一梦中，吴音渐已变儿童。
每逢蜀叟谈终日，便觉峨眉翠扫空。
师已忘言真有道，我除搜句百无功。
明年采药天台去，更欲题诗满浙东。

朝见吴山横，暮见吴山纵。
吴山故多态，转折为君容。
幽人起朱阁，空洞更无物。
惟有千步冈，东西作帘额。
春来故国归无期，人言秋悲春更悲。
已泛平湖思濯锦，更看横翠忆峨眉。
雕栏能得几时好，不独凭栏人易老。
百年兴废更堪哀，悬知草莽化池台。
游人寻我旧游处，但觅吴山横处来。

山翁不出山，溪翁长在溪。
不如野翁来往溪山间，上友麋鹿下凫鹥。
问翁何所乐，三年不去烦推挤。
翁言此间亦有乐，非丝非竹非蛾眉。
山人醉后铁冠落，溪女笑时银栉低。
我来观政问风谣，皆云吠犬足生牦。
但恐此翁一旦舍此去，长使山人索寞溪女啼。

青裙缟袂于潜女，两足如霜不穿屦。
{舟奢}沙鬓发丝穿柠，蓬沓障前走风雨。
老濞宫妆传父祖，至今遗民悲故主。
苕溪杨柳初飞絮，照溪画眉渡溪去。
逢郎樵归相媚妩，不信姬姜有齐鲁。

千株玉槊搀云立，一穗珠旒落镜寒。
何处霜眉碧眼客，结为三友冷相看。

锦里先生自笑狂，莫欺九尺鬓眉苍。
诗人老去鶑鶑在，公子归来燕燕忙。
柱下相君犹有齿，江南刺史已无肠。
平生谬作安昌客，略遣彭宣到后堂。

浮玉山头日日风，涌金门外已春融。
二年鱼鸟浑相识，三月鶑花付与公。
剩看新翻眉倒晕，未应泣别脸消红。
何人织得相思字，寄与江边北向鸿。

五纪归来鬓未霜，十眉环列坐生光。
唤船渡口迎秋女，驻马桥边问泰娘。
曾把四弦娱白傅，敢将百草斗吴王。
从今却笑风流守，画戟空凝宴寝香。

君不见潞州别驾眼如电，左手挂弓横撚箭。
又不见雪中骑馿孟浩然，皱眉吟诗肩耸山。
饥寒富贵两安在，空有遗像留人间。
此身常拟同外物，浮云变化无踪迹。
问君何苦写我真，君言好之聊自适。
黄冠野服山家容，意欲置我山巌中。
勋名将相今何限，往写褒公与鄂公。

春来六十日，笑口几回开。
会作堂堂去，何妨得得来。
倦游行老矣，旧隠赋归哉。
东望峨眉小，卢山翠作堆。

长安自不远，蜀客苦思归。
莫教名障日，唤作小峨眉。

十载飘然未可期，那堪重作看花诗。
门前恶语谁传去，醉后狂歌自不知。
刺舌君今犹未戒，灸眉吾亦更何辞。
相从痛饮无余事，正是春容最好时。

景疏楼上唤蛾眉，君到应先诵此诗。
若见孟公投辖饮，莫忘冲雪送君时。

美人如春风，著物物未知。
羁愁似冰雪，见子先流凘。
子从徐方来，吏民举熙熙。
扶病出见之，惊我一何衰。
知我久慵倦，起我以新诗。
诗词如醇酒，盎然熏四支。
径饮不觉醉，欲和先昏疲。
西斋有蛮帐，风雨夜纷披。
放怀语不择，抚掌笑脱颐。
别来今几何，春物已含姿。
柳色日夜暗，子来竟何时。
徐方虽云乐，东山禁游嬉。
又无狂太守，何以解忧思。
闻子有贤妇，华堂咏螽斯。
曷不倒囊橐，卖剑买蛾眉。
不用教丝竹，唱我新歌词。

月与高人本有期，挂檐低户映蛾眉。
只从昨夜十分满，渐觉冰轮出海迟。

胶西高处望西川，应在孤云落照边。
瓦屋寒堆春后雪，峨眉翠扫雨余天。
治经方笑春秋学，好士今无六一贤。
且待渊明赋归去，共将诗酒趁流年。

闻君有妇贤且廉，劝君慎勿为楚相。
不羡紫驼分御食，自遣赤脚沽村酿。
嗟君老狂不知愧，更吟丑妇恶嘲谤。
诸生闻语定失笑，冬暖号寒卧无帐。
碧香近出帝子家，鹅儿破壳酥流盎。
不学刘伶独自饮，一壶往助齐眉饷。

超然台上雪，城郭山川两奇绝。
海风吹碎碧琉璃，时见三山白银阙。
盖公堂前雪，绿窗朱户相明灭。
堂中美人雪争妍，粲然一笑玉齿颊。
就中山堂雪更奇，青松怪石乱琼丝。
惟有使君游不归，五更马上愁敛眉。
君不是淮西李侍中，夜入蔡州缚取吴元济。
又不是襄阳孟浩然，长安道上骑馿吟雪诗。
何当闭门饮美酒，无人毁誉河东守。

忆昔射策干先皇，珠帘翠幄分两厢。
紫衣中使下传诏，跪奉冉冉闻天香。
仰观眩晃目生晕，但见晓色开扶桑。
迎阳晚出步就坐，绛纱玉斧光照廊。
野人不识日月角，仿佛尚记重瞳光。
三年归来真一梦，桥山松桧凄风霜。
天容玉色谁敢画，老师古寺昼闭房。
梦中神授心有得，觉来信手笔已忘。
幅巾常服俨不动，孤臣入门涕自滂。
元老侑坐须眉古，虎臣立侍冠剑长。
平生惯写龙凤质，肯顾草间猿与麞。
都人踏破铁门限，黄金白璧空堆床。
尔来摹写亦到我，谓是先帝白发郎。
不须览镜坐自了，明年乞身归故乡。

君才有如切玉刀，见之凛凛寒生毛。
愿随壮士斩蛟蜃，不愿腰间缠锦绛。
用违其才志不展，坐与胥史同疲劳。
忽然眉上有黄气，吾君渐欲收英髦。
立谈左右皆动色，一语径破千言牢。
我顷分符在东武，脱略万事惟嬉遨。
尽坏屏障通内外，仍呼骑曹为马曹。
君为使者见不问，反更对饮持双螯。
酒酣箕坐语惊众，杂以嘲讽穷诗骚。
世上小儿多忌讳，独能容我真贤豪。
为我买田临汶水，逝将归去诛蓬蒿。
安能终老尘土下，俯仰随人如桔槹。

芙蓉城中花冥冥，谁其主者石与丁。
珠帘玉案翡翠屏，霞舒云卷千娉婷。
中有一人长眉青，炯如微云淡疏星。
往来三世空炼形，竟坐误读黄庭经。
天门夜开飞爽灵，无复白日乘云𫐌。
俗缘千劫磨不尽，翠被冷落凄余馨。
因过缑山朝帝廷，夜闻笙箫弭节听。
飘然而来谁使令，皎如明月入窗棂。
忽然而去不可执，寒衾虚幌风泠泠。
仙宫洞房本不扃，梦中同蹑凤凰翎。
径度万里如奔霆，玉楼浮空耸亭亭。
天书云篆谁所铭，遶楼飞步高竛竮。
仙风锵然韵流铃，蘧蘧形开如酒醒。
芳卿寄谢空丁宁，一朝覆水不返瓶。
罗巾别泪空荧荧，春风花开秋叶零。
世间罗绮纷膻腥，此身流浪随沧溟。
偶然相值两浮萍，愿君收视观三庭。
勿与嘉谷生蝗螟，从渠一念三千龄。
下作人间尹与邢。

深宫无人春日长，沉香亭北百花香。
美人睡起薄梳洗，燕舞鶑啼空断肠。
画工欲画无穷意，背立东风初破睡。
若教回首却嫣然，阳城下蔡俱风靡。
杜陵饥客眼长寒，蹇馿破帽随金鞍。
隔花临水时一见，只许腰肢背后看。
心醉归来茅屋底，方信人间有西子。
君不见孟光举案与眉齐，何曾背面伤春啼。

异时长笑王会稽，野鹜膻腥污刀几。
暮年却得庾安西，自厌家鸡题六纸。
二子风流冠当代，顾与儿童争愠喜。
秦王十八已龙飞，嗜好晚将蛇蚓比。
我生百事不挂眼，时人谬说云工此。
世间有癖念谁无，倾身障簏尤堪鄙。
人生当着几緉屐，定心肯为微物起。
此墨足支三十年，但恐风霜侵发齿。
非人磨墨墨磨人，瓶应未罄罍先耻。
逝将振衣归故国，数亩荒园自锄理。
作书寄君君莫笑，但觅来禽与青李。
一螺点漆便有余，万灶烧松何处使。
君不见永宁第中𢭏龙麝，列屋闲居清且美。
倒晕连眉秀岭浮，双鸦画鬓香云委。
时闻五斛赐蛾绿，不惜千金求獭髓。
闻君此诗当大笑，寒窗冷砚冰生水。

去国已八年，故人今有谁。
当时交游内，未数蔡克儿。
岂无知我者，好爵半已縻。
争为东阁吏，不顾北山移。
公子表独立，与世颇异驰。
不辞千里远，成此一段奇。
蛾眉亦可怜，无奈思餠师。
无人伴客寝，惟有支床龟。
君归与何人，文字相娱嬉。
持此调张子，一笑当脱颐。

君不见峨眉山西雪千里，北望成都如井底。
春风百日吹不消，五月行人如冻蚁。
纷纷市人争夺中，谁信言公似赞公。
人间热恼无处洗，故向西斋作雪峰。
我梦扁舟入吴越，长廊静院灯如月。
开门不见人与牛，惟见空庭满山雪。

眉间冰雪照淮明，笔下波澜老欲平。
直得全生如许妙，不知形谍已多名。

千金敝帚人谁买，半额蛾眉世所妍。
顾我自为都眊矂，怜君欲鬬小婵娟。
青云岂易量他日，黄菊犹应似去年。
醉里未知谁得丧，满江风月不论钱。

风卷飞花自入帷，一樽遥想破愁眉。
泥深厌听鸡头鹘，酒浅欣尝牛尾狸。
通印子鱼犹带骨，披绵黄雀漫多脂。
殷勤送去烦纤手，为我磨刀削玉肌。

春云阴阴雪欲落，东风和冷惊帘幕。
渐看远水绿生漪，未放小桃红入萼。
佳人瘦尽雪肤肌，眉敛春愁知为谁。
深院无人剪刀响，应将白纻作春衣。

垂柳阴阴日初永，蔗浆酪粉金盘冷。
帘额低垂紫燕忙，蜜脾已满黄蜂静。
高楼睡起翠眉嚬，枕破斜红未肯匀。
玉腕半揎云碧袖，楼前知有断肠人。

新愁旧恨眉生绿，粉汗余香在蕲竹。
象床素手熨寒衣，烁烁风灯动华屋。
夜香烧罢掩重扃，香雾空蒙月满庭。
抱琴转轴无人见，门外空闻裂帛声。

面颊照人元自赤，眉毛覆眼见来乌。
倦游不拟谈玄牝，示病何妨出白须。
绝学已生真定慧，说禅长笑老浮屠。
东坡若肯三年住，亲与先生看药炉。

吾年四十九，羁旅失幼子。
幼子真吾儿，眉角生已似。
未期观所好，蹁跹逐书史。
摇头却梨栗，似识非分耻。
吾老常鲜欢，赖此一笑喜。
忽然遭夺去，恶业我累尔。
衣薪那免俗，变灭须臾耳。
归来怀抱空，老泪如泻水。

先生一去五百载，犹在峨眉西崦中。
自为天仙足官府，不应尸解坐虻虫。

君不见成都画手开十眉，横云却月争新奇。
游人指点小颦处，中有渔阳胡马嘶。
又不见王孙青琐横双碧，肠断浮空远山色。
书生性命何足论，坐费千金买消渴。
尔来丧乱愁天公，谪向君家书砚中。
小窗虚幌相妩媚，令君晓梦生春红。
毘耶居士谈空处，结习已空花不住。
试教天女为磨铅，千偈澜翻无一语。

双眉卷铁丝，两翅晕金碧。
初来花争妍，忽去鬼无迹。

攒眉有底恨，得句不妨清。
霁雾开寒谷，饥鸦舞雪城。
桥声春市散，塔影暮淮平。
不用残灯火，船窗夜自明。

兰溪美箭不成笛，离离玉箸排霜脊。
千沟万缕自生风，入手未开先惨栗。
公家列屋闲蛾眉，珠帘不动花阴移。
雾帐银床初破睡，牙签玉局坐弹棋。
东坡病叟长羁旅，冻卧饥吟似饥鼠。
倚赖春风洗破衾，一夜雪寒披故絮。
火冷灯青谁复知，孤舟儿女自嚘咿。
皇天何时反炎燠，愧此八尺黄琉璃。
愿君浄埽清香阁，卧听风漪声满榻。
习习还从两腋生，请公乘此朝阊阖。

昔日双鸦照浅眉，如今婀娜绿云垂。
蓬莱老守明朝去，肠断帘间綷縩时。

东方云海空复空，群仙出没空明中。
荡摇浮世生万象，岂有贝阙藏珠宫。
心知所见皆幻影，敢以耳目烦神功。
岁寒水冷天地闭，为我起蛰鞭鱼龙。
重楼翠阜出霜晓，异事惊倒百岁翁。
人间所得容力取，世外无物谁为雄。
率然有请不我拒，信我人厄非天穷。
潮阳太守南迁归，喜见石廪堆祝融。
自言正直动山鬼，岂知造物哀龙钟。
伸眉一笑岂易得，神之报汝亦已丰。
斜阳万里孤鸟没，但见碧海磨青铜。
新诗绮语亦安用，相与变灭随东风。

诏语春温昨夜班，屋头鸣鴂便关关。
游仙梦觉月临幌，贺雨诗成云满山。
怜我白头来仗下，看君黄气发眉间。
凤池故事同机务，火急开樽及尚闲。

拾遗被酒行歌处，野梅官柳西郊路。
闻道华阳版籍中，至今尚有城南杜。
我欲归寻万里桥，水花风叶暮萧萧。
芋魁径尺谁能尽，桤木三年已足烧。
百岁风狂定何有，羡君今作峨眉叟。
纵未家生执戟郎，也应世出埋轮守。
莫欺老病未归身，玉局他年第几人。
会待子猷清兴发，还须夜雪去寻君。

下马逢佳客，携壶傍小池。
清风乱荷叶，细雨出鱼儿。
井好能冰齿，茶甘不上眉。
归途更萧瑟，真个解催诗。

当年入蜀叹空回，未见峨眉肯再来。
童子遥知颂襦袴，使君先已洗樽罍。
鹿头北望应逢雁，人日东郊尚有梅。
我老不堪歌乐职，后生试觅子渊才。

我家峨眉阴，与子同一邦。
相望六十里，共饮玻璃江。
江山不违人，遍满千家窗。
但苦窗中人，寸心不自降。
子归治小国，洪钟噎微撞。
我留侍玉座，弱步敧丰扛。
后生多高才，名与黄童双。
不肯入州府，故人余老庞。
殷勤与问讯，爱惜霜眉厖。
何以待我归，寒醅发春缸。

我家峨眉阴，与子同一邦。
相望六十里，共饮玻璃江。
江山不违人，遍满千家窗。
但苦窗中人，寸心不自降。
子归治小国，洪钟噎微撞。
我留侍玉座，弱步敧丰扛。
后生多高才，名与黄童双。
不肯入州府，故人余老庞。
殷勤与问讯，爱惜霜眉厖。
何以待我归，寒醅发春缸。

扬雄他文不皆奇，独称观瓶居井眉。
酒客法士两小儿，陈遵张竦何曾知。
主人有酒君独辞，蟹螯何不左手持。
岂复见吾衡气机，遣人追君君绝驰，尽力去花君自痴。
醍醐与酒同一卮，请君更问文殊师。

昼卧玉堂上，微风举轻纨。
铜瓶下碧井，百尺鸣飞澜。
俯仰清梦余，爱此一掬寒。
似予平生友，苦语凉肺肝。
秀眉玉两颊，矫矫如翔鸾。
置之江淮交，清诗洗江湍。
红鳞对白酒，信美非所安。
丞相功业成，还家酒杯宽。
人间有此客，折简呼不难。
相将扣东阁，起舞尽余欢。

莫道长松浪得名，能教覆额两眉青。
便将径寸同千尺，知有奇功似茯苓。

君年二十美且都，初得恶疾堕眉须。
红颜白发惊妻孥，览镜自嫌欲弃躯。
结茅穷山啖松腴，路逢逃秦博士卢。
方瞳照野清而癯，再拜未起烦一呼。
觉知此身了非吾，炯然莲花出泥涂。
随师东游渡潍邞，山头见我两轮朱。
岂知仙人混屠沽，尔来八十胸垂胡。
上山如飞嗔人扶，东归有约不敢渝。
新年当参老仙儒，秋风西来下双凫，得枣如瓜分我无。

治生不求富，读书不求官。
譬如饮不醉，陶然有余欢。
君看庞德公，白首终泥蟠。
岂无子孙念，顾独贻以安。
鹿门上冢回，床下拜龙鸾。
躬耕竟不起，耆旧节独完。
念汝少多难，冰雪落绮纨。
五子如一人，奉养真色难。
烹鸡独馈母，自飨苜蓿盘。
口腹恐累人，宁我食无肝。
西来四千里，敝袍不言寒。
秀眉似我兄，亦复心闲宽。
忽然舍我去，岁晚留余酸。
我岂轩冕人，青云意先阑。
汝归莳松菊，环以青琅玕。
桤阴三年成，可以挂我冠。
清江入城郭，小圃生微澜。
相从结茅舍，曝背谈金銮。

山中举头望日边，长安不见空云烟。
归来长安望山上，时移事改应潸然。
管弦去尽宾客散，惟有马埒编金泉。
渥洼故自千里足，要饱风雪轻山川。
屈居华屋啖枣脯，十年俯仰龙旗前。
却因瘦病出奇骨，盐车之厄宁非天。
风流文采磨不尽，水墨自与诗争妍。
画山何必山中人，田歌自古非知田。
郑虔三绝君有二，笔势挽回三百年。
欲将巌谷乱窈窕，眉峰修嫮夸连娟。
人间何有春一梦，此身将老蚕三眠。
山中幽绝不可久，要作平地家居仙。
能令水石长在眼，非君好我当谁缘。
愿君终不忘在莒，乐时更赋囚山篇。

旧病应逢医口药，新妆渐画入时眉。
信知诗是穷人物，近觉王郎不作诗。

不羡三刀梦蜀都，聊将八咏继东吴。
卧看古佛凌云阁，敕赐诗人明月湖。
得句会应缘竹鹤，思归宁复为莼鲈。
横空好在修眉色，头白犹堪乞左符。

广汉有姜子，孝弟行里闾。
赤眉虽豺虎，弛兵过其墟。
至今空清泉，无复双鲤鱼。
南郑有李郃，妙得甘公书。
夜坐指流星，惊倒两使车。
抱关不肯仕，布褐蒙璠玙。
西南固多士，君得二子馀。
凛凛忠文公，搜士及樵渔。
涧溪有幽讨，蘋芷真嘉蔬。
岁晚终不食，心恻当何如。

羡君飘荡一虚舟，来作钱塘十日游。
水洗禅心都眼浄，山供诗笔总眉愁。
雪中乘兴真聊尔，春尽思归却罢休。
何日五湖从范蠡，种鱼万尾橘千头。

泽国梅雨余，衰年困蒸溽。
高堂磨新砖，颇觉利腰足。
松根百尺井，两绠飞浄渌。
流觞聚儿童，一笑为捧腹。
清风信可御，刚气在巌麓。
始知共此世，物外无三伏。
长歌入云去，不待弦管逐。
西湖真西子，烟树点眉目。
涛江少酝藉，高浪翻雪屋。
俯仰拊四海，百世飞鸟速。
远追钱氏余，近吊祖侯躅。
吾生如寄耳，寸晷轻尺玉。
谁似刘将军，逸韵谢边幅。
千言一挥手，五车不再读。
春巌彩鸡舞，月峡哀猿哭。
朝先啼鴂起，暮与寒螀续。
我老废吟哦，赖君时击触。
从今事远览，发轫此幽谷。
清游得三昧，至乐谢五欲。
莫作狂道士，气压刘师服。

少年不愿万户侯，亦不愿识韩荆州。
颇愿身为汉嘉守，载酒时作凌云游。
虚名无用今白首，梦中却到龙泓口。
浮云轩冕何足言，惟有江山难入手。
峨眉山月半轮秋，影入平羌江水流。
谪仙此语谁解道，请君见月时登楼。
笑谈万事真何有，一时付与东巌酒。
归来还受一大钱，好意莫违黄发叟。

为君栽向南堂下，记取他年著子时。
酸酽不堪调众口，使君风味好攒眉。

词源滟滟波头展，清唱一声巌谷满。
未容雪积句先高，岂独湖开心自远。
云山已作歌眉浅，山下碧流清似眼。
樽前侑酒只新诗，何异书鱼餐蠹简。

我性喜临水，得颍意甚奇。
到官十日来，九日河之湄。
吏民笑相语，使君老而痴。
使君实不痴，流水有令姿。
遶郡十余里，不驶亦不迟。
上流直而清，下流曲而漪。
画船俯明镜，笑问汝为谁。
忽然生鳞甲，乱我须与眉。
散为百东坡，顷刻复在兹。
此岂水薄相，与我相娱嬉。
声色与臭味，颠倒眩小儿。
等是儿戏物，水中少磷缁。
赵陈两欧阳，同参天人师。
观妙各有得，共赋泛颍诗。

白云在天不可呼，明月岂肯留庭隅。
怪君西行八百里，清坐十日一事无。
路人不识呼尚书，但见凛凛雄千夫。
岂知入骨爱诗酒，醉倒正欲蛾眉扶。
一篇向人写肝肺，四海知我霜鬓须。
欧阳赵陈皆我有，岂谓夫子驾复迂。
尔来又见三黜柳，共此暖热餐毡苏。
酒肴酸薄红粉暗，祇有颍水清而姝。
一朝寂寞风雨散，对影谁念月与吾。
何时归帆溯江水，春酒一变甘棠湖。

梦时良是觉时非，汲井埋盆故自痴。
但见玉峰横太白，便从鸟道绝峨眉。
秋风与作烟云意，晓日令涵草木姿。
一点空明是何处，老人真欲住仇池。

上穷非想亦非非，下与风轮共一痴。
翠羽若知牛有角，空瓶何必井之眉。
还朝暂接鹓鸾翼，谢病行收麋鹿姿。
记取和诗三益友，他年弭节过仇池。

相如有家山，缥缈在眉绿。
谁云千里远，寄此一颦足。
平生锦绣肠，早岁藜苋腹。
从教四壁空，未遣两峰蹙。
吾今况衰病，义不忘樵牧。
逝将仇池石，归溯岷山渎。
守子不贪宝，完我无瑕玉。
故人诗相戒，妙语予所伏。
一篇独异论，三占从两卜。
君家画可数，天骥纷相逐。
风鬃掠原野，电尾捎涧谷。
君如许相易，是亦我所欲。
今朝安西守，来听阳关曲。
劝我留此峰，他日来不速。

寒厅不知春，独立耿玉雪。
闭门愁永夜，置酒及明发。
忽惊庭户晓，未受烟雨没。
浮光风宛转，照影水方折。
鬓霜未易扫，眉斧真自伐。
惟当此花前，醉卧黄昏月。

冲风振河朔，飞雾失太行。
相逢不相识，下马须眉黄。
洗眼忽惊笑，见此玉节郎。
喜有贤主人，共惜残烛光。
聚散一梦中，人北雁南翔。
吾生如寄耳，送老天一方。
幸子遇明主，陈经入西厢。
归期不可缓，倚相宜在旁。

水性故自清，不清或挠之。
君看此廉泉，五色烂摩尼。
廉者为我廉，何以此名为。
有廉则有贪，有慧则有痴。
谁为柳宗元，孰是吴隠之。
渔父足岂洁，许由耳何淄。
纷然立名字，此水了不知。
毁誉有时尽，不知无尽时。
朅来廉泉上，捋须看鬓眉。
好在水中人，到处相娱嬉。

乐天双鬓如霜菅，始知谢遣素与蛮。
我兄绿发蔚如故，已了梦幻齐人间。
蛾眉劝酒聊尔耳，处仲太忍茂弘孱。
三杯径醉便归卧，海上知复几往还。
连娟六幺趁蹋踘，杳眇三叠萦阳关。
酒醒梦断何所有，落花流水空青山。
忽惊铙鼓发半夜，明月不许幽人攀。
赠行无物惟一语，莫遣瘴雾侵云鬟。
罗浮道人一倾盖，欲系白日留君颜。
应知我是香案吏，他年许缀蓬莱班。

稚川真长生，少从郑公游。
孝章偶不死，免为文举忧。
余龄会有适，独往岂相攸。
由来警露鹤，不羡撮蚤鹠。
愿加视后鞭，同驾躅空辀。
宁餐堕齿堇，勿忆齐眉羞。
何时遂纵壑，归路同首丘。
东冈松柏老，西岭橘柚秋。
着意寻弥明，长颈高结喉。
无心逐定远，燕颔飞虎头。
君方卒功名，一泛范蠡舟。
我亦霑霈渥，渐解锺仪囚。
宁须张子房，万户自择留。
犹胜嵇叔夜，孤愤甘长幽。
南窗可寄傲，北山早归耰。
此语君勿疑，老彭跨商周。

我少即多难，邅回一生中。
百年不易满，寸寸弯强弓。
老矣复何言，荣辱今两空。
泥洹尚一路，所向余皆穷。
似闻崆峒西，仇池迎此翁。
胡为适南海，复驾垂天雄。
下视九万里，浩浩皆积风。
回望古合州，属此琉璃钟。
离别何足道，我生岂有终。
渡海十年归，方镜照两童。
还乡亦何有，暂假壶公龙。
峨眉向我笑，锦水为君容。
天人巧相胜，不独数子工。
指点昔游处，蒿莱生故宫。

携儿过岭今七年，晚途更著黎衣冠。
白头穿林要藤帽，赤脚渡水须花缦。
不愁故人惊绝倒，但使俚俗相恬安。
见君合浦如梦寐，挽须握手俱汍澜。
妻缝接{罒离}雾縠细，儿送琴枕冰徽寒。
无弦且寄陶令意，倒载犹作山公看。
我怀汝阴六一老，眉宇秀发如春峦。
羽衣鹤氅古仙伯，岌岌两柱扶霜纨。
至今画像作此服，凛如退之加渥丹。
尔来前辈皆鬼录，我亦带脱巾敧宽。
作诗颇似六一语，往往亦带梅翁酸。

一生忧患萃残年，心似惊蚕未易眠。
海上偶来期汗漫，苇间犹得见延缘。
良医自要经三折，老将何妨败两甄。
收取桑榆种梨枣，祝君眉寿似增川。

坐来真个好相宜，深注唇儿浅画眉。
须信杨家佳丽种，洛川自有浴妃池。

摩诘本词客，亦自名画师。
平生出入辋川上，鸟飞鱼泳嫌人知。
山光盎盎著眉睫，水声活活流肝脾。
行吟坐咏皆自见，飘然不作世俗辞。
高情不尽落缣素，连山绝涧开重帷。
百年流落存一二，锦囊玉轴酬不赀。
谁令食肉贵公子，不觉祖父驱熊罴。
细毡浄几读文史，落笔璀璨传新诗。
青山长江岂君事，一挥水墨光淋漓。
手中五尺小横卷，天末万里分毫厘。
谪官南出止均颍，此心通达无不之。
归来缠裹任纨绮，天马性在终难羁。
人言摩诘是初世，欲从顾老痴不痴。
桓公崔公不可与，但可与我宽衰迟。

别日已苦迫，见日未可期。
曷不惜此日，相从把酒卮。
人生初甚乐，譬若枰上棋。
纵横听汝手，聚散岂吾知。
胡为复嗟叹，实恨相识迟。
念昔非亲旧，闻名自童儿。
不见常隠忧，见之百忧披。
相从未云几，别泪遽已垂。
有如云间鹤，影过落寒池。
举头已千里，可见不可追。
我本蜀诸生，能言公少时。
初为成都掾，治狱官苦卑。
高才绝伦辈，邦伯忘等夷。
是时最少年，白皙未有髭。
风流能痛饮，敏捷好论诗。
勇于鞲上鹰，不啻囊中锥。
去蜀曾未久，得县复来眉。
簿书纷满前，指画涣无疑。
一年吏已服，渐能省鞭笞。
二年民尽信，不复烦文移。
三年厌闲寂，终日事桐丝。
客来投其辖，醉倒不容辞。
至今三十年，父老犹嗟咨。
东川晚乃至，观者塞路岐。
但见东人喜，不知西人悲。
如今又继往，人事亦可奇。
嗟此信偶然，或云数使之。
王城多高爵，要路人争驰。
公来席未暖，去不淅晨炊。
屡为蜀人得，毋乃天见私。
吾徒本学道，穷达理素推。
况为二千石，所至可乐嬉。
细思为县日，宾友存者谁。
或终卧茅屋，或去悬金龟。
或已登鬼籍，墓木如门楣。
感时何倏忽，抚旧应涕洟。
紫绶著更好，红颜蔚不衰。
权奇玉勒马，阿那胡琴姬。
逢人可与乐，慎勿苦相思。

披云离北巌，度岭入中夏。
重藉剪楚茅，方函斲英槚。
骚坛意莫逆，匠石语□奓。
匪垩劳运斤，如带防毁銙。
砺□□□□，观隅整同厦。
津津剖马肝，索索模羊觟。
气逼松滋豪，烟联雪涛姹。
登堂却蹒跚，饮水何{谷甘}閜。
守墨面宜黔，含贞口终哑。
静惟有寿焉，玷尚可磨也。
鲁史记获麟，晋帖题裹鲊。
供给到唐文，护持等商斝。
眉形空爱纤，风字仍嫌哆。
载观七八评，咸本六一写。
退然敢摩肩，信矣俱出跨。
始知尹公他，不媚王孙贾。
铭诗与器传，篆刻当碑打。
严韵拾孑遗，微才任聊且。

诗是无形画，画是有形诗。
丹青不知老将至，李陵苏武真吾师。
太平本学治礼乐，犹有暇日能临池。
区中孰最奇，庞眉皓首苟住着，安得一区我安之。

濯濯荒山麓，娟娟孤女祠。
晓泉开宝镜，秋月画蛾眉。
拾翠来泾汭，行云过北池。
犹胜青冢魄，埋恨九原悲。

渭曲山阴到者稀，浮休一见便开眉。
客来不必多嗟赏，自古词人是画师。

东轩长老未相逢，已见黄州一信通。
何必扬眉资目击，须知千里事同风。

蚕眉鸦鬓缕金衣，折得梅花第几枝。
嗅尽余香不回面，思量何事立多时。

每度芙蓉岭，愁眉惨不开。
有命终须过，无灾不再来。

卿寺方森棘，侯邦屡建旗。
才锋周物理，智烛见神机。
寿远眉毫秀，身康鬓雪稀。
翠筠高挺节，古柏暗增围。
云陛朝升对，铜符夕佩归。
灌苗潜致茂，针瘼坐令肥。
召杜名方重，松乔志所希。
非才学诗礼，多幸奉庭闱。
叶载神龟稳，雏随彩凤飞。
晨昏趋膝下，永着老莱衣。

柱史仙翁旧指枝，生贤左右太平基。
居留成就昭陵后，赐告从容故里时。
筹策久为当世重，勋劳方受两宫知。
欲祈天锡公眉寿，更过芳莲叶上龟。

妖华倾国岂无情，忍复颦眉见越兵。
若使将军犹好色，安能三徙更成名。

持心平厚胜浇浮，仕路徊翔四十秋。
政事每于谈笑办，交亲多向急难收。
命由真宰随穷达，身在劳生任去留。
旧治昔年应画像，庞眉闻讣泪先流。

谁人画此二菩萨，趺坐花心乘象狻。
弟子先后执盂缶，老僧槎牙森比肩。
山林修道几世劫，颜貌伟丽如开莲。
重崖宛转带林树，野水荒荡浮云天。
峨眉高处不可上，下有绝涧锢九泉。
朝阳未出白雾起，有光升天如月圆。
灵仙居中粗可识，有类白兔依清躔。
游人礼拜千万万，迤逦渐远如飞烟。
五台不到想亦尔，今之画图谁所传。
吾兄子瞻苦好异，败缯破纸收明鲜。
自从西行止得此，试与记录代一观。

头上黄花记别时，樽中渌酒慰清悲。
画船牵挽故不发，红粉留连未遽离。
小雨无端添别泪，遥山有意助颦眉。
十分酒盏从教劝，堆案文书自此辞。

翠箔红窗映大堤，远来清饮叹参差。
盈盈积水东西隔，脉脉幽怀彼此知。
渌酒谩传工破闷，主人何敢怪颦眉。
明朝看月云开未，试与詹家一问龟。

平生未省为人忙，贫贱安闲气味长。
粗免趋时头似葆，稍能忍事腹如囊。
简书见迫身今老，樽酒闻呼首一昂。
欲挽天河聊自洗，尘埃满面鬓眉黄。

相从恨不多，送我三十里。
车湖风雨交，松竹相披靡。
系舟枯木根，会面两王子。
嘉眉虽异郡，鸡犬固犹尔。
相逢勿空过，一醉不须起。
风涛未可涉，隔竹见奔驶。
渡江买羔豚，收网得鲂鲤。
朝畦甘瓠熟，冬盎香醪美。
乌菱不论价，白藕如泥耳。
谁言百口活，仰给一湖水。
夺官正无赖，生事应且尔。
卜居请连屋，扣户容屣履。
人生定何为，食足真已矣。
愆尤未见雪，世俗多相鄙。
买田信良计，蔬食期没齿。
手持一竿竹，分子长湖尾。

久遭客禁往还稀，风雨萧条只自知。
春色有情犹入眼，客愁无赖巧侵眉。
山僧寄语收茶日，野老留人供社时。
久住不须嫌寂寞，此间偏与拙相宜。

病夫毛骨日凋槁，愁见米盐惟醉倒。
忽传骚客赋寒梅，感物伤春同懊恼。
江边不识朔风劲，墙头亦有南枝早。
未开素质夜先明，半落清香春更好。
邻家小妇学闲媚，靓妆惟有长眉扫。
孤芳已与飞霰竞，结子仍先百花老。
苦遭横笛乱飞英，不见游人醉芳草。
可怜物性空自知，羞作繁华助芒昊。

老兄骑骡日百里，据鞍作诗若翻水。
忽吟春草思惠连，因之亦梦添丁子。
群儿竞长堪一笑，老马卧餐何日起。
闻兄尽室皆旧人，见面未曾惟遁耳。
迟年最长二十六，已能干父穷愁里。
豫儿扬眉稍刚劲，党子温纯无愠喜。
我兄憔悴我亦穷，门户久长真待尔。
但令戢戢见头角，甑倒囊空定何耻。
家藏万卷须尽读，此外一簪无所恃。
船中未用废诗书，闭窗莫看江山美。

肘后医方老更精，须眉白尽气弥清。
只应救病能无病，岂是平生学养生。

高情不奈簿书围，行揖青山肯见随。
绿野逢花将尽日，清樽迨我正闲时。
檐间双燕欲生子，叶底新梅初满枝。
笑杀华阳穷县令，床头酒尽只嚬眉。

深宫美人百不知，饮酒食肉事游嬉。
弹丝吹竹舞罗衣，曲终对镜理鬓眉。
岌然高髻玉钗垂，双鬟窈窕萼叶微。
宛转踯躅从婴儿，倚楹俯槛皆有姿。
拥扇执拂知从谁，瘦者飞燕肥玉妃。
俯仰向背乐且悲，九重深远安得窥。
周生执笔心坐驰，流传人间眩心脾。
飞琼小玉云雾帏，长风吹开忽见之。
梦魂清夜那复追，老人衰朽百事非。
展卷一笑亦胡为，持付少年良所宜。

谁安双岭曲弯弯，眉势低临户牖间。
斜拥千畦铺渌水，稍分八字放遥山。
愁霏宿雨峰峦湿，笑卷晴云草木闲。
忽忆故乡银色界，举头千里见苍颜。

雨气凉侵殿，河流渗入池。
黄粱瀹鱼子，白酒泻鹅儿。
风细初生袖，尘清免污眉。
郊行不易得，拂壁看题诗。

我年十九识君翁，须发白尽颧颊红。
奇姿云卷出翠阜，高论河决生清风。
我时少年岂知道，因缘父兄愿承教。
文章疏略未足云，举止猖狂空自笑。
公家多士如牛毛，扬眉抵掌气相高。
下客逡巡愧知己，流枿低昂随所遭。
却来京洛三十载，重到公家二君在。
伯亡仲逝无由追，泪落数行心破碎。
京城东西正十里，雨落泥深旱尘起。
衣冠缠绕类春蚕，一岁相从知有几。
去年叔为尚书郎，家传旧业行有望。
今年季作澶渊吏，米盐骚屑何当起。
前辈今无一二存，后来幸有风流似。
黄河西行淤没屋，桑柘如云麦禾熟。
年丰事少似宜君，饱读遗书心亦足。

摩诘本词客，亦自名画师。
平生出入辋川上，鸟飞鱼泳嫌人知。
山光盎盎著眉睫，水声活活流肝脾。
行吟坐咏皆自见，飘然不作世俗词。
高情不尽落缣素，连峰绝涧开重帷。
百年流落存一二，锦囊玉轴酬不訾。
谁令食肉贵公子，不学父祖驱熊罴。
细毡净几读文史，落笔璀璨传新诗。
青山长江岂君事，一挥水墨光淋漓。
手中五尺小横卷，天末万里分毫厘。
谪官南出止均颍，此心通达无不之。
归来缠裹任纨绮，天马性在终难羁。
人言摩诘是前世，欲比顾老疑不痴。
桓公崔公不可与，但可与我宽衰迟。

蜀中荔支止嘉州，余波及眉半有不。
稻糠宿火却霜霰，结子仅与黄金侔。
近闻闽尹传种法，移种成都出巴峡。
名园竞撷绛纱苞，蜜渍琼肤甘且滑。
北游京洛堕红尘，箬笼白晒称最珍。
思归不复为莼菜，欲及炎风朝露匀。
平居着鞭苦不早，东坡南窜岭南道。
海边百物非平生，独数山前荔支好。
荔支色味巧留人，不管年来白发新。
得归便拟寻乡路，枣栗园林不须顾。
青枝丹实须十株，丁宁附书老农圃。

孟子自夸心不动，未试永嘉铁轮重。
弟兄六十老病余，万里同遭海隅送。
长披羊裘类严子，罢食猪肝同闵仲。
大男留处事田亩，幼子随行躬釜瓮。
低眉语笑接邻父，弹指吁嗟到蛮洞。
茅茨一日敢忘葺，桑柘十年须勉种。
来时邂逅得相携，归去逡巡应复从。
莫惊忧患尔来同，久知出处平生共。
虽令子孙治家学，休炫文章供世用。
颍川筑室久未成，夜来忽作西湖梦。

白菊长先黄菊开，年年九日泛新醅。
犹存古历摽花候，不奈时人信手栽。
得势从教盈九畹，俯眉聊复引三杯。
愈风明目须真物，能使神农为尔回。

丹青古藏壁，风雨饱侵藻。
拂尘开蚀鉴，志士泪霑臆。
灵山远飞来，不可以智测。
龙神湛回向，拥卫立剑戟。
依然吴生手，旌旆略可识。
鸿蒙插楼台，毫发数动植。
广床瞻二圣，有众拱万德。
飞行凑六合，揽取著一席。
人人开生面，绝妙推心得。
李侯天机深，指点目所及。
三生石上梦，天乐鸣我侧。
幽寻前日事，晦明忽复易。
章生南溟鹏，笼槛锁六翮。
能同寂寞游，浊酒聊放适。
西风叶潇潇，蟋蟀依墙壁。
家无万金产，四邻砧声急。
藜羹傲鼎食，蓝缕亦山立。
并船有歌姝，粉白眉黛黑。
期公开颜笑，醉语杂翰墨。
不须谈俗事，祇令人气塞。

君不见峨眉山西雪千里，北望成都如井底。
春风百日吹不消，五月行人如冻蚁。
纷纷市人争夺中，谁信言公似赞公。
人间热恼无处洗，故向西斋作雪峰。
我梦扁舟适吴越，长廊静院灯如月。
开门不见人与牛，惟见空庭满山雪。

冒腊交春日向迟，雪残𫛛鹊已多时。
宫桃红小匀丹脸，御柳黄深展翠眉。

长生殿里更阑后，乞巧楼前月上时。
河汉玉梯三十六，不知谁见画蛾眉。

九月飞霜天地清，未央前殿燕簪缨。
欲知重谷为先务，八彩眉间喜顺成。

圣人夜宴蓬莱殿，星汉沉沉玉漏迟。
楼角轻云捧新月，宫人笑指似蛾眉。

连云山下凤凰儿，何幸今朝见白眉。
父子传经无异说，弟兄题塔又同时。
北堂偕老椿千岁，南国联荣桂两枝。
青史他年书茂实，一门忠孝是镃基。

原甫吾不识，闻之士大夫。
少时已绝群，卓荦千里驹。
读书足智虑，万卷力有余。
善发六艺蕴，高谈诋先儒。
天文地理学，道藏及浮屠。
纎悉无不讲，讲之皆粲如。
文章弄豪赡，咳唾玉与珠。
避落八极间，买者论锱铢。
为人又挺特，不与侠者俱。
伉健虎独步，轩昂鹤仍孤。
身虽登两禁，未及秉钧枢。
爽气随沆瀣，敛收入清都。
嗟嗟刘夫子，信是荀扬徒。
冨贵非穷愁，而复多著书。
荒城过宿雨，古寺入平芜。
郁郁壁上诗，奎钩照天衢。
我来值日暮，篝火为踟蹰。
想见其风骨，磊落眉宇踈。
邦人好事少，不以玉石摹。
歳月更久远，雕摧逐泥涂。
作诗贵述美，聊用赞不渝。

清晨读君碑，如到徐亭下。
灵境犹缥缈，仙风已潇洒。
亭虽人为之，洞是天开者。
化工不自了，待子辟蓁野。
徐君神骨不埃尘，疏眉秀目方青春。
穷追屡束冦贼手，幽讨却作烟霞人。
当年远祖尝浮海，采药仙山竟何在。
君今复探山中奇，潭潭六室世未知。
呜呼安得此亭此洞在吾乡，庐岳自此増辉光。

楚水吞东南，皤然天一腹。
君山枕波面，半插蛾眉绿。
平空接游气，杳荡无川陆。
归桨恨匆匆，残阳挂乔木。

平时广朝中，相见辄欢喜。
昂藏八尺身，所负必奇伟。
四方献善败，军国盈虚计。
叩之如川流，滚滚不知已。
天子曰汝能，吾臣鲜其比。
而况所设施，粲粲在边鄙。
西戎未纯一，汝可三军帅。
擒之或纵之，高枕惟尔恃。
公拜稽首归，眉目凛生气。
顽童玩天恩，豢养若骄子。
欲痛以鞭笞，而畏啼不止。
二者不两全，在所以节制。
又如畜狂犬，系颈不系尾。
收其要害处，进退随所指。
重城夜彻关，沙漠浄如水。
辞别不踌躇，安边从此始。

华严长者貌古奇，紫瞳奕奕双眉垂。
颜如桃花两侍儿，问其姓名自不知。
嗫嚅欲吐新奇词，岂亦有虎来护持。
维摩高卧尽不应，蓬山藏史策马驰。
三豪兀坐浑如痴，错认醍醐是酒卮，谁将此景付画师。

观音菩萨紫金身，眉间毫相七宝色。
流出光明满十方，光中化佛无数亿。

细眉双耸敌秋毫，冉冉芳园日几遭。
清宿露花应自得，暖争风絮欲相高。
情人殁后魂犹在，傲吏齐来梦亦劳。
闲掩遗编苦堪恨，不并香草入离骚。

百尺青楼大道边，五陵游骑骁翩翩。
不思夜魄过三五，祇问春醪赏十千。
密锁香云深处户，乱飘梨雪晚来天。
愁眉岂待歌成惨，咫尺河阳信未传。

愁云惨惨増寒威，冰铓砭骨裘不支。
鸣驺南北困道路，扰扰人趋入省时。
京师久旱尘土恶，喜有小雨沾须眉。
跨鞍便起江湖兴，波明别浦柳半垂。
卧听篷声睡正穏，放船不问归来迟。

西垣有古人，磔磔气貌古。
落笔成文章，无可加损处。
策蹇得过门，殷勤相劳苦。
湛然神观全，秀粹充眉宇。
语我春已阑，斯民望时雨。
宿麦正满野，骄旸恶如虎。
云师未洒泽，赤子将谁乳。
侍臣当忧国，密计应禆补。
又云好著书，安得一州去。
知公趣操异，不为夸腰组。
衣锦若还乡，亦当从幕府。

西苑池塘涸海流，君王十骑月中游。
蛾眉排户争新宠，不道迷藏自有楼。

画舸西河载酒回，东篱持菊待君来。
何知顷刻成千古，不及従容共一杯。
羁旅梦魂难际接，平生交分但悲哀。
中年万事长心恶，何处愁眉得暂开。

大暑投官亭，堂皇已颓折。
盘桓倚门户，坐以一筦席。
昊天多清风，至此何悭惜。
及我无分寸，挥汗已盈尺。
较之渴仆长途间，犹赖此中容少息。
嗟我不如亭前马，稳嚼青刍柳阴下。
又不如东家养画眉，雕笼彩画近帘帷。
一身扰扰南复北，凌寒涉暑常奔驰。
寒犹幸可沃以酒，暑真可畏非良时。

秋风入荒城，落叶如飞雨。
梦寐湘西游，晻暧不可睹。
昨日得君诗，讽咏日欹午。
山光相随来，潇洒入庭户。
忆昨寻此山，扁舟戛平浦。
白鸥为前躯，丹霞随步武。
渐入空旷中，轻清欲飞举。
幽泉落石鸣，乔杉得风舞。
峰峦半明灭，云月相吞吐。
岩岩仙佛家，殿塔罗翠坞。
半壁闻棋声，深林传鸟语。
清境造已极，更上最高处。
朱栏插青冥，华屋横险阻。
云梦吞八九，天衢量尺五。
却视长沙城，迫仄真环堵。
渌水带萦洄，青烟丝一缕。
平时事干谒，白昼走尘土。
到此觉沉迷，直欲弃簪组。
尚愧节不高，空然赋归去。
朅来岩邑居，扰扰变寒暑。
回旋尽朱墨，应接烦棰楚。
何尝略寻幽，曾不暇窥圃。
引望西绝堂，旷若隔今古。
夫君今俊秀，爽气发眉宇。
文章富择洒，诗笔尤跋扈。
动我登临兴，翩翩如插羽。
欲往竟未能，樊笼挂深庑。
喜君得胜境，去家才百步。
年丰官舍闲，芳草生囹圄。
篮舆不厌出，时结采芝侣。
更分新篇章，慰我独吟苦。

南山石壁陵苍苍，中有四老眉如霜。
中原龙虎困格鬭，九霄鸾鳯高飘翔。
赤精斩蛇入咸阳，南极老人转遁藏。
一朝相顾下云𪩘，共为羽翼安储皇。
白云黄鹄高飞扬，虽有矰缴安能伤。
君王慷慨但饮酒，戚姫起舞无辉光。
古人不见虽已远，吾将杖策登崇冈。

水在盘盂中，可以鉴毛髪。
盘盂若动揺，星日亦不察。
镜在台架上，可以照颜面。
台架若动揺，眉目不可辨。
精神在人身，水镜为拟伦。
身定则神凝，明于乌兔轮。
是以学道者，要先安其身。
坐欲安如山，行若畏动尘。
目不妄动视，口不妄谈论。
俨然望而畏，暴慢不得亲。
淡然虗而一，志虑则不分。
眼见口即诵，耳识潜自闻。
神焉黙省记，如口味甘珍。
一遍胜十遍，不令人艰辛。

逢世路分归洛阳，有客邂逅樵溪曲。
高谈倾盖万珠玑，相对崇朝惟不足。
武阳太守山简徒，喜贤乐事天下无。
为客留公驻斯须，精庖馔玉歌贯珠。
坐中宾客皆豪杰，凛凛清风生頬舌。
性情浩浩谈云云，不待酒味既凛冽。
逡巡行幕如风翻，二姝新出屏帏间。
一人捧心余故态，对客悄悄眉峰攅。
一人襜裾半云雾，仙袂应曲飘飘举。
解作阳闗意外声，旧人只把花卿数。
此宵嘉会世所稀，席上更览周侯诗。
雕金有格但闻说，不览新集那得知。
侠于周侯非甚旧，朋友十辈识公九。
此公惜别事如何，反复清篇还执手。
龙韬虎略何处藏，却向吟笔呈锋铓。
堪作太平祥瑞录，将军白首弄篇章。

金峰醉翁七十九，行步龙钟面黧垢。
惟有满腹奇文章，日月争新无老丑。
頬舌锵洋言不苟，咳唾成珠须信有。
两眼如星照耀人，见客偏明俨如旧。
问翁壮年爱棋酒，迩日还如昔时否。
曰予不战犹好看，日饮常能倾一斗。
因持棋酒前就翁，明日壶浆复予就。
朱君贫苦亦好奇，接续携持穷清昼。
城中遑遑竞趋走，觌面草草忘亲友。
几人尊爼暂从容，笑傲松篁弄花柳。
宁知北郭予三人，继日相从辰到酉。
厐眉皓髪常温然，相见妙龄眉目秀。
惜哉才高命蹇成遗滞，四十余年州县吏。
弃之林野混渔樵，徒使知音动嗟喟。
愚闻天道高远不容人测度，无奈人能乐其乐。
故有鼓琴重围，行歌遗穟。
浩然充塞，不以世俗琐屑累寥廓。
愚观翁之子孙诜诜绳绳，此其后庆为不薄。
世俗母以翁老生轻心，须知此翁头白面黮而英心义气，天地不得而销铄。

我昔曾涉昌江滨，故人指我观陶钧。
庞眉老匠矜捷手，为我百转雕舆轮。
镌刓刻画走风雨，须臾万态增鲜新。
盘龙飞凤满日月，细花密叶生瑶珉。
轻浮儿女爱奇崛，舟浮辇运倾金银。
我盂不野亦不文，浑然美璞含天真。
光沉未入世人爱，德洁诚为天下珍。
朅来东江欲学古，喜听英杰参吾伦。
谨持清白与子共，敢因泥土邀仁恩。
空言见复非所欲，再拜谢子之殷勤。

凤鸟跄跄，其羽仪仪。
其集伊何，梧桐之枝。
鸿飞冥冥，其翼差差。
其止伊何，清泠之池。
朝廷于公，夫岂不知。
国有大疑，爰度爰咨。
公虽家居，如在庙堂。
国之大经，论讨靡忘。
徐徐公车，在汴之郊。
薄言追之，以永今朝。
泛泛公舟，在河之阴。
薄言维之，以慰我心。
公赐我言，我斯藏之。
何以报之，羔羊素丝，秉德不遗。
公饮我酒，我斯酬之。
何以祝之，秀发庞眉，受福无期。

驾言将西征，呼仆问行李。
吾行无所苟，虽远亲则喜。
痴儿不知事，饮血泪如水。
忆昨唐许边，逋逃聚蜂蚁。
巅崖寄巢穴，绝险不可迩。
扑灭无先几，捕督误诏旨。
是时寡妻病，吾计或可止。
君曰无妾私，促装勉行矣。
妾病虽云危，姑慈有足恃。
是身如浮云，永诀或此始。
一马才登途，渠魁头挂市。
犹虞未宁归，走讣忽在耳。
羁栖二十年，粱肉饱有几。
单车行四方，岁月几万里。
私居乃如寄，方此还之彼。
爱君能知分，嗜苦同甘旨。
誓欲相厥成，完百无一毁。
中流即我弃，我恨无涯涘。
家贫未能去，顾惜尚壮齿。
含愁复于行，嗜禄祇自鄙。
悠悠涉清汉，欲往辕更柅。
沧浪照颜面，不与旧相似。
蓬鬓生雪霜，龟胸点泥滓。
骄阳恰中伏，旱魃方哆侈。
山川惜阴雨，我稼病未起。
高堂蔽重帘，捉扇衣屡褫。
乃兹趋长途，登降遍峛崺。
简书况有限，暮晚未担弛。
山名初外朝，岌嶪超众岿。
晴天出万象，扰扰谁经记。
滥觞一拳多，结构五丸累。
蛟龙跨鸿蒙，殿阁耸碨礧。
或植如剑戟，或覆如釜锜。
或视而错愕，或行而迤逦。
或大而无当，或立而不倚。
干平七峰老，秀拔匪众比。
耆旧今所贵，瞻言但擎跽。
马息联八叠，培𪣻看冈屺。
篮轝劳攀牵，卒饿弗克仔。
肺声几成雷，背汗欲濡轨。
吾疲尚能徒，走骤托杖履。
岂不有林木，日昼方如毁。
晓行怯雾露，夜涉愁蛇虺。
屋颓茇穷阎，鱼馁饭干米。
田功微粱稻，圃学蕃麻枲。
截筒户割漆，剥楮人抄纸。
千枫立青冥，万竹秀披靡。
时时得流泉，濯溉移日晷。
清音有可乐，往往中宫征。
孰谓彼房陵，千家住清泚。
神仙隠九室，绰约如处子。
安眠费春秋，官爵弃敝屣。
宝公浮杯来，宴坐有旧址。
甘雨随众缘，凶年作蕃祉。
欲游嗟不遑，怅望祇悬企。
东西更多山，小大或亿秭。
未经夏禹凿，想待愚公徙。
横梯险相联，曲栈危半阺。
避就为俛眉，循缘或颠趾。
女娲高第一，仅去天尺咫。
黎明登其颠，星宿可俯视。
扶桑出晓日，洞彻及表里。
丘陵杂茧栗，草木浮糠秕。
补天闻故老，岂或有此理。
天之于空虚，一大器而已。
物或有不完，补之非天耻。
酒觞荐明诚，感叹至横涕。
留停仰妫墟，欲至更逶迤。
烟岚相薰蒸，暗黯常及巳。
杂民久熏陶，顽吏傲鞭棰。
令人愧满面，虞舜昔居此。
商洛不十舍，惄焉想黄绮。
奔驰浪南北，僶俛惭禄仕。
纷纷昨夜梦，慈母倚门俟。
愿骑双鸿鹄，更挟四𫘧駬。
言乘溪上舟，出宿城边址。
峰峦欲飞去，峭拔陵天委。
神奇杂鬼怪，巧绝非劂剞。
龙盘秦世松，玉滴尧时髓。
波澜杂云雾，莽苍在隠几。
平生贪幽胜，短桨行复舣。
一滩复一碛，却望无首尾。
崭崭边傍石，出没竞谲诡。
细垂一丝缕，大作十虎兕。
冲撞非雷霆，震荡岸欲圮。
鼋鼍不能游，蛟蜃得所恀。
悬流落千仞，急疾过发矢。
浮生真如叶，转足见生死。
篙工相号呼，熟视但如砥。
谓予且从陆，厥计亦非是。
吾生自有分，纤悉不在己。
缅思濠上鱼，载顾山梁雉。
未能脱缰锁，可恨讥𬬻锤。
孔卧弗煖席，禹行尚乘櫑。
所惭一无补，虚冒恩私被。
夜凉泛明月，不寐对潇洒。
凤林莽何处，草木秀嶷嶷。
槎头缩项鳊，不减河鲂美。
习池今可游，尊酒慰劳只。
鸿雁杳未来，将诗寄双鲤。

少时驰驱走四方，马足遍踏无边疆。
北逾崦嵫薄扶桑，远陟羊肠上太行。
历参涉昴扪亢房，荡舟溟渤浮河潢。
五湖彭蠡窥沅湘，蛟龙出没鳞鬣苍。
大浪震叠钟鼓撞，怒蜃结构珠瑶光。
游鱼鲦鲿鳣鲔鲂，㶉𫛶沉浮旅𫛤鸧。
大鹏一飞凌鹔鹴，中林荃蕙杂兰菖。
妖红曼绿艳靓妆，回溪曲覆秀筼筜。
老松怪柏号风霜，桂丹枫赤橘柚黄。
阆风仙人醉琼浆，前旆虹蜺骑凤皇。
云台曲璧络奇璜，缥缈天乐非宫商。
我欲从之匪暇遑，昨朝图画纷开张。
睥睨旧游心惚慌，南岭赤日西玄霜。
愁云不开雨雪雱，变化倏忽无经常。
隆楼杰阁郁相望，远峰截嵲插雕梁。
商人骑马儿牧羊，牛车鱼艇浮纤芒。
苍鹅无声浴沧浪，熟视却顾疑腾骧。
骅骝奚为弃路傍，骨骼虽老终轩昂。
重阳篱菊开煌煌，怪见桃杏争芬芳。
梅花一枝忽自折，半篱仿佛闻幽香。
文陛网户绿绮窗，中有美人岂媖媓。
流珠蛱蝶金鸳鸯，一盼少年犹断肠。
蓬莱宫中日月长，世界凡阅几炎凉。
悠悠彼乐未遽央，棋局未知谁子强。
庞眉老僧坐道场，手捉拂子据绳床。
似达至理言虑亡，惟我知彼真荒唐。
乃知画工匪其良，倒置高下玩阴阳。
鬼神丑怪不能藏，咫尺千里无准量。
屈折海岱留缣缃，物象涕泣愁斧戕。
贵家欲得心奔忙，背锦轴玉红绨囊。
君亦爱之未能忘，苟不溺心奚所妨。
我今与公陟高冈，坐视四海超八荒。
图史罗列耀文章，前有唐虞上羲皇。
左右孔孟从庄扬，朝莫见之心肃庄。
议论兴废评否臧，卑陋不肯数汉唐。
广莫之野无何乡，我与子乐奚其将。

日夜风前听好音，书来一读一伤心。
泪摇眼尾催花发，愁结眉头见雪侵。
秋径自栽彭泽菊，夜堂时奏武城琴。
事多不废看书否，白首知君惜寸阴。

忆留铁瓮城经夏，却泛金山寺看秋。
钟梵去随沧海远，楼台低涌大江流。
波澜隠约开龙国，烟雾分明见蜃楼。
他日上方容听法，不应疑我皱眉头。

篇章芜漫不中看，误得先生一解颜。
明月何为投暗室，阳春不意在穷山。
平时借以齿牙论，今日见之眉睫间。
自笑鸤鸠为计拙，谁知鸿雁及时还。

闻说当年鹓鹭班，谏书无数慰龙颜。
水横颍首归新第，云断峨眉忆旧山。
漫有新诗名海内，曾闻雅乐献河间。
西湖今日春应好，想见扁舟载月还。

苒苒秋风吹我衣，留连清胜夜忘归。
眉横云外新蟾上，雪落林梢白鹭飞。

亦与儿童酌酒醪，焚香颂祝不胜劳。
命如千载松难老，德比九疑山更高。
顶上少时多鹤发，眉间近日有霜毫。
江湖复见年时雁，倚杖孤城首重搔。

黄茅前驿路，暗淡小池园。
春近花林好，日斜凫鸭喧。
幕云寒苒苒，眉月夜番番。
莫笑村居僻，谁如拙养尊。

别袂风轻动，离装雨薄沾。
断霞孤鹜落，新月一眉纤。
鸟羽栖幽径，蛩声满画帘。
稍赢诗思健，还觉旅魂添。

雨势将霶霈，风声自啸号。
柳眉含绿泪，花脸腻香膏。
厚泽宜苏物，微寒怯减袍。
诗成欢不足，终拟醉春醪。

想见匆匆眉发新，遥知祇是旧时人。
不堪侮弄彭公老，二月犹呼作孟春。

云中笑语觉风生，摩诘今时令独行。
摇首谁能拜弥勒，皱眉却合怕渊明。

不但离肠夜九回，眉头十日不曾开。
田园愈更不胜说，忆赋渊明归去来。

朱丝同直水同清，红袖何妨当使令。
可惜去年他处看，不知今夜几州明。
年华老去知无补，眉妩初闲似有情。
且向云楼拌共醉，尽他灯火暮禽惊。

新开湖边秋梦晓，鸡犬无声人悄悄。
试揭疏篷觇日华，水面残星犹缭绕。
尝闻明珠藏巨浸，光焰一出辉群草。
篙师为我暂停橹，罔象终期入幽讨。
波间宛转兴方豪，依然别恨生怀抱。
故人离群东海头，徇禄摧眉事枯槁。
菰梢蘋末翠犹在，蕙兰憔悴青枫老。
浪游不知岁月徙，旧约无端失天杪。
目羡南鸿两两飞，安得身同羽翰小。
游胥堂在吾必行，一榻数椽应预扫。

眉山郁茀眉水清，清淑之气锺群形。
精璆美璞不能擅，散发宇内为豪英。
煌煌苏氏挺三秀，豫章杞梓参青冥。
少年著书即稽古，经纬八极何峥嵘。
未央宫中初射策，落笔游刃挥新硎。
翰林醉翁发奇叹，台阁四座争相惊。
逡巡传玩腾众手，一日纸价增都城。
同时父子擅芳誉，芝兰玉树罗中庭。
风流浩荡播江海，粲若高汉悬明星。
前年闻公适吴会，壶浆跪道人争迎。
浮云流水付幽讨，下视世网鸿毛轻。
野人弱龄不事事，白首丘壑甘忘情。
神仙高标独未识，暂弃萝月人间行。
朝吴暮楚失邂逅，惝恍夜梦还惸惸。
迩来旅食寄梁苑，坐叹白日徒虚盈。
彭门千里不惮远，秋风匹马吾能征。
铃斋吏退属幽款，一看挥尘银河倾。

南来济济多俊良，声问逸发推周郎。
词场较艺一战捷，笔阵独扫千人强。
烱然眉目行且贵，骥足万里看腾骧。
吟诗作赋不媚俗，期与往者同芬芳。
断璋残璧忽我赠，把玩溢目惊辉光。
自嗟行李久萧瑟，安得置之云锦囊。
又闻跨马欲过我，此意想君非渺茫。
山中草木最宜夏，雨余一一含幽香。
雏鶑乳燕学飞舞，叶底哑咤调圆吭。
阑干笋蕨虽已老，璀错梅杏犹可尝。
阴崖碧洞不受暑，谷风习习吹衣凉。
提携为子扫盘石，谈笑共坐莓苔苍。
宣毫越楮须盛载，吟取佳句还巾箱。

公生自淮海，弱不游群儿。
良哉白玉质，烱烱无磷缁。
澡身以道德，余弃为文词。
端能处庠序，邈有孔孟姿。
一朝擅高名，卓然动京师。
余辉耀天末，烨烨如斗箕。
校雠芸阁中，精义无参差。
同时鹓鹭行，半已翔凤池。
两登谏官室，抗疏犯天威。
扬舲去江海，旷岁成流离。
朱轮拥苕霅，五马从合肥。
编氓仰遗爱，堕泪存丰碑。
归来遘风树，憔悴不展眉。
藉苫一室中，四壁无重帷。
南邻有古刹，而我方栖迟。
杖藜时过公，泣血闻嗟咨。
从容劝我坐，一饭常共为。
蒸蒸沸古鼎，蔌蔌投园葵。
客来慵应门，客去知为谁。
礼丧事云既，始领吴门麾。
瓶盂走梁苑，恨不相追随。
秋风亟东下，旌旆俄已睽。
浮川与遵陆，多病亦云疲。
七闽富名山，空翠相逶迤。
在昔慕仁智，于今慰遨嬉。
棠阴想初坐，吏案纷交驰。
庖刀一为解，往往无孑遗。
麦秋荐丹实，梅雨裁纤𫄨。
黄金燕佳客，柔指鸣哀丝。
万事不芥蒂，羡公能自怡。

夫子经济材，妙质静而默。
当年大廷中，如堵观射策。
雄哉贤父兄，一日并辉赫。
勋业望夔龙，宁论二千石。
扶摇吝不借，困此垂天翼。
五载贬筠阳，区区校寻尺。
盐车厄骥足，道路行叹惜。
脱身当岁晏，行李唯典籍。
高怀久达观，不见憔悴色。
悠悠东下船，晚次彭蠡侧。
江风忽崩腾，江水翻且黑。
飘风断黄芦，落雁委砂碛。
鹅毛飞雪片，满野来无极。
龙骧飞万斛，欲进不可得。
淹留向汀湾，萧瑟日将夕。
黄昏势渐壮，夜半已堆积。
鱼龙亦悲啸，凛气增几席。
青灯冷不眠，坐漱元和液。
危樯翻晓鸦，霁日动窗隙。
搴帏望庐山，万仞绝寸碧。
茫茫银世界，荡荡月阃域。
顺流复前趋，百里俄顷刻。
暂停篙橹喧，却著登山屐。
五老笑相迎，千岩委圭璧。
纷纷林下士，洗眼冀一识。
松门共邀迓，香雾浮羃羃。
相将拥寒炉，软语同夙昔。
堂堂赤眼师，既往有遗迹。
惸然窣堵波，缥缈根石壁。
清晨陪拄杖，缓步蹑山肋。
裴回憩苍岭，左右抗松枥。
猿猱侮僮仆，上下或戏剧。
巴僧眉半雪，解后语乡国。
却返朱砂峰，招提更岑寂。
中藏李氏书，盛事夸绝特。
东坡老居士，迩亦有题墨。
一览慰君心，都忘远行役。

完完明月珠，蓄彼万丈渊。
径寸不可睹，余辉媚清川。
道人实有道，胶口默不传。
心闲气自和，眉宇常蔼然。
邦人昔致师，欲以居法筵。
文移动帅府，礼数端亦虔。
冥鸿避网罗，矫翼从高骞。
朅来灵山隅，圆蒲味深禅。
盛德不自显，与物同周旋。
儿曹恃文采，毫末争丑妍。
相逢广坐间，肯顾斯人贤。
茫茫大化中，浮名暂腥膻。
吾知道人意，反汝生哀怜。

夫子刚中早数奇，闺门高节耸当时。
渊明晚欲归三径，德曜能从赋五噫。
不见莱衣华发事，空惊薤露昔人悲。
故知造物酬阴施，玉立诸郎富白眉。

兹山嵯峨冠天下，一径萦云行两舍。
始穷绝顶见招提，碧阁丹楼屹如画。
门前池水滀蜿蜒，座上风雷惊昼夜。
峨眉五台夸壮观，品目真不此为亚。
伟哉南师非世人，开荒辟土初椎轮。
寥寥相望三百载，废兴一一难具陈。
丹丘大士来鼓舞，气象焕发重增新。
投金输赆走南北，法雨所被无涯津。
虚堂选胜得佳处，隆檐巨栋成逡巡。
窗扉洞达舒两目，异景错出罗蓁蓁。
朝云夜月常万顷，寒光炯炯如镕银。
堂中隠几人何似，湛若玉毛悬秋旻。
榜名圆镜示来客，庶使方寸无缁磷。

赵侯天人裔，雅韵能拔俗。
岂意江湖间，解后识眉目。
高谈为余倾，落落如转毂。
端无贵富骄，但有文字欲。
交游多望士，颉颃争驰逐。
艰难风义高，迹与古人续。
铜章领剧邑，宛在江之曲。
鸣弦陶永日，了不事鞭扑。
新诗拟建安，简远词不缛。
锦囊有余弃，示我仅盈轴。
持还故山栖，把玩时反复。
美哉韶濩音，锵然落岩谷。
嗟余真浅陋，学海无一掬。
仰君东溟深，短绠不可触。

广庭无凡株，郁郁两佳树。
扶疏饶美荫，盘错根本固。
朝披叶底风，夜泫衣上露。
禅余自循绕，百匝未忍住。
月华中天来，左右发晖素。
清景非人间，泠然洗吾虑。
缅彼大梁下，炎蒸毒朝暮。
朱门晓未开，马足已驰骛。
摧眉事权要，幸彼一盼顾。
素标插君头，扰扰独不悟。

南华鉴止水，炯然见须眉。
夫子果能定，物岂逃妍媸。

汉唐夸汝南，豪杰不胜数。
山川有灵蓄，郁郁久不吐。
迩来见潘子，秀色实眉宇。
是家贤伯仲，学术本邹鲁。
他时俱特立，肯与哙等伍。
浪为叶城游，邂逅得晤语。
异乡逢岁晏，越鸟思南举。
江湖结后期，细与论今古。

豫章山川足灵气，天与四时滋万汇。
翘然双干秀一门，儒释殊科道无异。
一操经术游广文，一事瓶盂寻祖意。
功名生死两俱彻，论报君亲各无愧。
上人余力擅风骚，三昧何妨间游戏。
穷愁肯学郊与岛，高瞻已能追晋魏。
文章妙处均制馔，不放咸酸伤至味。
少陵彭泽造其真，运斤成风有余地。
眉阳老人文所宗，此语得之吾敢秘。
斯君向上踏玄关，奔逸绝尘那可跂。

彼美荆岑玉，斯人实可俦。
眉间见和气，皮里识阳秋。
夫子常称德，蓬山素并游。
一官虽不寿，抚己亦何羞。

笃学谁如子，穷经志亦勤。
干将曾未试，宝气已沈沦。
天远终难问，眉酸谩自颦。
伫瞻兰玉秀，褒及墓中身。

堪爱君家小凤雏，炯然眉目照冰壶。
他年足逸诗书圃，翰墨场中千里驹。

清秋古邑气象开，健令曳组从南来。
渊明已往狄公死，继有贤者荒山隈。
九江安流息骇浪，百里和气迎新雷。
积年逋事一朝决，落笔翩翩何快哉。
幽潜曲折皆照见，正以宝鉴悬高台。
古称岂弟民父母，君视百姓犹婴孩。
近来俗吏狃文法，往往习尚以利回。
惟君用心知自性，造次所发皆矜哀。
政成讼简当暇日，间或吟诗持酒杯。
言辞泠泠韵不俗，识子眉宇无纤埃。
长篇示我已逾月，诗债甚久烦君催。
我如荒田废耕垦，嘉谷不植岁且灾。
为君游顽揠枯槁，满把所收惟草莱。
金山万丈绝梯级，手聚沙砾空成堆。
龙鳞难攀徒自苦，狗尾强续良可咍。
想君风采方引领，忽见溯浪停高桅。
迎门倒履喜如沃，相与一笑倾新醅。
曹亭孤峙眺回远，杖策共寻幽磴苔。
诸峰积雪倚天白，此处酬唱须清才。
老鸡爪嘴未易犯，敛翅避子甘低徊。

晨兴悲风鸣，霜霰集我屋。
忽惊岁云晚，日月疾转毂。
穴虫知天时，闭户各潜伏。
而我亦劳止，扰扰尚驰逐。
宵征戴星明，暮饭多见烛。
灰尘雕须眉，铜臭蚀肌肉。
念当投劾去，牵系五斗粟。
岂无数亩田，亦有千个竹。
平生羡为农，水旱忧不足。
空效鸟雀饥，唧啾如聚哭。
内顾复迟回，行藏类羝触。
长卿著犊鼻，扬子投天禄。
岷峨能生贤，独不主为福。
如君乃栖栖，似我宜碌碌。
连山积雪壮，霁色明群玉。
对此想清标，凛然疑在目。
安得两翅长，高举逐黄鹄。
飞去堕君前，绸缪论心曲。

平明大雪风怒嗥，屋上卷来亭下高。
更深更密皆能到，所在纷纷如雨毛。
堆床压案扫复聚，取笔欲书冰折毫。
须眉沾白催我老，自颈以下类拥袍。
此时只好闭门坐，右手把酒左持螯。
奈何巑岏据听事，千兵踏藉泥如糟。
强登曹亭要望远，纸伞掣手不可操。
黑阴遮眼铺水墨，寒气刮耳投兵刀。
饥肠及午尚未饭，更搜诗句无乃劳。
幸有使君怜寂寞，亟使兵厨分冻醪。
余虽不饮为一釂，两颊生春红胜桃。
醉眼瞢腾视天地，蜾蠃螟蛉轻二豪。
勿令小暖气便壮，自笑世间皆我曹。

庐山九江南，胜隠类王屋。
中有刘先生，逃荣弃朱毂。
我尝问持养，次第蒙摄伏。
操心要常存，尤戒忌追逐。
教人啖火枣，喻世指风烛。
一从屏晚膳，已觉失颐肉。
谅能早如此，盎自有余粟。
寝甘无复梦，行健不须竹。
华池涌清波，漱饮每充足。
当使百灵朝，如闻九虫哭。
欲尘亦遂扫，由味方有触。
甘肥自煎熬，其毒甚回禄。
愿公亦澹薄，同享秀眉福。
丈夫贵决烈，安得犹碌碌。
淘沙始见金，椎石方逢玉。
所以老氏言，为腹不为目。
未能便仙去，轻举随白鹄。
且保临老年，眼明腰不曲。

紫芝眉宇不可见，一叶小舟如掣电。
青山云外半出没，白鸟溪边空绚练。
朝行苍莽带残月，暮宿萧条闻落霰。
岂无斗酒为君倾，起望苍波隔长堰。

墨者色自黑，黑者墨之宜。
所以陈玄号，闻之于退之。
近世工颇拙，所巧惟见欺。
摹成古鼎篆，团作革靴皮。
挥毫自惨淡，色比突中煤。
谁最畜佳品，郑君真好奇。
赠我以所贵，有不让金犀。
坚如雷公石，端若大禹圭。
研磨出深黝，落纸光陆离。
较之囊中旧，相去乃云泥。
辱君此赐固已厚，何以报之乏琼玖。
不如投君以嗜好，君性嗜茶人罕有。
建溪龙凤想厌多，越上枪旗不禁久。
我收蜀茗亦可饮，得我峨眉高太守。
人情或以少为珍，心若喜之当适口。
更怜此物来处远，三峡惊波如电卷。
江湖重复千万里，淮海浩荡涟漪浅。
舍舟登陆尚相随，今以答君非不腆。
开缄碾泼试一尝，尤称君家铜叶盏。

青毡作帽黑药靴，进退飒飒生风沙。
胡歌胡舞胡两跪，问胡何为乃至此。
象胡之人假为之，朱颜的皪秀两眉。
手操弓矢仰视天，如见飞雁驰平川。
主称此乐直万钱，坐客竞饮黄金船。
世人见识无百年，追欢收快贵目前。
当时披发祭于野，自非辛有谁知者。

东方早寒雪霜挚，新梨十月已满市。
削成黄蜡圆且长，味甘骨冷体有香。
芳尊命友先众果，百十磊砢升君堂。
赠君玉壶层冰之皎洁，副以金茎皓露之清凉。
奈何拨火取煨栗，梨虽至美或不尝。
颦眉三咽手摩腹，谓此发病为第一，夺之儿口饧止哭。
君不记南方无此物，五更酒渴唤水时，思此千里莫致之。
及今乃以多见贱，南方橘柚东方梨。

丱角同出处，中路稍差池。
往事如一梦，新年生白髭。
小官仍龃龉，异国更羁栖。
长时恨隔阔，既见少开眉。
朝共垆边饮，暮同窗下棋。
一日复一日，眷眷不忍离。
今兹解舟去，岂为赴同期。
久住恐相溷，萧然生事微。
欲将眼中泪，一洒别时衣。
诸绪正牢落，勿令心重悲。
融怡和笑语，惝恍迷东西。
甘言戒婢子，循发祝阿宜。
愦愦情怀恶，正同中酒时。
晚泊芦荻岸，江天云四垂。
高城已不见，春雨更如丝。

公年五十余，须鬓黑如漆。
朝廷方进用，未是挂冠日。
又非力不任，数以身自乞。
人疑徇虚名，今也践其实。
萧然巢许姿，臭腐视冕绂。
东南富人材，卿相近间出。
急流能勇退，千古未有一。
贤哉谢夫子，趣尚真不屈。
腾装岭外远，归棹江边疾。
故乡何日到，清暑坐华室。
荔包杂红紫，茶品分甲乙。
岁时会亲宾，左右列图帙。
回头烟瘴地，挥手风波窟。
天将劳以生，乃独取闲佚。
观公眉宇秀，凛凛有道骨。
当为地上仙，不是笼中物。
我亦素有心，贱贫嗟汩没。
鸿鹄羽翼成，高飞脱罗罻。
鹪鹩未有巢，侧目空自失。
短章健公决，行且营蓬荜。

清溪之水清无泥，凫飞雁下太平池。
昔人尝比翠绡舞，安得卷之必自随。
画师摹写多巧思，只用乌田数张纸。
戏拈秃笔扫成图，浓淡邅回真得意。
江矶钓浦远更深，昔时行处皆可寻。
张公好雅心不俗，眉山先生为楚吟。
公今奉使庾岭南，峡中乔林与天参。
白云摇曳入船户，清猿呼啸窥江潭。
天霾不开地多热，佛桑山丹赤如血。
此时一展清溪图，洒若胸中贮冰雪。
南方不可以久留，祝公归来此中州。
枕白石兮漱清流，芦声战雨曷若飏风之拔木，渔烟凝晚曷若海雾之横秋。
我已卜居在九江，九华庐阜郁相望。
千里思公如咫尺，扁舟棹月到池阳。

太白之精出李白，诗中元帅酒家豪。
轩然眉目已如此，况著当年宫锦袍。

当路埋轮气慨慷，身长九尺貌堂堂。
高吟当似封侯祐，巧诋宁同小吏汤。
幽阁画眉多窈窕，华巅饮酒自康强。
知君博物饶才思，近试家传辟谷方。

秋风萧萧露泥泥，美人娟娟隔秋水。
扬眉结义黄金台，欲向何门趿朱履。
案头干死读书萤，遮莫邻鸡下五更。
老夫卧稳朝慵起，肯信吾兼吏隠名。

两头纤纤新月眉，半白半黑对客棋。
腷腷膊膊拊翼鸡，磊磊落落饤坐梨。

南轩何靓深，触处皆野质。
檐间画眉语，砌下霜筠密。
小窗任明晦，一榻随伸屈。
宿鸟聚樛枝，凉蝉噪{九/山}荜。
端居得颐养，诚意更精一。
夏阑体长健，春至转安佚。
铅鼎熟黄牙，仙经横缥帙。
和言不忤俗，定力何转物。
嗟我已龙钟，江潭恋章绂。
尘中素袍化，镜里韶颜失。
爱君诗思茂，雅奏合竽瑟。
爱君道气成，金石丛寿骨。
及瓜期尚远，发药容有日。
德爵齿俱尊，登门但祗栗。

君希元凯才，我异厨顾党。
诛蛮几首级，十指屈其两。
疾风摧桂林，异梦吞卦象。
疲极曳杖归，颦眉有余怏。

天南星斗垂晶荧，麻姑山色排空青。
人中白眉谁第一，周郎独以文章名。
少年折桂心已壮，大学弱冠众所惊。
严徐长卿词格老，合上芸台预雠讨。
赤车素者已为淹，复令倅郡淮南道。
蕲春何幸人熙熙，有贤使君子副之。
铃阁深沉香一炷，彩笺舒卷百篇诗。
藏鳞伏翼聊展转，有才无患子不显。
楚泽兰芳莫谩悲，秦乌头白终当返。
我栖江上松萝深，自甘草莽长陆沉。
忽忽光景又半夏，书房风月澄人心。
昏黄禽噪悄不乐，架木通渠清河濯。
雨余凉风袭衣襟，半天河汉垂檐角。
惟恨与子未从容，紫芝眉宇何时逢。
频以青琅玕寄我，不须怊怅白头翁。

天南星斗垂晶荧，麻姑山色排空青。
人中白眉谁第一，周郎独以文章名。
少年折桂心已壮，大学弱冠众所惊。
严徐长卿词格老，合上芸台预雠讨。
赤车素者已为淹，复令倅郡淮南道。
蕲春何幸人熙熙，有贤使君子副之。
铃阁深沉香一炷，彩笺舒卷百篇诗。
藏鳞伏翼聊展转，有才无患子不显。
楚泽兰芳莫谩悲，秦乌头白终当返。
我栖江上松萝深，自甘草莽长陆沉。
忽忽光景又半夏，书房风月澄人心。
昏黄禽噪悄不乐，架木通渠清河濯。
雨余凉风袭衣襟，半天河汉垂檐角。
惟恨与子未从容，紫芝眉宇何时逢。
频以青琅玕寄我，不须怊怅白头翁。

鉴泉之窦山之麓，百年芜秽暗渟滀。
吴侯天与仁智资，退食俯窥嗟不足。
试披沙滓凿为沼，深才数尺阔盈幅。
迸流日夕不可穷，碎如珠玑莹如玉。
南邻野叟号逍遥，漱石枕泉真所欲。
一来临视推不去，草草杯盘勉君速。
解衣款入凌阴坐，六月正午忘暑毒。
涤烦沃渴汲复溢，长流清风去残酷。
此鉴不窥示养正，用明岂特须眉烛。
巧非镕范浄非磨，应物无心奸自伏。
宝奁青铜世所贵，凤舞龙盘耀人目。
勿轻勺水当静观，能动天关翻地轴。
主人宝此方澄清，野叟挠之安敢渎。
举觞随分拥叵罗，醉狂拟学鸳鸯浴。
世无秦法饮无禁，心动胆张惊且缩。
可怜渫在百里间，四海王明俱受福。
显幽用舍姑置之，君颜渐淍吾发秃。
相逢一顾一回笑，满酌为君歌此曲。

平津谀武帝，尧舜未为聪。
归来东阁士，称颂比周公。
势利变人心，上下交相蒙。
低颜望眉睫，一喜生春风。
优游卒兹岁，安知朝野空。

有物吞食月轮尽，凤翥龙骧紫光隠。
雨前已见纤云从，雪意犹在浑沦中。
忽带天香堕吾箧，自有同干欣相逢。
寄向仙庐引飞瀑，一簇蝇声急须腹。
禅翁初起宴坐间，接见陶公方解颜。
颐指长须运金碾，未白眉毛且须转。
为我对啜延高谈，亦使色味超尘凡。
破闷通灵此何取，两腋风生岂须御。
昔云木马能嘶风，今看茶龙解行雨。

泛尽隋河乍入淮，数峰秋势旅眉开。
此身未立如飞絮，愧向云山去又来。

昔日欧阳心独苦，搜罗天下文中虎。
未逢贾马嗟谁有，昆体文章正旁午。
一得眉山老翁语，始惬平生好奇古。
骞腾鸾凤螭虬侣，锦绣肾肠终日吐。
眉山跨马挟双龙，迤逦斜欹剑阁东。
一息万里先群雄，是日鲁酒归醇醲。
仁庙当朝起数公，四时阊阖来清风。
眉山秉笔摩苍穹，稽首献议何雍容。
是时庆历垂嘉祐，东省西垣半耆旧。
一代伟人争入彀，大开黄阁咸虚受。
公时脱颖眉山后，歆向机云同一奏。
建安数子空鸣脰，集贤学士皆笼袖。
玉人发马下天阶，华盖星边捧诏来。
天子延英不浪开，为公此日深徘徊。
金吾侍侧天颜低，上列四辅前三台。
相与畴咨将相材，飘然八骏先龙媒。
西京应制十八九，晁董褎然为举首。
此辈昂藏希世有，刘蕡又作蛟龙吼。
观公举劝新人手，玉壶破碎珠囊剖。
许国诚心仍贯斗，识者谈之不容口。
天公一见列诗曹，指挥姮娥供兔毫。
公歌数阙风刁刁，若耶溪上皆停桡。
郢客掷笔不敢操，楚人往往收离骚。
李杜藩墙不甚牢，李白脱却锦绣袍。
东风颠入五湖里，万籁声声酷龙耳。
河伯江妃愁欲死，只恐公来搜见底。
南登灞岸将何以，直节壮怀聊自倚。
养得身长数千里，天地一夜风雷起。
官家内相能几人，几人到此陪经纶。
天语叮咛下降频，金莲烛畔窥龙鳞。
日曝花砖暖绣裀，镮金珮玉何申申。
姮娥唤作真麒麟，焉知韩李非前身。
龙楼漏箭铜壶挹，隠约六街驺唱入。
传宣使者翻然集，月题控马天门立。
锦笺琼管尚书给，九韶忽然如俯拾。
宸恩四海周流及，武帝王封乃平揖。
我宋修文偃武初，词林翰苑森扶疏。
窦仪陶谷端何如，峨冠曳履承明庐。
草昧功名向武夫，讨论润色姑徐徐。
剪夷五代尊图书，墨客稍稍跻天衢。
中间作者相踵武，请试从头为君语。
真宗皇帝亲神宇，杨亿风流玉堂处。
倾金注瓦横樽俎，大笑哄堂任豪举。
逡巡百尺江南楮，密扫煤烟骤如雨。
六一超然又不同，陈言万纸一洗空。
晋宋齐梁不待攻，两汉直抵元和中。
龙骧凤举扶桑中，五采射日吞长虹。
满堂玉磬谐金钟，纷然和者如笙镛。
木铎可怜声独悄，一振铿然须大老。
伊说数公无处讨，萧曹丙魏规模小。
马迁班固工品藻，出处行藏何太少。
升沉将相王侯了，经天纬地凭谁好。
信知风采古为多，尧舜文章焕若何。
东作西成南已讹，真人更集满东坡。
夷夔礼乐俄森罗，黼黻郊庙金盘陀。
羽毛率舞呈天和，高阳才子前赓歌。
君哉颔首一俞尔，执简抽毫无及矣。
周公整顿乾坤已，开阖明堂复如此。
从头制作轩辕始，海兽山禽咸献美。
衮冕分明圭玉侈，六代光华蔼天子。
日月星辰缋九天，虫鱼草木续山川。
群圣文章想亦然，百家妙理何周旋。
离离黍稷春风前，东周一去追无缘。
帝德王功只仅传，庙堂急管催繁弦。
巍哉孔子尊如帝，矫矫孟轲天莫制。
斯文其丧今何在，邹鲁邈然安可再。
扬雄力寡知无奈，天禄校雠真末计。
江海悠悠百川逝，回首相望几千载。
熙宁天子悯斯文，展转搜扬到海垠。
丞相王公举趾尊，委蛇二老西来宾。
咀嚼六经如八珍，补葺东鲁锄西秦。
天子资之又日新，八风自转成天钧。
顷从孟子驱杨墨，他日淫词又榛棘。
丰镐荒凉天空碧，中庸一路几充塞。
金陵为此深求直，二十年来人稍识。
求之左右逢星极，内圣外王真准的。
古人效学丰文斯，堂陛之间意已移。
彝何虎蜼尊何牺，云何簠簋加灵龟。
不然制作知无时，反鲁诗书一贯之。
明明古训识者谁，百家效语如婴儿。
蝌蚪六书藏屋壁，岂比锺王论笔迹。
会通意象如作易，不假语言含妙德。
倘从对偶音声觅，洙泗文章少平仄。
解到雕虫童子识，斯人稍得扬雄力。
熙宁论撰亦何惭，况把先儒众说参。
举世传经作指南，辟雍泮水堆牙签。
或者嚣然痛欲歼，安得诸儒口遂钳。
圣主贤王实询佥，公当一语令师严。
翻思偃蹇熙宁末，苦信古书由世拙。
金陵户外履成列，称衡一刺终漫灭。
仿佛五经无二说，堂堂万里星中月。
欲论西汉谁优劣，忽若吟蝉风脰咽。
边韶性懒读书顽，病甚相如下笔悭。
敢望言如雾豹斑，担簦负笈徒间关。
沂水春来粗解颜，浴沂童子弥春湾。
先哲如龙尚许攀，鼓琴从之岂浪闲。
可怜道德共耕猎，何苦侯门俟弹铗。
不挟而来聊自惬，栩然梦尔为蝴蝶。
饮中数子刘伶侠，江外主人张翰摄。
短船下水轻仍捷，落帆解舵吴山胁。

昔日欧阳心独苦，搜罗天下文中虎。
未逢贾马嗟谁有，昆体文章正旁午。
一得眉山老翁语，始惬平生好奇古。
骞腾鸾凤螭虬侣，锦绣肾肠终日吐。
眉山跨马挟双龙，迤逦斜欹剑阁东。
一息万里先群雄，是日鲁酒归醇醲。
仁庙当朝起数公，四时阊阖来清风。
眉山秉笔摩苍穹，稽首献议何雍容。
是时庆历垂嘉祐，东省西垣半耆旧。
一代伟人争入彀，大开黄阁咸虚受。
公时脱颖眉山后，歆向机云同一奏。
建安数子空鸣脰，集贤学士皆笼袖。
玉人发马下天阶，华盖星边捧诏来。
天子延英不浪开，为公此日深徘徊。
金吾侍侧天颜低，上列四辅前三台。
相与畴咨将相材，飘然八骏先龙媒。
西京应制十八九，晁董褎然为举首。
此辈昂藏希世有，刘蕡又作蛟龙吼。
观公举劝新人手，玉壶破碎珠囊剖。
许国诚心仍贯斗，识者谈之不容口。
天公一见列诗曹，指挥姮娥供兔毫。
公歌数阙风刁刁，若耶溪上皆停桡。
郢客掷笔不敢操，楚人往往收离骚。
李杜藩墙不甚牢，李白脱却锦绣袍。
东风颠入五湖里，万籁声声酷龙耳。
河伯江妃愁欲死，只恐公来搜见底。
南登灞岸将何以，直节壮怀聊自倚。
养得身长数千里，天地一夜风雷起。
官家内相能几人，几人到此陪经纶。
天语叮咛下降频，金莲烛畔窥龙鳞。
日曝花砖暖绣裀，镮金珮玉何申申。
姮娥唤作真麒麟，焉知韩李非前身。
龙楼漏箭铜壶挹，隠约六街驺唱入。
传宣使者翻然集，月题控马天门立。
锦笺琼管尚书给，九韶忽然如俯拾。
宸恩四海周流及，武帝王封乃平揖。
我宋修文偃武初，词林翰苑森扶疏。
窦仪陶谷端何如，峨冠曳履承明庐。
草昧功名向武夫，讨论润色姑徐徐。
剪夷五代尊图书，墨客稍稍跻天衢。
中间作者相踵武，请试从头为君语。
真宗皇帝亲神宇，杨亿风流玉堂处。
倾金注瓦横樽俎，大笑哄堂任豪举。
逡巡百尺江南楮，密扫煤烟骤如雨。
六一超然又不同，陈言万纸一洗空。
晋宋齐梁不待攻，两汉直抵元和中。
龙骧凤举扶桑中，五采射日吞长虹。
满堂玉磬谐金钟，纷然和者如笙镛。
木铎可怜声独悄，一振铿然须大老。
伊说数公无处讨，萧曹丙魏规模小。
马迁班固工品藻，出处行藏何太少。
升沉将相王侯了，经天纬地凭谁好。
信知风采古为多，尧舜文章焕若何。
东作西成南已讹，真人更集满东坡。
夷夔礼乐俄森罗，黼黻郊庙金盘陀。
羽毛率舞呈天和，高阳才子前赓歌。
君哉颔首一俞尔，执简抽毫无及矣。
周公整顿乾坤已，开阖明堂复如此。
从头制作轩辕始，海兽山禽咸献美。
衮冕分明圭玉侈，六代光华蔼天子。
日月星辰缋九天，虫鱼草木续山川。
群圣文章想亦然，百家妙理何周旋。
离离黍稷春风前，东周一去追无缘。
帝德王功只仅传，庙堂急管催繁弦。
巍哉孔子尊如帝，矫矫孟轲天莫制。
斯文其丧今何在，邹鲁邈然安可再。
扬雄力寡知无奈，天禄校雠真末计。
江海悠悠百川逝，回首相望几千载。
熙宁天子悯斯文，展转搜扬到海垠。
丞相王公举趾尊，委蛇二老西来宾。
咀嚼六经如八珍，补葺东鲁锄西秦。
天子资之又日新，八风自转成天钧。
顷从孟子驱杨墨，他日淫词又榛棘。
丰镐荒凉天空碧，中庸一路几充塞。
金陵为此深求直，二十年来人稍识。
求之左右逢星极，内圣外王真准的。
古人效学丰文斯，堂陛之间意已移。
彝何虎蜼尊何牺，云何簠簋加灵龟。
不然制作知无时，反鲁诗书一贯之。
明明古训识者谁，百家效语如婴儿。
蝌蚪六书藏屋壁，岂比锺王论笔迹。
会通意象如作易，不假语言含妙德。
倘从对偶音声觅，洙泗文章少平仄。
解到雕虫童子识，斯人稍得扬雄力。
熙宁论撰亦何惭，况把先儒众说参。
举世传经作指南，辟雍泮水堆牙签。
或者嚣然痛欲歼，安得诸儒口遂钳。
圣主贤王实询佥，公当一语令师严。
翻思偃蹇熙宁末，苦信古书由世拙。
金陵户外履成列，称衡一刺终漫灭。
仿佛五经无二说，堂堂万里星中月。
欲论西汉谁优劣，忽若吟蝉风脰咽。
边韶性懒读书顽，病甚相如下笔悭。
敢望言如雾豹斑，担簦负笈徒间关。
沂水春来粗解颜，浴沂童子弥春湾。
先哲如龙尚许攀，鼓琴从之岂浪闲。
可怜道德共耕猎，何苦侯门俟弹铗。
不挟而来聊自惬，栩然梦尔为蝴蝶。
饮中数子刘伶侠，江外主人张翰摄。
短船下水轻仍捷，落帆解舵吴山胁。

昔日欧阳心独苦，搜罗天下文中虎。
未逢贾马嗟谁有，昆体文章正旁午。
一得眉山老翁语，始惬平生好奇古。
骞腾鸾凤螭虬侣，锦绣肾肠终日吐。
眉山跨马挟双龙，迤逦斜欹剑阁东。
一息万里先群雄，是日鲁酒归醇醲。
仁庙当朝起数公，四时阊阖来清风。
眉山秉笔摩苍穹，稽首献议何雍容。
是时庆历垂嘉祐，东省西垣半耆旧。
一代伟人争入彀，大开黄阁咸虚受。
公时脱颖眉山后，歆向机云同一奏。
建安数子空鸣脰，集贤学士皆笼袖。
玉人发马下天阶，华盖星边捧诏来。
天子延英不浪开，为公此日深徘徊。
金吾侍侧天颜低，上列四辅前三台。
相与畴咨将相材，飘然八骏先龙媒。
西京应制十八九，晁董褎然为举首。
此辈昂藏希世有，刘蕡又作蛟龙吼。
观公举劝新人手，玉壶破碎珠囊剖。
许国诚心仍贯斗，识者谈之不容口。
天公一见列诗曹，指挥姮娥供兔毫。
公歌数阙风刁刁，若耶溪上皆停桡。
郢客掷笔不敢操，楚人往往收离骚。
李杜藩墙不甚牢，李白脱却锦绣袍。
东风颠入五湖里，万籁声声酷龙耳。
河伯江妃愁欲死，只恐公来搜见底。
南登灞岸将何以，直节壮怀聊自倚。
养得身长数千里，天地一夜风雷起。
官家内相能几人，几人到此陪经纶。
天语叮咛下降频，金莲烛畔窥龙鳞。
日曝花砖暖绣裀，镮金珮玉何申申。
姮娥唤作真麒麟，焉知韩李非前身。
龙楼漏箭铜壶挹，隠约六街驺唱入。
传宣使者翻然集，月题控马天门立。
锦笺琼管尚书给，九韶忽然如俯拾。
宸恩四海周流及，武帝王封乃平揖。
我宋修文偃武初，词林翰苑森扶疏。
窦仪陶谷端何如，峨冠曳履承明庐。
草昧功名向武夫，讨论润色姑徐徐。
剪夷五代尊图书，墨客稍稍跻天衢。
中间作者相踵武，请试从头为君语。
真宗皇帝亲神宇，杨亿风流玉堂处。
倾金注瓦横樽俎，大笑哄堂任豪举。
逡巡百尺江南楮，密扫煤烟骤如雨。
六一超然又不同，陈言万纸一洗空。
晋宋齐梁不待攻，两汉直抵元和中。
龙骧凤举扶桑中，五采射日吞长虹。
满堂玉磬谐金钟，纷然和者如笙镛。
木铎可怜声独悄，一振铿然须大老。
伊说数公无处讨，萧曹丙魏规模小。
马迁班固工品藻，出处行藏何太少。
升沉将相王侯了，经天纬地凭谁好。
信知风采古为多，尧舜文章焕若何。
东作西成南已讹，真人更集满东坡。
夷夔礼乐俄森罗，黼黻郊庙金盘陀。
羽毛率舞呈天和，高阳才子前赓歌。
君哉颔首一俞尔，执简抽毫无及矣。
周公整顿乾坤已，开阖明堂复如此。
从头制作轩辕始，海兽山禽咸献美。
衮冕分明圭玉侈，六代光华蔼天子。
日月星辰缋九天，虫鱼草木续山川。
群圣文章想亦然，百家妙理何周旋。
离离黍稷春风前，东周一去追无缘。
帝德王功只仅传，庙堂急管催繁弦。
巍哉孔子尊如帝，矫矫孟轲天莫制。
斯文其丧今何在，邹鲁邈然安可再。
扬雄力寡知无奈，天禄校雠真末计。
江海悠悠百川逝，回首相望几千载。
熙宁天子悯斯文，展转搜扬到海垠。
丞相王公举趾尊，委蛇二老西来宾。
咀嚼六经如八珍，补葺东鲁锄西秦。
天子资之又日新，八风自转成天钧。
顷从孟子驱杨墨，他日淫词又榛棘。
丰镐荒凉天空碧，中庸一路几充塞。
金陵为此深求直，二十年来人稍识。
求之左右逢星极，内圣外王真准的。
古人效学丰文斯，堂陛之间意已移。
彝何虎蜼尊何牺，云何簠簋加灵龟。
不然制作知无时，反鲁诗书一贯之。
明明古训识者谁，百家效语如婴儿。
蝌蚪六书藏屋壁，岂比锺王论笔迹。
会通意象如作易，不假语言含妙德。
倘从对偶音声觅，洙泗文章少平仄。
解到雕虫童子识，斯人稍得扬雄力。
熙宁论撰亦何惭，况把先儒众说参。
举世传经作指南，辟雍泮水堆牙签。
或者嚣然痛欲歼，安得诸儒口遂钳。
圣主贤王实询佥，公当一语令师严。
翻思偃蹇熙宁末，苦信古书由世拙。
金陵户外履成列，称衡一刺终漫灭。
仿佛五经无二说，堂堂万里星中月。
欲论西汉谁优劣，忽若吟蝉风脰咽。
边韶性懒读书顽，病甚相如下笔悭。
敢望言如雾豹斑，担簦负笈徒间关。
沂水春来粗解颜，浴沂童子弥春湾。
先哲如龙尚许攀，鼓琴从之岂浪闲。
可怜道德共耕猎，何苦侯门俟弹铗。
不挟而来聊自惬，栩然梦尔为蝴蝶。
饮中数子刘伶侠，江外主人张翰摄。
短船下水轻仍捷，落帆解舵吴山胁。

昔日欧阳心独苦，搜罗天下文中虎。
未逢贾马嗟谁有，昆体文章正旁午。
一得眉山老翁语，始惬平生好奇古。
骞腾鸾凤螭虬侣，锦绣肾肠终日吐。
眉山跨马挟双龙，迤逦斜欹剑阁东。
一息万里先群雄，是日鲁酒归醇醲。
仁庙当朝起数公，四时阊阖来清风。
眉山秉笔摩苍穹，稽首献议何雍容。
是时庆历垂嘉祐，东省西垣半耆旧。
一代伟人争入彀，大开黄阁咸虚受。
公时脱颖眉山后，歆向机云同一奏。
建安数子空鸣脰，集贤学士皆笼袖。
玉人发马下天阶，华盖星边捧诏来。
天子延英不浪开，为公此日深徘徊。
金吾侍侧天颜低，上列四辅前三台。
相与畴咨将相材，飘然八骏先龙媒。
西京应制十八九，晁董褎然为举首。
此辈昂藏希世有，刘蕡又作蛟龙吼。
观公举劝新人手，玉壶破碎珠囊剖。
许国诚心仍贯斗，识者谈之不容口。
天公一见列诗曹，指挥姮娥供兔毫。
公歌数阙风刁刁，若耶溪上皆停桡。
郢客掷笔不敢操，楚人往往收离骚。
李杜藩墙不甚牢，李白脱却锦绣袍。
东风颠入五湖里，万籁声声酷龙耳。
河伯江妃愁欲死，只恐公来搜见底。
南登灞岸将何以，直节壮怀聊自倚。
养得身长数千里，天地一夜风雷起。
官家内相能几人，几人到此陪经纶。
天语叮咛下降频，金莲烛畔窥龙鳞。
日曝花砖暖绣裀，镮金珮玉何申申。
姮娥唤作真麒麟，焉知韩李非前身。
龙楼漏箭铜壶挹，隠约六街驺唱入。
传宣使者翻然集，月题控马天门立。
锦笺琼管尚书给，九韶忽然如俯拾。
宸恩四海周流及，武帝王封乃平揖。
我宋修文偃武初，词林翰苑森扶疏。
窦仪陶谷端何如，峨冠曳履承明庐。
草昧功名向武夫，讨论润色姑徐徐。
剪夷五代尊图书，墨客稍稍跻天衢。
中间作者相踵武，请试从头为君语。
真宗皇帝亲神宇，杨亿风流玉堂处。
倾金注瓦横樽俎，大笑哄堂任豪举。
逡巡百尺江南楮，密扫煤烟骤如雨。
六一超然又不同，陈言万纸一洗空。
晋宋齐梁不待攻，两汉直抵元和中。
龙骧凤举扶桑中，五采射日吞长虹。
满堂玉磬谐金钟，纷然和者如笙镛。
木铎可怜声独悄，一振铿然须大老。
伊说数公无处讨，萧曹丙魏规模小。
马迁班固工品藻，出处行藏何太少。
升沉将相王侯了，经天纬地凭谁好。
信知风采古为多，尧舜文章焕若何。
东作西成南已讹，真人更集满东坡。
夷夔礼乐俄森罗，黼黻郊庙金盘陀。
羽毛率舞呈天和，高阳才子前赓歌。
君哉颔首一俞尔，执简抽毫无及矣。
周公整顿乾坤已，开阖明堂复如此。
从头制作轩辕始，海兽山禽咸献美。
衮冕分明圭玉侈，六代光华蔼天子。
日月星辰缋九天，虫鱼草木续山川。
群圣文章想亦然，百家妙理何周旋。
离离黍稷春风前，东周一去追无缘。
帝德王功只仅传，庙堂急管催繁弦。
巍哉孔子尊如帝，矫矫孟轲天莫制。
斯文其丧今何在，邹鲁邈然安可再。
扬雄力寡知无奈，天禄校雠真末计。
江海悠悠百川逝，回首相望几千载。
熙宁天子悯斯文，展转搜扬到海垠。
丞相王公举趾尊，委蛇二老西来宾。
咀嚼六经如八珍，补葺东鲁锄西秦。
天子资之又日新，八风自转成天钧。
顷从孟子驱杨墨，他日淫词又榛棘。
丰镐荒凉天空碧，中庸一路几充塞。
金陵为此深求直，二十年来人稍识。
求之左右逢星极，内圣外王真准的。
古人效学丰文斯，堂陛之间意已移。
彝何虎蜼尊何牺，云何簠簋加灵龟。
不然制作知无时，反鲁诗书一贯之。
明明古训识者谁，百家效语如婴儿。
蝌蚪六书藏屋壁，岂比锺王论笔迹。
会通意象如作易，不假语言含妙德。
倘从对偶音声觅，洙泗文章少平仄。
解到雕虫童子识，斯人稍得扬雄力。
熙宁论撰亦何惭，况把先儒众说参。
举世传经作指南，辟雍泮水堆牙签。
或者嚣然痛欲歼，安得诸儒口遂钳。
圣主贤王实询佥，公当一语令师严。
翻思偃蹇熙宁末，苦信古书由世拙。
金陵户外履成列，称衡一刺终漫灭。
仿佛五经无二说，堂堂万里星中月。
欲论西汉谁优劣，忽若吟蝉风脰咽。
边韶性懒读书顽，病甚相如下笔悭。
敢望言如雾豹斑，担簦负笈徒间关。
沂水春来粗解颜，浴沂童子弥春湾。
先哲如龙尚许攀，鼓琴从之岂浪闲。
可怜道德共耕猎，何苦侯门俟弹铗。
不挟而来聊自惬，栩然梦尔为蝴蝶。
饮中数子刘伶侠，江外主人张翰摄。
短船下水轻仍捷，落帆解舵吴山胁。

洒落岩题宴寂高，旋添香火挂青袍。
霜头不惧九侯剑，雪臂应□二祖刀。
月照瓦棺服虎兕，风吹石室啸狷猿。
檐前旧雨天花处，循想眉间两白毫。

满眼多是水，岁事从可知。
早时谓有余，今空未免饥。
一雨又三日，见者皆攒眉。
天作人承之，到此终何为。

鞭长不能及马腹，有限生涯时苦促。
空使后人悲前人，雷塘春草年年绿。
谁知秀色若可餐，风光付与初凭肩。
力殚四海笑未已，眉黛一螺当几钱。
君不见黄金栋梁回首蠹，漠漠胡沙青冢暮。
么弦欲断空自知，千金漫买长门赋。
膏油续尽天须晓，石土余垒可长保。
就令并蒂永不分，也应终恨雷塘草。

端门风月十年抛，垂老山林寄一瓢。
可得故人来市脚，共寻陈迹到江郊。
麦黄且置尘中累，眉白欣投世外交。
只恐话长清夜短，明朝去路不相饶。

雨后山尤好，秋来方此时。
心清觉老健，步懒欲归迟。
林响惊鼷鼠，风闲叫画眉。
善人吾岂敢，去此尚何之。

草草声名等漏卮，相逢佳处暂舒眉。
我方击节聊乘兴，君可忘忧莫见疑。

万点寒鸦，一轮秋月。
时节因缘，因谁漏泄。
眼光如电舌如雷，遶颔须眉满头雪。
若问人间大导师，踏着称锤硬似铁。

可畏而亲，不扶而直。
艺表士林，望高王国。
如在广庭，鹄立柱石。
翼翼眉间，尝满黄色。

浓眉深眼，出尘之相。
幅巾燕服，经世之状。
有时收沙界于一粒粟，忽然乘长风破万里浪。
固知透过六轮，可谓森罗万象。
本谁鼻端挥斤，先生信是神匠。

密雨着地三四尺，斑驳云开日已西。
坐来指点经行处，问我何年别虎溪。
十分酒到一举尽，笑我强饮如登梯。
灯火荧荧夜未艾，回首但觉娥眉低。
今朝未食先破赵，明日凭熊欲下齐。
门外马嘶独未起，据鞍才许趋鸡啼。

齐眉去，朝天回。
一声号，千声催。
土匀才布一抟许，试锥只恐锥锋摧。
万仞连云绝川路，胡骑回还不敢觑。
但云本是汉家地，如此携家渡河去。
渡河去，莫回头。
汉家人人要首级，渭州门外签尔喉。

鹿头关下花深处，竹马曾寻彩衣路。
虽知梨栗是生涯，人道风烟如鄠杜。
四十年来若断桥，问津无计冷潇潇。
一闻此语心先醉，似向江边笋自烧。
羡君材器森诸有，宝带垂腰今一叟。
未说常开坛上旗，且须再遣云中守。
从来别驾不谋身，欲作蛾眉会里人。
本是文殊亲接引，定应见处必逢君。

几年保新阡，托身斗一方。
问语得野人，禾黍共登场。
迁疏傥可老，持须时抑扬。
顾非马上才，犹怀袖中刚。
西风荡微气，仰视明星光。
叩齿咏真主，白眉谁最良。
师门守边钥，表表南方强。
逋诛百年寇，敢谓莫我当。
牝鸡久司晨，群吠移当阳。
荤膻固难律，谁可无宫商。
堂堂发天机，右钺左仗黄。
一旦念风云，果知筹策长。
洗涤尽余滓，万翼争回翔。
能无出囊颖，及顾箕子傍。
平生惯草衣，岂堪事戎行。
强歌出塞曲，夭矫参龙章。
蝇因逸骥速，马为奏瑟昂。
尚期骛鼓操，奋力起病床。
贺兰夺故穴，安西还旧疆。
归上千万寿，重赓庶事康。

身世低回不自期，个中消息更谁知。
江边折尽青青柳，才见云头月画眉。

得水能仙天与奇，寒香寂寞动冰肌。
仙风道骨今谁有，淡扫蛾眉簪一枝。

窗间多病委枯骸，陌上初收雨后埃。
公子风流过京兆，正堪眉妩傍妆台。

我昔同登法云地，道场不异耆暗山。
指出后身自在通，当日曾闻新受记。
秀眉明目坏色衣，谁其写成比丘相。
只这便是紫金容，在在处处咸恭敬。

翠眉连娟舞袖长，春风自对理容妆。
染丝绣作双鸳鸯，欲飞不飞在罗裳。
耳中明月珠，肘后锦香囊。
凭高欲有寄，所寄在远方。
追风还君立路傍，岂不有地能相当，请著一鞭尘土黄。

敛袂出明光，琵琶道路长。
初闻胡骑语，未解汉宫妆。
薄命随尘土，元功属庙堂。
蛾眉如有用，惭愧羽林郎。

汉家太史宋公孙，漫逐班行谒帝阍。
燕颔封侯空有相，蛾眉倾国自难昏。
家徒四壁书侵坐，马瘦三山叶拥门。
安得风帆随雪水，江南石上对漥尊。

河汉牛与女，咫尺不得语。
欢然共秋盘，以兹不忘故。
我友在天末，问天许见否。
云雨隔九关，日月不我与。
念公坐臞禅，守心如缚虎。
颇思携法喜，举案馌南亩。
不闻犯斋收，犹闻画眉诩。
良为鼻祖来，渠伊为伴侣。
我有桂溪刀，聊凭东风去。

蘋汀游女能骑马，传道蛾眉画不如。
宝扇真成集陈隼，史臣今得杀青书。

平生所闻陈汀州，蝗不入境年屡丰。
东门拜书始识面，鬓发幸未成老翁。
官饔同盘厌腥腻，茶瓯破睡秋堂空。
自言不复娥眉梦，枯淡颇与小人同。
但忧迎笑花枝红，夜窗冷雨打斜风，秋衣沉水换薰笼。
银屏宛转复宛转，意根难拔如薤本。

映日低风整复斜，绿玉眉心黄袖遮。
大梁城里虽罕见，心知不是牛家花。

众真绝妙拥灵君，晓然梦之非纷纭。
窗中远山是眉黛，席上榴花皆舞裙。
借问琵琶得闻否，灵君色庄妓摇手。
两客争棋烂斧柯，一儿坏局君不呵。
杏梁归燕语空多，奈此云窗雾阁何。

北客未尝眉自颦，南人夸说齿生津。
磨钱和蜜谁能许，去蒂供盐亦可人。

汝南许文休，马磨自衣食。
但闻郡功曹，满世名籍籍。
渠命有显晦，非人作通塞。
秦氏多英俊，少游眉最白。
颇闻鸿雁行，笔皆万人敌。
吾早知有觏，而不知有觌。
少仪袖诗来，剖蚌珠的皪。
乃能持一镞，与我箭锋直。
自吾得此诗，三日卧向壁。
挽士不能寸，推去辄数尺。
才难不其然，有亦未易识。

剪髻宾筵盛，齐眉妇礼闲。
谓宜俱白发，忽去作青山。
大梦惊蝴蝶，何时识佩环。
哀歌行欲绝，丹旐雨斑斑。

和氏有尺璧，楚国无人知。
青山抱国器，岁月忽如遗。
但使玉非石，果有遭逢时。
吾宗固神秀，天乃晚成之。
兰芳深九畹，露味挹三危。
流俗不顾省，古人可前追。
胸中凌云赋，自贵知音希。
渊源学未浅，孝友家正肥。
与世殊轨辙，三黜理亦宜。
吴溪浣纱女，不用朱粉施。
岂伊风尘子，市门自夸毗。
我作僰道囚，三年始放归。
邂逅终日语，贻我五字诗。
句如秋雨晴，远峰抹修眉。
老马甘伏枥，坐看天骥驰。
洒扫清樾下，当为果茗期。
光阴去易失，日月转两仪。
仲氏有东园，花竹深可依。
寸步不往来，千里常梦思。
几时开后户，扶策方自兹。

吾宗墨修竹，心手不自知。
天公造化炉，揽取如拾遗。
风雪烟雾雨，荣悴各一时。
此物抱晚节，君又润色之。
抽萌或发石，悬棰有阽危。
林梢一片雨，造次以笔追。
猛吹万籁作，微凉大音希。
霜兔束毫健，松烟泛砚肥。
盘桓未落笔，落笔必中宜。
今代捧心学，取笑如东施。
或可遗巾帼，选耎如辛毗。
生枝不应节，乱叶无所归。
非君一起予，衰病岂能诗。
忆君初解鞍，新月挂弯眉。
夜来上金镜，坐叹光景驰。
我有好东绢，晴明要会期。
猗猗淇园姿，此君有威仪。
愿作数百竿，水石相因依。
他年风动璧，洗我别后思。
开图慰满眼，何时遂臻兹。

得水能仙天与奇，寒香寂寞动冰肌。
仙风道骨今谁有，淡扫蛾眉簪一枝。

少游醉卧古藤下，谁与愁眉唱一杯。
解作江南断肠句，只今唯有贺方回。

一病能恼安乐性，四病长作一生愁。
借问四休何所好，不令一点上眉头。

风流五日张京兆，今日诸孙困小官。
作尹大都如广汉，画眉仍复近长安。
三人成虎事多有，众口铄金君自宽。
酒兴情亲俱不浅，贱生何取罄交欢。

去年君渡河，枣下实离离。
今年君渡河，剥枣咏豳诗。
直缘恩义重，不惮鞍马疲。
诗书半行李，道路费岁时。
亲交叹存亡，学问访阙遗。
我多后时悔，君亦见事迟。
即此有真意，定非儿女知。
虚名无用处，北斗与南箕。
燕赵游侠子，长安轻薄儿。
狂掉三寸舌，躐登九级墀。
覆手云雨翻，立谈光阴移。
歃血盟父子，指天出肝脾。
从来国器重，见谓骨相奇。
筑岩发梦寐，猎渭非熊螭。
百工改绳墨，一世擅文词。
全人脰肩肩，瓮盎妩且宜。
大槐阴黄庭，女萝绵络之。
昭阳两兄弟，还自妒蛾眉。
工颦又宜笑，百辈来茹咨。
班姬轻鸿毛，更合众口吹。
引绳痛排拫，蒙蔽枉成帷。
惟恐出己上，杀之如弈棋。
尘埃百年琴，绝弦为锺期。
落落虎豹文，义难管中窥。
至今扬子云，不与俗谐嬉。
岁晚草玄经，覃思写天维。
脱身天禄阁，危于剑头炊。
卧闻策董贤，闭门甘忍饥。
五侯盛宾客，驺辔交横驰。
时通问字人，得酒未曾辞。
近者君家翁，天与脱馽鞿。
已为冥冥鸿，矰缴尚安施。
养兰寻僧圃，爱竹到水湄。
北阙免朝请，西都分保厘。
文章九鼎重，富贵一黍累。
赵良请灌园，但为商君嗤。
弃甲尚文过，兕多牛有皮。
出仕书掣肘，归来菊荒篱。
不为五斗折，自无三径资。
胜箭洗蹀血，归鞍悬月支。
斯人万户侯，造物付𬬻锤。
我观史臣篇，疏略记糟醨。
譬如官池蛙，谁能问公私。
君怀明月珠，簸弄沧海涯。
深房佩芳兰，固是王所姬。
南贡尚包橘，汉滨莫大随。
每来促谈麈，风生庭竹枝。
肮脏得家法，伊优不能为。
但听呼摴蒱，便足解人颐。
功成在漏刻，颖利处囊锥。
失势落坑阱，寒窀如愁鸱。
得马折足祸，亡羊多歧悲。
屡敌因心计，伏兵几面欺。
长戈仰关来，吐款受羁縻。
万事只如此，毕竟谁成亏。
爱君方寸间，醇朴乃器师。
安得摆俗缠，东冈并鉏犁。
由来在阴鹤，不必振羽仪。
送行倾车盖，载酒满鸱夷。
天高木叶下，潦退河流卑。
屯云搴六幕，新月吐半规。
人生会面难，取醉听狂痴。
语阱发欺笑，诗锋犯嘲讥。
悬知履霜来，少别为不怡。
天津媚河汉，阙角挂秋霓。
中有鬼与神，赤舌弄阴机。
夜光但十袭，出怀即瑕疵。
去去善逆旅，冻醪约重持。
山药倒藤架，红梨带寒曦。
坐须骑奴还，淹留岁恐期。
无为出门念，牵衣婴孺啼。
短韵愿成诵，时时寄相思。

张侯堂堂身八尺，老大无机如汉阴。
猛摩虎牙取吞噬，自叹日月不照临。
策名日已污轩冕，逃去未必焚山林。
我评君才甚高妙，孤竹截管空桑琴。
四十未曾成老翁，紫髯垂颐郁森森。
眉宇之间见风雅，蓝田烟雾生球琳。
胸中垒块正须酒，东海可揽北斗斟。
古人已悲铜雀上，不闻向时清吹音。
百年毁誉付谁定，取醉自可结舌喑。
使公系腰印如斗，驷马高盖驱骎骎。
亲朋改观婢仆敬，成都男子宁异今。
又言屋底甚悬磬，儿婚女嫁取千金。
古来圣贤多不饱，谁能独无父母心。
众雏堕地各有命，强为百草忧春霖。
艾封人子暗目睫，与王同床悔沾襟。
陇鸟入笼左右啄，终日思归碧山岑。
一生能几开口笑，何忍更遣百虑侵。
忽投雄篇写逸兴，仰占乾文动奎参。
自陈使酒尝骂坐，惜予不与朋盍簪。
君材蜀锦三千丈，要在刀尺成衣衾。
南朝例有风流癖，楚地俗多词赋淫。
屈原离骚岂不好，只今漂骨沧江浔。
正令夷甫开三窟，猎以我道皆成禽。
温恭忠厚神所劳，于鱼得计岂厌深。
丈夫身在要勉力，岂有吾子终陆沈。
鄙人相士盖多矣，勿作蔡泽笑噤吟。

君不见生不愿为牛后，宁为鸡口。
吾闻向来得道人，终古不忒如维斗。
希价咸阳诸少年，可推令往挽令还。
俗学风波能自拔，我识廖侯眉宇间。
省庭无人与争长，主司得之如受赏。
东家一笑市尽倾，略无下蔡与阳城。
生珠之水砂砾润，生玉之山草木荣。
观君词章亦如此，谅知躬行有君子。
更约探囊阅旧文，蛛丝灯花助我喜。
贤乐堂前竹影斑，好鸟自语莫令弹。
北邻著作相劳苦，整驾谒子邀同攀。
应烦下榻煮茶药，坐待月轮衔屋山。

少日心期转谬悠，蛾眉见妒且障羞。
但令有妇如康子，安用生儿似仲谋。
横笛牛羊归晚径，卷帘瓜芋熟西畴。
功名可致犹回首，何况功名不可求。

大灵寿日月，化石皖公陂。
偶无斧斤寻，不作宰上碑。
倾首若有谓，指泉来自西。
泉甘崖木老，坐啸欲忘归。
风流裴通直，商略从我嬉。
莳梅盈百科，洗石出崛奇。
更约聘石工，镵我灵龟诗。
舅弟妙学古，亦复古须眉。
卿家北海公，笔法可等夷。
为我书斯文，要与斗牛垂。

儿时拜公床，眼碧眉紫烟。
舍前架茅茨，炉香坐僧禅。
女奴煮罂粟，石盆泻机泉。
今来扫门巷，竹间翁蜕蝉。
堂堂列五老，胜气失江山。
石盆烂黄土，茅斋薪坏椽。
女奴为民妻，又瘗蒿里园。
当年笑语地，华屋转朱栏。
课儿种松子，伞盖上参天。
投策数去日，木行天再环。
先生古人风，铁胆石肺肝。
眼前不可意，壮日挂其冠。
解衣庐君峰，洗耳瀑布源。
雾豹藏文章，惊世时一斑。
众人初易之，久远乃见难。
忆昔子政在，为翁数解颜。
五兵森武库，河汉落舌端。
王阳已富贵，尘冠不肯弹。
呻吟刊十史，凡例墨新干。
宰木忽拱把，相望风隧寒。
百楹书万卷，少子似翁贤。

丹青古藏壁，风雨饱侵食。
拂尘开藻鉴，志士泪霑臆。
灵山远飞来，不可以智测。
龙神湛回向，拥卫立剑戟。
依稀吴生手，旌旆略可识。
鸿蒙插楼殿，毫发数动植。
广林瞻二圣，有众拱万亿。
飞行凑六合，揽取著一席。
人人开生面，绝妙推心得。
李侯天机深，指点目所及。
三生石上梦，天乐鸣我侧。
幽寻前日事，晦明忽复易。
章生南溟鹏，笼槛锁六翮。
能同寂寞游，浊酒聊放适。
西风叶萧萧，蟋蟀依墙壁。
家无万金产，四邻砧声急。
藜羹傲鼎食，蓝缕亦山立。
并船有歌姝，粉白眉黛黑。
期公开颜笑，醉语杂翰墨。
不须谈俗事，只令人气塞。

独扫蛾眉作远山，春风瑶草照朱颜。
我来欲问许玉斧，二十四峰如髻鬟。

菩萨清凉月，游于毕竟空。
我观诸境尽，心与古人同。
僧发侵眉白，桃花映竹红。
傥来寻祖意，展手似家风。

赤豹负文章，岁晚智剞劂。
渴饮南山雾，饥食西山蕨。
封狐托脂泽，眉颊颇秀发。
时时一樽酒，婆娑弄风月。

楚宫细腰死，长安眉半额。
比来翰墨场，烂漫多此色。
文章本心术，万古无辙迹。
吾尝期斯人，隠若一敌国。

蛾眉在蒿莱，金玉千里音。
遥思甑生尘，汗漫观古今。
沉冥惊人句，摹写咏时禽。
无为愁肝肾，君子要刳心。

雨罢山泽明，日长花柳困。
游丝上天衢，观物得无闷。
时从顾曲人，笋馔酌春酝。
季子未识面，想见眉目俊。
新诗如鸣弦，快读开鄙吝。
铜官鲁诸生，事道三无愠。
比来工五字，句法妙何逊。
枯棋覆吴图，青简玩秦烬。
叶暗黄鸟时，风号报花信。
遥仰吟思苦，江锦割向尽。
应烦王公子，又破黄封印。

春风倚樽俎，绿发少年时。
酒胆大如斗，当时淮海知。
醉眼槩九州，何尝识忧悲。
看云飞翰墨，秀句咏蛛丝。
乐如同队鱼，游泳清水湄。
波涛倏相失，岁月秣马驰。
客事走京洛，乡贡趋礼闱。
艰难思一臂，讲学抱群疑。
邂逅无因得，君居天南陲。
谁言井里坐，忽枉故人诗。
清如秋露蝉，高柳噫衰迟。
感叹各头白，民生竟自痴。
过门不我见，宁复论前期。
杯酒良难必，况望功名垂。
吉守乡丈人，政成犬生牦。
绿柳阴铃阁，红莲媚官池。
开轩纳日月，高会无吏讥。
琵琶二十四，明妆百骑随。
为公置乐饮，才可慰路岐。
矧公妙顾曲，调笑才不羁。
幕中佳少年，多欲从汝嬉。
人事喜乖牾，会莫把一卮。
朝云高唐观，客枕劳梦思。
主翁悲琴瑟，生憎见蛾眉。
君亦晚坎坷，有句怨弃遗。
夜光暗投人，所向蒙诋嗤。
相思秋日黄，西岭含半规。
老矣失少味，尚能诗酒为。
忽解扁舟下，何年复来兹。
寄声缓行李，激箭无由追。

乳花翻椀正眉开，时苦渴羌冲热来。
知味者谁心已许，维摩虽默语如雷。

外家有金玉，我躬之道术。
有衣食我家之德心，使我蝉蜕俗学之市，乌哺仁人之林。
养生事亲汔师古，炊玉爨桂能至今。
岁暮三十裘，食口三百指。
寒不缉江南之落毛，饥不拾狙公之橡子。
平生荆鸡化黄鹄，今日江鸥作樊雉。
人言无忌似牢之，挽入书林觑文字。
更蒙着鞭翰墨场，赠研水苍珪玉方。
蓬门系马晚色浄，茅檐垂虹秋气凉。
湔拂垢面生寒光，汉隶书吕规其阳。
吕翁之冶与天通，不但澄埿烧铅黄。
初疑蛮溪水中骨，不见鸜鹆目突兀。
但见受墨无声松花发，颇似龙尾琢紫烟。
不见罗縠纹粼粼，但见含墨不泄如寒渊。
往在海濒时，晨夕亲几杖。
恪居有官次，遣吏问无恙。
抚摩宝泓置道山，郁郁秀气似舅眉宇间。
其重可以回进躁之首，其温可以解横逆之颜。
乌虖端是万乘器，红丝潭石之际知才难。

夫亡子幼如月魄，摧尽蛾眉作诗客。
二十余年刮地寒，见儿成人乃禅寂。
万事新新不留故，瘦藤六尺持门户。
烦恼林中即是禅，更向何门觅重悟。

陈侯学诗如学道，又似秋虫噫寒草。
日晏肠鸣不俛眉，得意古人便忘老。
君不见向来河伯负两河，观海乃知身一蠡。
旅床争席方归去，秋水黏天不自多。
春风吹园动花鸟，霜月入户寒皎皎。
十度欲言九度休，万人丛中一人晓。
贫无置锥人所怜，穷到无锥不属天。
呻吟成声可管弦，能与不能安足言。

城西冷叟半忙闲，人道王阳得早还。
四望楼台皆我有，一原花竹住中间。
初无狗盗窥篱落，底事蛾眉失锁关。
每为朝天三十里，时时惊枕梦催班。

拾遗流落锦官城，故人作尹眼为青。
碧鸡坊西结茅屋，百花潭水濯冠缨。
故衣未补新衣绽，空蟠胸中书万卷。
探道欲度羲皇前，论诗未觉国风远。
干戈峥嵘暗宇县，杜陵韦曲无鸡犬。
老妻稚子且眼前，弟妹飘零不相见。
此公乐易真可人，园翁溪友肯卜邻。
邻家有酒邀皆去，得意鱼鸟来相亲。
浣花酒船散车骑，野墙无主看桃李。
宗文守家宗武扶，落日蹇馿驮醉起。
愿闻解鞍脱兜鍪，老儒不用千户侯。
中原未得平安报，醉里眉攒万国愁。
生绡铺墙粉墨落，平生忠义今寂寞。
儿呼不苏馿失脚，犹恐醒来有新作。
常使诗人拜画图，煎胶续弦千古无。

正月尾，垂云如覆盂，雁作斜行书。
三十六陂浸烟水，想对西江彭蠡湖。
人言春色浓如酒，不见插秧吴女手。
冷卿小坞颇藏春，张侯官居柳对门。
当风横笛留三弄，烧烛围棋覆九军。
尽是向来行乐事，每见琵琶忆朝云。
只今不举蛾眉酒，红牙捍拨网蛛尘。
曹侯束书丞太仆，试说相马犹可人。
照夜白，真乘黄。
万马同秣随低昂，一矢射落皂雕双。
张侯犹思在戎行，横山虎北开汉疆。
冷卿智多发苍浪，牛刀发硎思一邦。
政成十缀舞红妆，两侯不如曹子方。
朵颐论诗猬毛张，龟藏六用中有光。
何时端能俱过我，扫除北寺读书堂。
菊苗煮餠深注汤，更碾盘龙不入香。

渺然今日望人材，每见紫芝眉宇开。
又触惠文江海去，快帆谁与挽令回。

谪官犹得住蓬莱，抱牍人稀书卷开。
张敞怃眉应急召，董宣强项莫低回。

城中蛾眉女，珂佩响珊珊。
鹦鹉花间弄，琵琶月下弹。
长歌三日绕，短舞万人看。
未必长如此，芙蓉不耐寒。

倒海弄明月，伐山茹芝英。
婆娑一世间，浩荡怀友生。
佳人貂襜褕，眉宇秋江晴。
胸怀府万物，器识谢群英。
赠我白雪弦，此意少人明。
别怀数弦望，相思何时平。
犹忆把樽酒，夜谈尽传更。

豫章黄鲁直，既拙又狂痴。
往在江湖南，渔樵乃其师。
腰斧入白云，挥车棹清溪。
虎豹不乱行，鸥鸟相与嬉。
遇人不崖异，顺物无瑕疵。
不知爱故厌，不悔为人欺。
晨朝常漫出，莫夜亦漫归。
漫尉叶公城，漫抚病余黎。
不纂非己事，不趋非吾时。
人骂狂痴拙，鲁直更喜之。
或请陈漫尉，寿尉蒲萄卮。
酒行激懦气，攘袂起哨规。
君子守一官，乌肯苟简为。
奈何如秋葭，信狂风离披。
漫行恐污德，漫止将败机。
漫默买猜谤，漫言来诟讥。
漫尉谢答客，愿客深长思。
漫行无轨躅，漫止无馽鞿。
漫默怨者寡，漫言知者希。
吾生漫叟后，不券与之齐。
於戏独如子，因使目为眉。
强颜不计返，乾坤一醯鸡。
昆仑视糟垤，既化不自知。
悔吝虽万涂，直道甚坦夷。
覆辙索孤竹，奔车求仲尼。
以旌招虞人，贱者不肯尸。
玉润安可涸，日光安可缁。
斯言出系表，当以罔象窥。
赋分有自然，那用时世移。
吾漫诚难改，尽醉不敢辞。

昔人有真意，政在无美恶。
微言见端绪，垂手延后觉。
大声久辍响，谁继夫子铎。
长笑二南闲，斯道公不薄。
性怀如珮环，诗笔若陨雹。
前篇戏调公，深井下短索。
子云最清浄，亦动解嘲作。
光尘贵和同，玉石尚磊落。
众人开眼眠，公独寤此乐。
昔在西宫游，初非朝夕约。
邂逅二三子，蛾眉能劝客。
坐嫌席闲疏，酒恨盏底窄。
骊驹我先返，看朱已成碧。
况闻公等醉，歌舞恣所索。
舞余必缠头，歌罢皆举白。
清狂稍稍出，应节自不错。
譬如观俳优，谁能不一噱。
何为苦解纷，迺似自立敌。
人生忽远行，车马无归迹。
黄粱一炊顷，梦尽百年历。
弃置勿重陈，虚心待三益。

西瞻岷山兮东望峨眉，锦江清且涟漪。
地灵山秀诞豪杰，来入中州振羽仪。
相如傲万物，子云穷一经。
黄金卖赋聘私室，白头大夫不公卿。
穷阎卜肆闲，十步一豪英。
竟无人识李仲元，不可屈致严君平。
四君德音闭黄壤，只今垄头松柏声。
我住叶公城，常如井底坐。
不谓焦夫子，闻风肯来过。
焦子初见我，如兰生幽林。
春风为披拂，始得香满襟。
中怀坦夷眉宇静，外慕淡薄天机深。
花开鸟啼昼寂寂，酒阑烛明夜沈沈。
人皆扶牵烂漫醉，子更把书求本心。
二年与灯火，琢子之玉炼我金。
焦夫子，我以陋邦无人把书策，邂逅逢君得三益。
胡为弃我忽远行，手捧嘉阳从事檄。
焦夫子，君起为我舞，我其为君歌。
君方跨马涉远道，湖外地少山川多。
霜秋摇落天日远，西风翻翻水惊波。
一筵谈笑遂相失，两地离愁各奈何。
焦夫子，酒行君定起。
此杯须百分，少别遂万里。
归寻所种树，应已数千尺。
试照嘉阳水，君发犹未白。
古人不朽事，所愿更勉力。
别后相逢岂在言，拭目看君进明德。

西瞻岷山兮东望峨眉，锦江清且涟漪。
地灵山秀诞豪杰，来入中州振羽仪。
相如傲万物，子云穷一经。
黄金卖赋聘私室，白头大夫不公卿。
穷阎卜肆闲，十步一豪英。
竟无人识李仲元，不可屈致严君平。
四君德音闭黄壤，只今垄头松柏声。
我住叶公城，常如井底坐。
不谓焦夫子，闻风肯来过。
焦子初见我，如兰生幽林。
春风为披拂，始得香满襟。
中怀坦夷眉宇静，外慕淡薄天机深。
花开鸟啼昼寂寂，酒阑烛明夜沈沈。
人皆扶牵烂漫醉，子更把书求本心。
二年与灯火，琢子之玉炼我金。
焦夫子，我以陋邦无人把书策，邂逅逢君得三益。
胡为弃我忽远行，手捧嘉阳从事檄。
焦夫子，君起为我舞，我其为君歌。
君方跨马涉远道，湖外地少山川多。
霜秋摇落天日远，西风翻翻水惊波。
一筵谈笑遂相失，两地离愁各奈何。
焦夫子，酒行君定起。
此杯须百分，少别遂万里。
归寻所种树，应已数千尺。
试照嘉阳水，君发犹未白。
古人不朽事，所愿更勉力。
别后相逢岂在言，拭目看君进明德。

邱郎气如春景晴，风暄百果草木生。
眼如霜鹘齿玉冰，拥书环坐爱窗明。
松花泛砚摹真行，字身藏颖秀劲清，问谁学之果兰亭。
我昔颇复喜墨卿，银钩虿尾烂箱籝，赠君铺案黏曲屏。
小字莫作痴冻蝇，乐毅论胜遗教经。
大字无过瘗鹤铭，官奴作草欺伯英。
随人作计终后人，自成一家始逼真。
卿家小女名阿潜，眉目似翁有精神。
试留此书他日学，往往不减卫夫人。

凤凰山人开竹径，楼成溪山深照映。
眉闲郁郁似阴功，壶中有丸续人命。
劝君洗竹买梧桐，凤何时来驾归鸿。
思齐大任政勤苦，来听天子歌南风。

宜春别驾乡丈人，来假庐陵二千石。
虚舟无事鸥与游，良贾深藏客争席。
诸公鞭朴立威名，公独爱民如父兄。
诸公驭吏如束湿，公使人人得尽情。
人情居官若邮传，假守摄丞尤自便。
忧念公家眉不开，谁能勤民废寝膳。
赠行欲借笔如椽，公不肯留鼓催船。
归到宜春问春事，斑斑笋竿蕨破拳。
廖侯为邦用诗礼，府中无事多燕喜。
看公谈笑面生春，更为乡园蓺桃李。

吾闻李元中，学为古人青出蓝。
眉目之闲如太华，一段翠气连终南。
我欲从之路阻长，朱颜日夜惊波往。
苍梧玉琯生蛛网，老翁忘味倾心赏。
眼前记一不识十，谷中白驹閟音响。
灊山南闲卧青牛，万壑松声不得游。
愿君为阿阁之紫凤，莫作江湖之白鸥。

京尘无处可轩眉，照面淮滨喜自知。
风里麦苗连地起，雨中杨树带烟垂。
故林归计嗟迟暮，久客平生厌别离。
落日江南采蘋去，长歌柳恽洞庭诗。

南风吹雨下田塍，田父伸眉愿力耕。
麰麦明年应解好，帘栊今夜不胜清。
直须洗尽焦枯意，不厌屡闻飘洒声。
黄卷腐儒何所用，惟将歌咏报升平。

莫怪东墙掷果频，沈郎眉宇正青春。
自言多病腰围减，依旧琼林照映人。

重帘复幕锁蛾眉，银烛金荷醉舞衣。
长为扶头欠{豆斗}酒，不关禅病减腰围。

行役劳人望县斋，心如枯井喜尘埃。
青灯帘外萧萧雨，破梦山根殷殷雷。
新麦欲连天际好，浓云犹傍日边来。
田歌已有丰年意，令尹眉头想豁开。

子瞻堂堂，出于峨眉，司马班扬。
金马石渠，阅士如墙。
上前论事，释之冯唐。
言语以为阶，而投诸云梦之黄。
东坡之酒，赤壁之笛。
嬉笑怒骂，皆成文章。
解羁而归，紫微玉堂。
子瞻之德，未变于初尔。
而名之曰元祐之党，放之珠厓儋耳。
方其金马石渠，不自知其东坡赤壁也。
及其东坡赤壁，不自意其紫微玉堂也。
及其紫微玉堂，不自知其珠厓儋耳也。
九州四海，知有东坡。
东坡归矣，民笑且歌。
一日不朝，其间容戈。
至其一丘一壑，则无如此道人何。

眉目云开月静，文章豹蔚虎炳。
逢世爱憎怡怡，五朝公忠炯炯。

秀眉广宇，不如鲁山。
槁项黄馘，不如漆园。
韬光匿名，将在双井。
谈玄说妙，热谩两川。
枯木突兀，死灰不然。
虚舟送物，成百漏船。

荣如辱如，谁丧谁得。
萃如嗟如，不见声色。
为吏不残，去其败群。
好贤喜士，黾勉而勤。
子克家，吾税驾。
舍几而寝，漠然即化。
眉目在图，慰尔时思。
蔼然粹温，似无恙时。

眉山史应之，爱酒而滑稽。
对鄙不肖，醉眼一笑。
司马德操，万事但好。
东方戏嘲，惊动汉朝。
穷则德操，达则方朔。
天地一壶，不胶者卓。
应之老矣，似愚不愚。
江安食不足，江阳酒有余。

庞眉寂默坐空禅，万年一念无缘促。
手珠犹作奢摩他，寄迹普贤修万行。
梵天来献瑜伽具，问人亲见世尊来。
拨开眉目示梵王，诸天皆得法眼浄。

庞眉寂默坐空禅，万年一念无缘促。
手珠犹作奢摩他，寄迹普贤修万行。
梵天来献瑜伽具，问人亲见世尊来。
拨开眉目示梵王，诸天皆得法眼浄。

丈夫出家，当被坏色衣。
蜀僧袈裟，多似苾𫇴。
轻罗绉縠，染成春柳丝。
撩蜂引蝶，唯欠远山眉。

一藤出山，来正人纪。
见艺祖太宗，曰天下定矣。
如月在天，去来无疵。
巍巍颀颀，为帝王师。
圣哲肺腑，天人眉目。
三峰遶宅，岁晚松菊。

诸法坐处坐，诸佛行处行。
如来无简择，清镜坦然平。
有人借问谁家曲，眨目眉毛何似生。

普贤菩萨不来，山谷老人不去。
夜来月上胜峰，说尽萨提露布。
惊起峨眉衲子，脚酸不到中路。
杜鹃识甚闹忙，刚道不如归去。

黄龙一卧十五年，搅潭惊起旧头角。
张公搅潭是好心，但向西江起风雹。
河阳新妇画蛾眉，老婆不可重新学。
长连体上铺棘针，满钵饭饤铁菱角。
有能欢喜受供养，聪明一一安排著。
张公若问解何宗，食月虾蟆救月弓。

峨眉山中老，千颂自成集。
持问太和山，鹘臭当风立。

千峰映碧湘，真叟此中藏。
饭不着石吃，眉应似发长。
枫梩搘酒瓮，鸐风落琴床。
强效忘机者，斯人尚未忘。

水似人清光滴眼，山随天远翠浮眉。

好山如故人，欣然见眉宇。
又如梳晓鬟，红绿相媚妩。
况兹爱山者，握笔喜临赋。
有岩巉然开，欲陟纵蹇步。
清游亦不恶，胜境得饱饫。
扫石坐晚凉，浓翠湿冠屦。
好花续春迟，纷纷杂红雾。
仙家在何许，恐入桃源误。
竟为弥日留，直待山月吐。
谩寻流水归，不记来时路。

漫注横波无语处，轻拢小板欲歌时。
千愁万恨关心曲，却使眉尖学别离。

宫样梳儿金缕犀，钗梁水玉刻蛟螭。
眉间要点双心事，不管萧郎只画眉。

西村灌园生，好尚只坟史。
偶为冻馁驱，放浪离桑梓。
初谋旅人食，岁月涒滩纪。
城西谒郎官，辞业入惊喜。
题门辱皇甫，啖炙烦周𫖮。
积渐近攀援，依稀召訾毁。
郴阳不果往，刘馆聊凄倚。
俛仰秋夏交，飘然动行李。
凌云古空谷，中卧幽真士。
寄书使来前，得共考经旨。
依从得所好，不分严霜委。
宵话酒干樽，朝游屐磨齿。
春风忽浩荡，客兴又迁徙。
邑里有名卿，相寻走函纸。
淮南官未赴，盱上船犹舣。
禄廪见賸余，羁栖请依止。
萧条出门去，四月大江水。
荏苒向枞山，愔沉傍书几。
侯鲭岂无味，旅疾或多鬼。
讽诵难呻呼，辛勤一期矣。
天书问乡贡，侮角士争起。
却治举场文，归参白襕子。
征鞍遂南首，故园冲炎晷。
把卷诣棘闱，骈罗聚千趾。
文章虽草草，论荐亦舋舋。
还与同籍公，西行望旒扆。
于时冰雪恶，进步忧披靡。
迤逦达浚郊，徘徊经腊祀。
春官未相识，退作暴腮鲤。
惆怅问乡程，东随汴波驶。
南京{忄毛}懆饮，泗郡崩奔泚。
稍赴建康城，筋骸倦如死。
故人能俯接，未许论亨否。
到得爽气严，艅艎始东拟。
悠悠豫章岸，速至日无几。
进叩凌云扉，图谋备驱使。
同心颍川友，曾共长安米。
解榻苦招延，幽轩为余启。
归来坐高馆，两见柳垂蘂。
出有冯讙车，居多穆生醴。
为文万许卷，共学十余第。
放论逼玄虚，摛辞谢狂斐。
邦君颇投分，巨室能更视。
师友足成名，贫穷岂常耻。
虽怀招隠咏，敢废事君礼。
况乏一廛家，宁忘抱关仕。
须眉保方秀，时命固当俟。
蚖肆伏神龙，山梁叹雌雉。
徜徉亦何者，游衍姑从尔。
篮舆走仙都，皂盖绕仙寺。
掀呀赤松笑，颓塌豫亭醉。
极有挽袖情，非无送钩戏。
神锋正轩揭，贤诏已蒙被。
辞学属吾徒，天衢合伊迩。
败军犹鼓勇，韬略助轻恃。
自负七札豪，旌麾必摩垒。
高心不虞祸，群吠忽满耳。
绛灌怒如雷，魋仓众于蚁。
纷纭莫沮遏，回避但嗟唏。
大暑北路尘，匆匆二千里。
仓皇忍饥渴，迫若畏流矢。
又见朱雀桥，重寻保康市。
追随国庠试，玉石混臧否。
皆谓连城珍，无劳病瑰玮。
谁援周宣手，反弃中乡芑。
颠沛翅便垂，思山对蟾胐。
迢遥马鞍峡，滂湃虎林涘。
倍道怯粮空，逢人类囚罢。
朝天两朱阖，寂寞徒还篚。
无数吊唁声，伤怀泪如洗。
时情看成败，自昔有冰毁。
将军匿风棱，县尉乃凌抵。
云泉岂不好，消息视天理。
即速肥遁装，劳君屡牵褫。
宾筵堕盈昃，卦气尽壬癸。
虽往省松楸，仍来仰盆锜。
人皆贱屑越，己独念摩揣。
会得卜终焉，尤难在轻只。
赍咨灌园业，早晚工力庀。
譬彼蒙笼枝，初培就根柢。
求田阔陂侧，问舍长林尾。
此计或有涯，成家倍为美。
侵寻见冬暮，我马议驾彼。
请婚无高堂，授室藉媒氏。
风流愧王谢，族望惭昭芉。
尚恃五噫才，诸余庶忘弭。
人伦喜修正，鳏党成离仳。
驩快见芳时，承前语惉懘。
啼鹃聒窗户，野思兼耘耔。
计较理锄耰，踌躇背床笫。
栖迟抚州路，独复操尺棰。
却整半老容，临泉照清泚。
比邻旧时叟，相见意不菲。
儿孙喜诗书，扬簸借糠秕。
潭潭翠冈下，其屋亦佌佌。
虚徐事毛锥，脱略辍金耜。
盘飧得笋蕨，满腹餍青紫。
或酌山泉醪，醇香溢吟觜。
逍遥度晨夕，次第遗轩陛。
秪欲养疏慵，谁能论钦企。
柴薪渐营度，且阅灌园技。
必可了余生，功名付尘滓。
安排聚鸡栅，编织钓鱼{累}。
刬草种筼筜，扶栏栽枸杞。
多年此谋熟，愿与尺鷃比。
平昔侥幸非，从今定休已。
书边夜来酌，酩酊乱终始。
夜半睡魄醒，追惟到前此。
悲哉二千日，倏忽象转跬。
中间事变繁，何啻亿及秭。
讙愉漫颜面，愁痛彻骨髓。
若不悔先迷，将何异虫豸。
向来与君住，成熟至汝尔。
计成合初终，三回倒吾指。
当时盍簪辈，今者隔彼己。
朱张既分明，陈夏浪同轨。
咨余逼衰晚，谋望只寻咫。
打并矜衒名，都卢让辽豕。
吾生大魂梦，世路万疮痏。
作诗解君颐，恨少月露体。

少壮事已远，旧文良可怀。
百年能几何，十载不得偕。
念昔居乡里，游处了无猜。
饮食不相舍，谈笑久所陪。
拜君以为兄，分密谁敢开。
齿发俱未老，未至衰与颓。
我子在襁褓，君犹无婴孩。
君后独舍去，为吏天一涯。
我又厌奔走，远引不复来。
岁月杳难恃，区区老吾侪。
况从与君别，多事岁若排。
心力不能究，衰病侵筋骸。
二子皆已冠，如吾苦无才。
君亦已有嗣，眉目秀且佳。
人事知几变，会合终不谐。
昨者本不出，豪杰苦见咍。
郁郁自不乐，谁为予悲哀。
幡然感其说，东走凌巅崖。
不意君在此，得奉笑与诙。
君颜蔚如故，大噱飞尘灰。
我老应可怪，白髭生两腮。
新句辱先赠，古诗许见推。
贤俊非独少，故旧每所乖。
作诗报嘉贶，亦聊以相催。

尽日绕冈岭，孤征凌险巇。
春风处处豪，游子行安之。
过午或未饭，人烟信遐稀。
暮投熯塘村，正见牛羊归。
黯黯乱山腹，茅庐压笆篱。
阳光向余霞，畏虎先掩扉。
系马就屋尾，解冠挂门眉。
怡声问前程，乞火照寝衣。
夜半雨忽恶，长雷撼坤维。
奴仆亦睡觉，雨泻百箭驰。
草草卷席避，倚墙愿晨鸡。
故园岂无情，一梦不可期。
我有三亩宅，比邻勇鉏犁。
何曾问三旌，自足了四时。
不肯卧寂寂，亦来走栖栖。
幸无王事驱，或是奇鬼欺。
咄咄复咄咄，生平笑狂痴。
明朝遇清溪，莫洗脚上泥。

何山老翁鬓垂雪，担负樵苏清晓发。
城门在望来路长，樵重身羸如跛鳖。
皮枯亦复汗淋沥，步强遥闻气呜咽。
同行壮俊常后追，体倦心烦未容歇。
街东少年殊傲岸，和袖高扉厉声唤。
低眉索价退听言，移刻才蒙酬与半。
纳樵收直不敢缓，病妇倚门待朝爨。

山人何事忽伸眉，新得陈王七步诗。
题是船斋高咏后，开当寒谷带经时。
仁风坐使群心动，健笔潜将暖律移。
砚席久荒青案乏，报酬非称更惭迟。

游源驿里壁间诗，去岁经过一览时。
客子面皮真铁铸，闲人公论是灵旗。
有谁谑浪慵开口，只我哀怜为敛眉。
多谢县侯新荡涤，从今莫恨放行迟。

槛前清沼一奁披，墙外横山百马肥。
长使座中知爽气，岂烦天际问修眉。
留宾出酒人皆喜，不语看云众未知。
饶借俗儒谭尔雅，主公偏重谢家诗。

作官在闲地，而我不得闲。
有怀南阳书，三载愿未还。
驾言觐中郎，踊跃心桓桓。
软言慰孤寂，芳樽洁晨餐。
词妙编简动，理惬心意安。
期为高人知，匪效男女欢。
珍怪渐倾写，宝墨来三韩。
内愧无衣裾，腼面依门阑。
元匪白眉者，谬作青眼看。
古书罗异代，千百犹未殚。
如何二王迹，到今纸墨完。
若获摩尼珠，寘在承露盘。
开缄龙蛇踊，偃蹇风涛宽。
熟视已收卷，爱惜还重观。
笔意不可尽，始知学书难。
永惭出纳卑，敢近华省观。
珍重难再觌，出门犹据鞍。

不能送君行，强题送君诗。
诗中有鄙语，不是离别辞。
君长不五尺，气若千丈蜺。
谈经掩众口，论道惊群儿。
况君擅才华，文若老吏为。
刚肠乏软语，面折不我随。
人尝论君材，照坐珊瑚枝。
畴能论君心，清静如摩尼。
奈何三十六，未免州县卑。
君装赴国门，仆瘦病马羸。
太仓幸可籴，穷达慎所之。
儒冠易感慨，华屋难伸眉。
纷纷儿女曹，足令壮士悲。
工部贪采药，汉老甘茹芝。
不逢方外人，勿吐胸中奇。

洛阳之人秀眉宇，束发从军心自许。
南彻梁江西瀚海，万里相从旧宾主。
庆州之险山作城，青冈路狭如鬭鼠。
我尝与君驰大漠，夜掘黄沙枕冰土。
君今重行计安出，羽檄搀枪待君处。
去年天狗堕地鸣，今年拟破灵盐城。
男儿鞍马是常事，髀肉消尽须重生。
况君到日春风发，行云夜闭沙场月。
战马沾泥不用嫌，功成便浴雠人血。
君不见高平范公庆历时，往筑大顺人不知。
千金散士得死力，横山可取犹提携。
至今塞下呼老子，关中使者公之儿。
当年议奏千万语，攻守二策真可师。
勿云近事不足道，狄青之辈为偏裨。

去岁当今日，儿生在北堂。
眉疏才必秀，耳大寿应长。
乳骥蹄犹小，冥鸿翼未张。
吾门如可大，藉汝志强梁。

贾侯器宇何轩昂，下视龊龊真秕糠。
眉分八字髭根黄，自许忠胆铁石刚。
雕弓一挽一石强，锦臂错出虬青苍。
匣剑排射星斗光，壮心飞过祁连傍。
架鹰朝按血染裳，铁骢骑出辔闹装。
健儿前呵檛列行，捷矢齐指云中鸧。
岂惟武力称擅场，亦有文价腾焜煌。
新诗字字古锦囊，清论洒落飞天潢。
险韵千百敢独当，管锋落纸铿琳琅。
古文探讨屋壁藏，史传山岳遗毫芒。
酒酣往往歌慨慷，连卷大白鲸吞航。
自云畴昔富文章，家在冀北边一方。
天书屡膺贡州乡，云衢卜日横骞翔。
中间落泊志不偿，武科拉取如截肪。
况有豪气十丈长，蟠蛰仅类绊骕骦。
苦恨天骄久颉颃，抚臂便觉大袂攘。
坐縻岁月耗囷仓，口厌醇酿饱肉粱。
吾非斯人可相望，要且报国真不忘。
我来自东甫春阳，邂逅绀宇同一觞。
幅巾轻蓰追徜徉，促膝调笑初无妨。
自知投分出泛常，豁如馁腹得糗粻。
短长不复置形相，落去{目辟}睨决壅防。
嵇生转觉嗜锻忙，高阳还因酒发狂。
漫叟戏规祇搅肠，{口聊}嘈不减笛弄羌。
截竹岳顶掀沧浪，拨云春茗夸头汤。
爽齿旋复行蔗浆，黄金大颗披橘穰。
插首往往罗幽芳，顷兹行乐殊未央。
更辱邀我临山冈，大壶载酒冽鼻香。
果饤梨栗庖麏麞，韩刘黄胡狄与张。
一一潇洒杂珮珩，高谈终日佛老庄。
妙理密契矢插房，绝倒顿足争跄踉。
罢去追惜成悢悢，谁谓夫君气特扬。
投以大句尤加详，启函惬兴剧爬疡。
忽疑写睇临望羊，高跻欲斧李杜吭。
麟凤自是品物祥，邀予属和驰缣缃。
直取夷险分驽良，九牛犒师始落铓。
正喜先获大脔尝，洪河下涌淼沛滂。
囚屯众鬼纳大荒，脱走束缚投桁杨，泞郎瞰临获与臧。
满注羿矢连九旸，沉魂夜泣青女霜。
此来继辱厚意将，殆欲引辙观怒螗。
狗尾续貂弥足伤，雕胡未易加糠{麦黄}。
抟空方见一鹗飏，短翮便可枪榆枋。
咄嗟岂得不知量，区区琐碎久嗜菖。
食鱼谁敢期大鲂，尚欲勉强牵牛箱。
无盐弄姿映康庄，难工祗益羞姬姜。
聊将瓦砾酬琮璜，终愧后乘非腾骧。

马家白眉良，由来罕俦匹。
谁谐虞帝音，贵在得夔一。
颟顸康乐后，况有阿连出。
春留棣萼好，影厕鸰原密。
定是金华游，羊边起高叱。

廖生得掌诀，初自庞眉缁。
束身事觇矕，羞为不情儿。
力持祸福语，倾动诸奔驰。
所至饷自倍，如贾操赢奇。
衡从辨侵射，侧正分隆庳。
天缄砉初閟，鬼觑悭幽披。
环环太史氏，抱珥司浑仪。
台舆与侯王，初不论何谁。
写照阿堵中，唯生鼓颔颐。
自云前十年，挟术骧螺湄。
伸缩殆万肘，较量但肥羸。
最晚得子掌，决眦逾灼龟。
九方揖孤骏，神睹归心师。
子姑诘奇中，曩言宁肆欺。
今者非他须，子盍偿吾诗。
冀因拂衣还，松丸染高楣。
我闻囿形质，至文从可推。
悬象丽霄极，川岳罗坤维。
逸兽别彪炳，激水生涟漪。
上饰右缯绮，高甍纷楶栭。
石鼓贵刻画，汾鼎珍陆离。
鉴灵不漫理，节焕饶丰蕤。
器敝缘有舋，玉捐因见疵。
况当筋骸束，前构了不疑。
纵理口尚验，万字胸犹宜。
握钩瑞宣父，方蓐识鲁姬。
洒壁亦公耳，刻文徒帝为。
妙寄斲轮外，如生信天资。
秋高摵万木，客灶倦孤炊。
径棹直东臂，喜动云林姿。
赠言愧非泽，聊以当瓢赍。

西山阅今昔，章水弄清泚。
云陴插天半，滕阁中隠起。
青鸳千万家，湖光豁如洗。
锺陵一都会，信亦非偶尔。
君来无几何，所得已倍蓰。
笑谈送白日，慷慨拾遐轨。
成诗殆百篇，天籁落凡耳。
秋摽拔孤峰，阴胆掉百鬼。
顾我佁儗人，晚乃识君子。
未漫祢生刺，先倒蔡公屣。
清扬舞眉间，秀语屑琼蘂。
囊间锥立见，公今无乃是。
柰何迫归欤，笑把吴云指。
六月江南天，烦抱剧含滓。
轻篙下鲵浪，画槊摇翚尾。
高怀傲匡庐，醉眼宽彭蠡。
山长楚甸转，𫘝席抉空紫。
珠玑纷满箧，银钩赫蹄纸。
野蔌饶掇英，水豢足𦈏鲤。
人生不知他，安与乐而已。
行行勿滞淫，吴中古来美。
一官虽翕翼，焉往不为仕。
洞庭五湖间，明月清可跐。
盐豉夸未下，莼羹贵千里。
由来张翰兴，今复见松水。
吴儿洗眼看，吾岂倦游士。
九月秋风高，缇骑迎携李。

泊舟梅林浦，解缆墨潭湾。
层波日日生，双桨那得闲。
庞眉青翰客，相与春风还。
江梅吹欲尽，江柳未胜攀。
无以持赠君，对君成强颜。
官况斩新好，晚步非间关。
直北清梦多，半落夷门山。
殷勤尺素语，毋为鱼鸿悭。

斜河左界悬朱提，冷烬掠天萤糁飞。
高梧泣液凉参差，前村后村乌夜啼。
雕甍绣栱绝坤维，知自在世张禅扉。
有睆释子庞两眉，清梵一声捎翠微。
乱我心曲天之涯，寂历故感迎新悲。
归欤谁是真忘机，独鹿水深愁浊泥。

曲堤贯鱼衔万艘，户有轻薄千金豪。
瓦瓯一引径舍去，客主似独心相高。
利机舞眉手摇阱，鼠子干没穷铢毫。
只今大门尽谿壑，死不盈厌宁此曹。

客心秋萤点，更觉永夜孤。
庞眉彼上人，主礼良渠渠。
揖我顾我笑，坐我庭之隅。
饮我叶家白，恍与颢气俱。
玉露下金井，缺月低云衢。
扰扰百年身，终惭窘囚拘。
黎明掉尘鞅，毕景真良图。

劫尘吹冥冥，人乃万物一。
流浪苦趣中，奚啻燋豕虱。
爰有勇猛子，间以捷胫出。
一念得西证，兹谓能事毕。
谁其秀开士，懽也早奇崛。
亲更药病师，熟寐惊孤叱。
祖关决重键，法肆躏通术。
颜颜空王臣，排嶂方山屹。
又如富儿曹，百宝烂私室。
况有清整姿，宛是青田匹。
忆昨螺水曲，冁然契微密。
眉宇殊津津，襟期洞无窒。
诗成泣神奸，濉涣涌新帙。
长驱笔阵闲，坐讽秋蛩唧。
萧条昼公后，微子吾几失。
方期汗漫游，怅别念兹日。
孤云尔锡驻，过鸟吾帆疾。
聊作鱼相忘，无多嗤蚌鹬。

仰窥玉奁天面窄，顽碧颠青自天掷。
祖禅不管地祇悭，十五百徒此其宅。
流水声中换今昔，粉抹頳糊老椽壁。
枯木庵回旧日春，难提塔示重来坼。
超公最后法席张，全机扑落辊球场。
曾令天花倏飘坠，况有庭橘符青黄。
乌藤横膝傲佛祖，熟识眉宇瞬且扬。
天吴吹澜洗霾垢，方诸挹月来清凉。
东瓯万刹尽金布，咋舌谁堪论妙悟。
赚杀参儿走衲云，高枕无乃林泉负。
庐峰南远真西材，叩寂丈室惭宗雷。
秀巅庞眉逼人爽，反疑不自尘中来。
由来山兴复不薄，畏途何计挥尘缚。
诘朝匹马汗羞颜，又作杨花无止泊。

仰窥玉奁天面窄，顽碧颠青自天掷。
祖禅不管地祇悭，十五百徒此其宅。
流水声中换今昔，粉抹頳糊老椽壁。
枯木庵回旧日春，难提塔示重来坼。
超公最后法席张，全机扑落辊球场。
曾令天花倏飘坠，况有庭橘符青黄。
乌藤横膝傲佛祖，熟识眉宇瞬且扬。
天吴吹澜洗霾垢，方诸挹月来清凉。
东瓯万刹尽金布，咋舌谁堪论妙悟。
赚杀参儿走衲云，高枕无乃林泉负。
庐峰南远真西材，叩寂丈室惭宗雷。
秀巅庞眉逼人爽，反疑不自尘中来。
由来山兴复不薄，畏途何计挥尘缚。
诘朝匹马汗羞颜，又作杨花无止泊。

君来通川居，朱门荫重屼。
近闻值霖雨，匝舍野水淙。
平地忽浩瀚，顿足疑涉江。
猛风利如刀，触纸无完窗。
朝釜鱼头生，飘注旋抆缸。
仰收堕案书，俯拾短焰釭。
痴儿临缺湫，往往骇影双。
我亦有此患，漏榻遶屋扛。
块如失群鹄，感愤愁眉庞。
孤膺纷填噎，更甚两肘撞。
辱君大句投，华旗揭修杠。
直欲却以心，不容苟且降。
森披汉殿戟，缥缈梵天幢。
苍惶短兵接，岂暇辄淬𫓩。
区区苦吏役，展骥曾非庬。
强亦歌巴歈，跛鳖惭骊駹。

孟荀久不作，吾道竟茫茫。
滔滔天下人，生死名利缰。
夸儿骋新学，剽窜摸青黄。
爬罗尽砂砾，气焰苦不扬。
初如拆袜线，那复一条长。
又如抄选客，十九为琳琅。
埋没太古音，啾耳纷蜩螗。
曾郎春不如，阔印眉间堂。
十年读书史，一日胸胆张。
兴来洒酣笔，落纸松丸香。
摧颓鹙鸧间，识此雏凤凰。
梅天暑气湿，江东潦声狂。
辞我归袂拥，霜蒲挂高樯。
飘翩不可留，横槊赴文场。
期子勿苟作，琼瑶撷新芳。
莫学下俚曲，黄花间折杨。
由来玉山粒，梗涩在秕糠。
河虽一掬波，曾是九秋潢。
行行事斯语，看子摩天翔。

时平循良用，墨绶纷委蛇。
夫子西南英，三十朝绅拕。
爰来慈众儿，一掬芝眉和。
里闾无愁叹，卒岁知婆娑。
牛解等是刃，恩染谁非波。
神闲略朱墨，日永余弦歌。
及瓜赋归欤，去去可奈何。
舂容云涛里，一叶翩经过。
羹鱼饭香籼，凉衣送长哦。
三年种桃李，留得春阴多。
邓挽徒虚语，祢翮方云摩。
行哉尚良食，吾君正卷阿。

当日山南寺，层楼插蔽亏。
龙蛇缄柳笔，风雨舛唐碑。
游浅云吞液，山稀海衬眉。
杖藜搘瘦鹤，白发茂林缁。

念子多屯踬，秋闱又背驰。
南阳龙卧久，东鲁凤何衰。
刖足冤谁雪，伤弓翅已垂。
有文须夺席，无地可容锥。
破落三间屋，荒凉四壁篱。
平生萍荡漾，活计叶离披。
磬挂囊多乏，尘生甑少炊。
饥寒妻拟弃，憔悴嫂贻嗤。
行古时稀合，身孤世早知。
尽应嫌学僻，无不笑书痴。
读已周千卷，攀犹滞一枝。
鹢因风紧退，兰为雪深萎。
卞璞羞空献，齐竽叹失吹。
未为横荐鹗，又作曳泥龟。
东国频遭黜，西山独忍饥。
皇皇行泽畔，寂寂卧漳湄。
应下伤麟泪，还牵感𫛳悲。
著成孤愤传，吟就八哀诗。
道丧谁开眼，愁来自皱眉。
迍邅真命也，险阻屡尝之。
清庙含三叹，明时动五噫。
野歌成匪虎，矶钓本非罴。
事故多如此，心休苦怨咨。
都缘名是累，须用道为医。
破闷无如酒，消忧莫若棋。
勿同杨泣路，休效墨悲丝。
得失皆由分，穷通自有时。
海深鲲化早，天远鹤冲迟。
子况多能者，身怀可致资。
九河流剧辩，万马走雄辞。
学似钩龙巧，文如吐凤奇。
五车书并览，三箧记无余。
解辨鲁鱼惑，能分亥豕疑。
博闻探禹穴，多见识曹碑。
行止珪无玷，周流玉不缁。
经明人尽仰，才大士争师。
名价关西振，儒风稷下移。
生徒居若市，来者被成帷。
天道如将复，人文未丧斯。
定伸膏泽志，入侍帝王墀。
豹匪终藏雾，蛟非久在池。
青云如借路，蹇步足通逵。
定补千裘腋，宁由五羖皮。
冠弹思贡禹，舌在忆张仪。
已往虽非悔，方来尚可追。
此生当富贵，未死属男儿。
顾我诚荒斐，蒙君爱保持。
杏坛齐出处，槐里久参随。
情荷椒兰契，言蒙药石规。
琢磨朝切切，讲诲夜孜孜。
小大钟容叩，高低仞许窥。
开谈发吾覆，飞辩解人颐。
较艺思焚砚，交锋拟树旗。
奚斯睎考甫，子贡服宣尼。
共有亨途约，俱怀远到期。
精诚甚胶漆，酬唱越埙箎。
本谓同游处，何图有别离。
身从来岭表，音逐隔天涯。
荏苒年光换，回还气候推。
暗惊时倏忽，屡见月盈亏。
故国书迢递，他乡路崄巇。
登高魂欲断，眺望力应疲。
侧望魁乡荐，夫何摈有司。
临风心恻怛，开榜泪淋漓。
场屋非收子，文闱更荐谁。
主盟宁至当，提掖岂无私。
尽指珠多颣，咸疑玉有疵。
叩天身患远，叫帝泣嗟卑。
写恨凭精卫，声冤付子规。
彼苍不可问，徒积故人思。

跧迹青纶木不春，洗君眉宇海津津。
江湖隔阔青螺梦，岁月飘零北固身。
俯仰未应羞彼俗，漱衔仍喜属吾人。
嚼螯擘壳怀哉乐，又作秋风一笑新。

掠风社燕窥帘入，阁雨溪桃结子慵。
莫笑妩眉等闲画，藁砧情地胜春醲。

候禽幽啭似争春，我亦贪搔不屋巾。
巀嶭烟姿在眉睫，个中还有傲秦人。

乾坤变化造万物，十有一月生黄锺。
黄锺资养太和气，上贤禀受为三公。
至音铿锵仪凤凰，播在简册成文章。
权衡度量立大法，朝廷四海声洋洋。
往时霜木立如束，原野焦枯无紫绿。
自从缇室一阳生，半夜萌芽动寒谷。
登堂请献眉寿杯，愿同律管容葭灰。
玉铉金鼎调盐梅，年年阳德先春来。

今古区区滚世埃，此中莲社为谁开。
从教靖节攒眉去，却喜刘雷拄步来。
百计坦平心地静，点光回照玉蕖开。
翻嗟当日陶彭泽，拍手空歌归去来。

金华紫烟客，来作牧羊儿。
至言初无文，寻绎自成诗。
二景入妙解，元气含烟词。
怜我鬣苍浪，黄埃眩虫丝。
劝解冠上缨，一濯含风漪。
摄身列缺外，倒蹑蜿蜒鬐。
维斗错明珠，望舒耿修眉。
真游无疆界，浩荡天风吹。

君不见相如容貌穷不枯，卓氏耻之分百奴。
一朝奉指使筇筰，驷马赤车从万夫。
仲元君平更高妙，寄食耕卜霜眉须。
两川人物古不乏，数子风流今可无。
参军少年饱经术，期作侍中司御壶。
老披青衫更矍铄，上马不用儿孙扶。
一朝忽解印绶去，耻将诗礼攘裙襦。
悬知百年事已定，却笑列仙形甚臞。
东阡北陌西风入，瑞草桥边人叫呼。
想见红围照白发，颓然醉卧文君垆。

仲将题凌云，比讫须尽白。
陆展媚侧室，星星染为黑。
人生如寄耳，况复形与色。
泽壑藏山舟，夜半输有力。
厖眉三不遇，已矣何所惜。
二毛赋秋兴，自爱颇姑息。
闻诸古竺干，毛发因地得。
数穷反其本，蝼螘得而食。
妙年光可鉴，烱若鸦羽戢。
映梳渐萧肃，变化了无隙。
所以梵志云，昔人已非昔。
皤然君勿笑，子羽以貌失。
信美如客儿，终翦施摩诘。
我作白须行，而得养生术。

天镵海滨石，郁若龟毛绿。
信为小仇池，气象宛然足。
连岩下空洞，鼎张彭亨腹。
双峰照清涟，春眉镜中蹙。
疑经女娲炼，或入金华牧。
𬬻熏充云气，研滴当川渎。
尤物足移人，不必珠与玉。
道旁初无异，汉将疑虎伏。
支机亦何据，但出君平卜。
奇礓入华林，倾都自追逐。
我愿作陈那，令吼震山谷。
一拳既在梦，二驹空所欲。
大士舍宝陀，仙人遗句曲。
惟诗落人间，如传置邮速。

云车自天来，驾言游混茫。
手持太一节，身佩使者章。
龙虎傍夭矫，马龟伏以翔。
朝元紫微上，所睹浩难量。
宝网结万珠，参伍相焜煌。
花品不知数，妙英拆玄房。
宫殿随人身，处处辄清凉。
危髾擢贞玉，高谢人间妆。
二三古须眉，冠云带含光。
遗我飞霞佩，副以明月珰。
再拜敬服之，百毛发灵香。

尚书有女名无双，蛾眉如画学新妆。
伊家仙客最明俊，舅母唯只呼王郎。
尚书往日先曾许，数载暌违今复遇。
闻说襄江二十年，当时未必轻相慕。

百尺楼高燕子飞，楼上美人颦翠眉。
将军一去音容远，只有年年旧燕归。
春风昨夜来深院，春色依然人不见。
只余明月照孤眠，回望旧恩空恋恋。

苍梧云气眉山雨，玉箫三年无今古。
九天雨露蛰蛟龙，琅玕长凭清虚府。

笑似乌梅裂，啼如豉汁流。
眉间粘帖子，已上是幞头。

佩鞬来海上，七见岁星移。
务剧操刀割，书成插羽驰。
诗传百越遍，诏下九霄迟。
束带朝阊阖，归艎泛渺弥。
旧游聊税驾，雅饮且轩眉。
郑驿欢相接，牙弦辱所知。
病惊琼树瘦，醉露玉峰奇。
上马便西笑，何须诉酒卮。

潇洒危亭枕碧池，昔年飞盖此追随。
正逢五彩承颜日，兼是三荆并秀时。
夜坐不知银汉没，春游长诉玉杯迟。
如今罢郡重登赏，喜见扶风旧白眉。

金壶待传点，瑶墀初辨色。
辟仗开天阍，垂旒操斗极。
百辟瞻尧眉，九州蒙禹力。
朝政无阙遗，谏官惭旷职。

骎骎五马江陵去，寂寂双娥汉水头。
一曲歌终眉黛敛，十分酒尽涙珠流。
阳春郢客传新唱，暮雨高堂梦昔游。
琼树无人敢亲近，章台京兆不胜愁。

南宗传法了，汉殿赐衣新。
归路峨眉雪，旧房京洛尘。
天花飘讲席，海月照吟身。
谁结香灯社，金门贵近臣。

家住武夷峰，眉间道气浓。
风尘久为客，雷火近成龙。
试吏江城僻，宁亲岭路重。
一廛期没齿，乐土定相容。

玉垒求贤牧，金门辍近臣。
龙荒使传远，鸡省命书新。
殿柱题名久，刀州入梦频。
悬鱼喧旧政，叱驭继芳尘。
珠履平原客，壶浆左蜀人。
北堂牵远念，南诏抚殊邻。
宴榭峨眉雪，歌筵濯锦春。
乐章传辩士，卜肆访逋民。
幕府觞无筭，池塘思有神。
知谁预交辟，空羡吐车茵。

宣曲更衣宠，高堂荐枕荣。
十洲银阙峻，三阁玉梯横。
鸾扇裁纨制，羊车插竹迎。
南楼看马舞，北埭听鸡鸣。
彩缕知延寿，灵符为避兵。
粟眉长占额，虿髪俯侵缨。
莲菂沈寒水，芝房照画楹。
麝脐熏翠被，鹿爪试银筝。
秦凤来何晓，燕兰梦未成。
丝囊晨露湿，椒壁夜寒轻。
绮段余霞散，瑶林密雪晴。
流风秘舞罢，初日靓妆明。
雷响金车度，梅残玉管清。
银镮添旧恨，琼树怯新声。
洛媛迷芝馆，星妃滞斗城。
七丝縆绿绮，六箸鬬明琼。
惯听端门漏，愁闻上苑莺。
虚廊偏响屧，近署镇严更。
锉蘗心长苦，投籖梦自惊。
云波谁托意，璧月久含情。
海阔桃难熟，天高桂渐生。
销魂璧台路，千古乐池平。

满天飞絮罥游丝，扣砌苔钱晦履綦。
北渚自应流怨泪，东邻谁敢效颦眉。
嫦娥桂独成幽恨，素女弦多有剩悲。
几夕空机愁促杼，银河休问报章迟。

前槛琼钩挂，深房斗帐褰。
梨花飞白雪，蕙草吐青烟。
彩凤依珠树，神龙护玉莲。
惊禽时格磔，戏蝶自翩翾。
度绣金针涩，迷钩画蜡煎。
怨眉颦翠羽，危涕迸朱弦。
远信三年字，空庭尺五天。
行云愁梦彻，初日妒妆妍。
织为回文乱，鬟非堕马偏。
风车来未定，月杵望长悬。
宝鉴肠空断，银潢眼欲穿。
曾波自东注，微意若为传。

巫阳归梦隔千峰，辟恶香销翠被空。
桂魄渐亏愁晓月，蕉心不展怨春风。
遥山黯黯眉长敛，一水盈盈语未通。
漫托鹍弦传恨意，云鬟日夕似飞蓬。

曩不乘龙即跨鱼，岸傍人复乞灵无。
柳如眉黛花如面，闻是青溪一小姑。

阿怜二十颇有余，秀眉丰颊冰琼肤。
无端欲作商人妇，更枉方寻海畔夫。

江东野老羹莼丝，弗羡肉山酒为池。
啖我故人吏未归，脚靴手板方苦饥。
岂无盘飧置璧圭，我乏是物君非宜。
近闻示病作居士，不似齐州称主司。
岁恶无乃馋所为，自是不当食肉糜。
书来中有七字诗，问讯劳苦开人眉。
墨丸不减官隃麋，著书寂寞来孔时。
我曹老矣善自持，莫拟狂瘦胜痴肥。
他乡异县久别离，明月千里长相思。

渔人一竿老，麤粝半饥虚。
岂有令钩直，惟应恨网疏。
有时脚不袜，自笑食无鱼。
我自余尊在，愁眉尔暂舒。

元正二，寂寥冷淡无滋味。
赵州相唤吃茶来，剔起眉毛须瞥地。

刘郎收画早甚卑，折枝花草首徐熙。
十年之后始闻道，取吾韩戴为神奇。
迩来白首进道奥，学者信有髓与皮。
始知什袭但遮壁，牛马便可裹敝帷。
峨峨太平老寺主，白纱帽首无冠蕤。
武士后列肃大剑，宫女旁侍颦修眉。
神清眸子知寡欲，齿露唇反法定饥。
世人见服似摩诘，不知六朝居士衣。
后人勿辄乱唐突，梁人笔法了可知。
道子见之必再拜，曹卢何物望藩篱。
本当第一品天下，却缘顾笔在涟漪。

姮娥窃药为飞仙，夜食丹霞凌紫烟。
瞥开银碧排翠钿，信手拂掠新妆妍。
蛾眉点出争婵娟，皎然娇额临风前。
佳人再拜心拳拳，多生端有好姻缘。
掀云直指乌号悬，下射万顷杨花毡。
南飞惊鹊殊可怜，北堂人冷空无眠。
彩霞欲掣舞衣揎，水精梳插笼鬓蝉。
方诸滴沥生流泉，老蚌呼吸凝芳鲜。
谁家破镜飞上天，满林玉玦相勾连。
多情应照载花船，无穷解趁寻春鞭。
蓂荚自与桂华偏，驹隙谁争白兔先。
斯须几望抟清圆，白毫宛转吞大千。
纤埃不隔知无边，蘂宫可掬疑深穿。
琼华随步翻绣筵，琉璃倒海倾长川。
买来曾不用一钱，笙歌醉赏须年年。

广寒宫女贪游戏，莹滑琉璃光照地。
嫩云才捧出纤腰，无数鲛绡拥娇翠。
仙葩姿逞天姿秾，只爱临溪梳洗慵。
太真艳色禁不得，含羞微笑迎秋风。
秋风苦恼秋露泣，的皪珠玑时泻入。
红凝朱粉绿参差，尽溅裙襦烟不湿。
初惊王母来瑶池，酡颜更醉流霞卮。
三千佳丽已罗列，争先鸾鉴匀娥眉。
俄见洛神归洛浦，波卷靴纹翠蛟舞。
羽车云盖空纷披，碧叠巫峰生暮雨。
坐怜吟倚风灵香，多情先断何人肠。
不及鸳鸯与㶉𫛶，恣穿薄影眠池塘。

银蟾倒挂摇清辉，当中桂子初低垂。
飞空已历万古尽，下照不使秋毫欺。
转盼冰轮涌东海，长天一派成琉璃。
栽培不畏雪霜苦，剪拂岂容刀斧为。
明河无声驾飞叶，紫府有陌驰修枝。
姮娥爱惜日已久，玉阶亦贵秋风吹。
宁论匠石可斲削，还恐风雷堪出治。
列真洞府秘不得，紫微宫阙藏其私。
金童来授玉女捧，投之宝箧那能窥。
每当方士脱凡骨，赐予一根朝帝墀。
入手既觉袨服羽，照人端不羞朝曦。
乃知不是风尘物，握出风尘真所宜。
迩来地不爱此宝，名喧东鲁夸珍奇。
千金欲易不可得，横纹错落青丝披。
胡为夫子远寄我，意以华豪惊绛帷。
低头拜赐亦已厚，我欲效报君须知。
三年大聘猎英俊，扪膺吐气生虹蜺。
揉蓝彩服俯可取，携将直上青云梯。
翱翔欢呼起拜舞，仰瞻日彩生尧眉。
鸡人忽报洞天晓，看取飞升变化时。

群峰矫矫蛟龙颠，冲波鼓鬣方回旋。
排空刻削万仞碧，秀色直上干云天。
地形天巧世莫测，插出怪变知何年。
傍惊列翠不入手，拟将瘦脊束差肩。
何人高致得入手，择奇结构当其前。
丹甍绣桷丽朝日，绮疏藻井摇非烟。
葱苍数里拂巾被，蓊郁众木临书筵。
开扉割得晓光莹，绕榻飞来佳气鲜。
乘闲超忽不知已，徒觉四顾清无边。
毫眉主人曳芒履，策杖欲作商宫仙。
犀尊荡漾泻醇醴，招宾集醉秋风莲。
莲华菡萏翠的皪，皎月照耀争婵娟。
金丝锵戛乱两耳，醉倒三百黄金船。
风流不见谢太守，昭亭朗赋磨新镌。
放傲岂如王逸少，兰亭草圣窥天全。
才华墨妙古已远，只今唯有空山川。
孰若开编乐教子，坐使发策惊前贤。
还当操笔俯栏楯，试与采掇供诗篇。

祥云蔼蔼拥华筵，玉府蓬山见上仙。
琼杯潋滟祈眉算，永荐生申寿八千。

临卷叹张芝，笔格入妙思。
疏眉映朗目，白玉无泥滓。
堂堂伟且长，想见坦腹姿。

中间有一萧闲伯，学道登仙初应格。
朝元明日拜五光，玉皇应怪须眉白。

高柳何葱蒨，袅袅章台端。
眉叶荫紫极，条丝拂朱栏。
何以谢松竹，挠弱惭岁寒。
既乏贞固姿，枝叶何足观。
小人殉利欲，俛仰如转丸。
苟非社稷臣，祸患宁肯干。
蒲山已归觐，黎阳尚盘桓。
当时方寸地，明明赤如丹。
飙举冠凌烟，腾芳臭如兰。
一言失其所，功名两雕残。
高帝论平阳，刘氏终以安。
英公负文皇，武氏为世患。
无忌问赵相，侯嬴起长叹。
白首不可保，知人良独难。

大山隠隠横如衡，北与常岳当天经。
发奇吐怪无时停，旦暮生气凝紫青。
隆隆翠光照南溟，是为朱陵赤帝庭。
奇峰八九罗明星，真仙宴集通层城。
飞楼叠阁到绝顶，环回照映真云屏。
流泉夜逐银河倾，危石上与搘机撑。
轻舆飞盖不知峻，来往常见林梢盈。
炳灵弥世动宸扆，仪物严奉侔朝廷。
天章国宝萃神异，金华墨彩光峥嵘。
提封奄有神仙宅，星轺部按经云扃。
传经俯可拾青紫，摛华早合登蓬瀛。
肯跨苏耽岭头鹤，轻逐浮丘吹玉笙。
暂将胜具拟玄度，行与大帝调六英。
汉庭已当思汲黯，紫坦归次光晶荧。
寻源况曾到鸡足，根尘洗尽丹台灵。
宰官应世通有诚，飞云何意超鸿冥。
玄珠不独罔象得，白雪一点洪𬬻生。
诗豪墨妙天许并，云崖苏壁增新铭。
紫虚羽盖飘竛竮，湘源宝瑟鸣兰汀。
蛾眉旋顾若自失，霜威一肃春华零。
琴高睥睨不敢请，遗鲤失步奔长鲸。
平反犴狱成虚囹，奸豪敛衽无辜宁。
随车霭霭留余馨，千里卷尽重云暝。
威形不习西门豹，襟风远析湘人酲。
自怜匏系致身误，迟日坐费三春晴。
况无氛翳动精祲，照乘惟有仙花明。
日边应许留姓名，云车未间相逢迎。
花源深处寻遗氓，枕泉漱石穷幽清。
拂掠朱鸾毛羽轻，朗听日毂声鍧鍧。
谁知信舍远千里，胸中浩气高难平。
翰林一想天姥起，当年飞梦三更成。
便欲登临云顶寺，俯看练带潇湘横。
惊闻佳句得交珮，传写宝秘胜韦籝。
清新自是文章伯，飞誉高华由妙龄。
美如时雨恣飞洒，有声著物皆欣听。
河流万里势不息，曲折细可为章程。
大匠斤斧何经营，良贾厚藏非力耕。
锋铓铦利新发硎，文彩繁缛森华缨。
洗心吟玩曾未再，已觉两腋生羽翎。
千岩万壑句中尽，此身如在衡山行。

浣纱溪上浣纱女，野服山花照寒水。
含嚬惨淡不胜愁，犹使东邻骇西里。
山鸟渊鱼无定识，俯见潜逃仰惊起。
矜花眷月春复秋，长恐朱颜成暮齿。
君王抡选入吴宫，吴宫寂寞无桃李。
芙容一笑君意倾，宰嚭言行子胥死。
姑苏台榭游麋鹿，阖闾城阙生荆杞。
蛾眉倩盼应自成，筑宫教习胡能美。
当时掩抑无人顾，今日为君除国耻。
君莫怪𫘧骥盐车弭耳时，谁人不作驽骀比。

湘楚穷愁地，何名得画眉。
不因啼鸟目，应记剪灯诗。
逐客伤憔悴，征人困别离。
风流京兆尹，宁复此飞驰。

湖光清似鉴，山色翠于眉。
投老身须逸，探幽计莫迟。
河清不可待，头白已多时。
谁谓茆茨陋，求安过一枝。

守义惟贤妇，夫人更妙年。
纷华人自竞，始卒意弥坚。
善庆曾无爽，家声既有传。
秀眉归永夜，无愧及重泉。

直须富贵在何时，到手杯行且莫辞。
未放沈酣千日醉，何妨酬唱百篇诗。
喜看小雨生新润，要使闲愁破两眉。
景物秋来尽佳句，濡毫会看墨成池。

生来幽意酷怜梅，醉眼愁眉见即开。
案上欲教终日在，林梢令折数枝来。
轻匀素色欺鱼网，潇洒清香压麝煤。
一嗅一观情一倍，熙熙不啻上春台。

晓来迟日上高堂，珠箔玲珑锦席张。
玉斝腾波行旨酒，金炉生穗起真香。
融融喜气凝庭户，拂拂歌尘下栋梁。
许步桃蹊无以报，但祈眉寿献篇章。

星杓旋指始回寅，迟日烘天欲再旬。
安寝熊罴通吉梦，高门弧矢见成人。
江山孕美宽为量，奎壁腾芒秀入神。
学苑远穷三箧富，辞林荣占一枝春。
分麾闽越闲余刃，赐笔中台播逸尘。
棘寺入陪鹓列久，湘源来着绣衣新。
笑谈已集金粮最，眄睐无遗玉石真。
不惮高才亲远使，更将和气裕斯民。
华资分合归无已，眉寿阴须付有仁。
幕下晚生欣庇德，强歌精意指灵椿。

天贻真宰赞重熙，何日来符命世期。
五夜燕游元夕后，三阳交泰上春时。
维师事业前无吕，先觉心灵世有伊。
首斡化机熙帝载，暂休祠馆动民思。
和羹终付盐梅手，仗节难稽柱石姿。
华屋早开丞相第，衮衣新赋我公诗。
缃桃满院光风转，素李成蹊淑景迟。
鼎席具瞻何所愿，祝公眉寿等莲龟。

相从一笑忘蹉跎，三过秋风锦水波。
游子依人仰眉睫，令兄爱客费弦歌。
思归仙鹤方惊露，欲起病凫还避罗。
共感乌纱能爱老，长长遮护两苍皤。

菩萨慈悲行愿深，遍游沙界拯枯沉。
众生得度随形化，说法开迷震梵音。
眉现毫光同率土，手持杨柳摄群心。
我今稽首虔诚礼，愿赐慈光与照临。

鸿门玉斗纷如雪，十万降兵夜流血。
咸阳宫殿三月红，霸业已随烟烬灭。
刚强必死仁义王，阴陵失道非天亡。
英雄本学万人敌，何须屑屑悲红妆。
三军败尽旌旗倒，玉帐佳人坐中老。
香魂夜逐剑光飞，清血化为原上草。
芳心寂寞寄寒枝，旧曲闻来似敛眉。
哀怨徘徊愁不语，恰如初听楚歌时。
滔滔逝水流今古，楚汉兴亡两丘土。
当年遗事总成空，慷慨尊前为谁舞。

萧萧庭下柳，曾学舞腰支。
秋风吹暮夜，半落小蛾眉。
人生自无定，空叹叶辞枝。

旧闻宣律师，戒行极精苦。
眉毫出宝珠，锡杖解鬭虎。
登坛三十年，布萨度缁侣。
故物今余何，石像暴风雨。

去年春尽送春归，溪边曾与春风期。
共期今岁春风到，却话去年相别时。
二月天回斗杓转，沙际春风犹未知。
咄咄向空但书怪，常有孤愁来两眉。
南巷佳人佩兰客，去年把叶同题诗。
能传芳信慰枯槁，问我溪边来何迟。
明发招邀出城去，欲傍垂杨举酒卮。
盲飚东来忽作恶，掀簸地轴摇天维。
坐客隔手不相见，缩颈尽如藏壳龟。
昏沙欲定日更黑，浩浩崩奔阴云垂。
苍茫催人雨势急，促辔竞路争先驰。
归途邂逅过萧寺，投鞭思弈云房棋。
道人呼童拂广榻，笑我尘土两目眵。
漫展纹楸第袖手，瞑依团蒲神意疲。
朝来共寻一饷乐，龃龉似为神物欺。
况乎人生百年间，世事万里多崄巇。
纷纷智巧日夜鬭，一身浪苦宁非痴。
试向道人问实相，指我自求无言师。

沧溟酌蠡天窥管，龟兆何长筮何短。
什百倍蓰情不齐，斛龠釜锺难槩满。
东西地缺如断玦，西北天倾犹倚伞。
山{羊历}何由蔚豹班，荆鸡岂解伏鹄卵。
虽许驽骀可累驰，所贵镆铘能立断。
东陵瓜地久已荒，南山豆苗岁常旱。
日随群影尘满衣，愧窃太仓米盈碗。
默嗟世事意难期，却怪古书语多诞。
往来迅景急川流，怅惘无闻归鬼纂。
今年短发飒惊秋，余日骎骎岂容筭。
逸骥空勤足未舒，寒灯静吊影为伴。
数朝忽喜挹高风，烦心执热逢清澣。
仰观眉睫意可见，巳许交臂心无懒。
飘零铩翮感鸾悲，绳墨呈材愧樗散。
须思汲古得修绠，却步归愚识夷坦。
惟君早岁叹淹回，白雪调高和宜罕。
谏垣密疏藁常焚，琐闼旧风笔不款。
云间遽与鸳鹭分，邑里新歌襦袴暖。
与我晤语若合契，锄去陵谷无隙窾。
因君相见慰蹉跎，再激平生嗟已缓。

法云说法元非法，六月洪炉舞飞雪。
宝香一瓣下天来，须弥座上金光发。
三界风雨动雷音，八部人天归象设。
昔年关西旧夫子，今日淮南大檀越。
扬眉师利倾千偈，隠几维摩无一说。
试开门户立家风，顿超初地无生灭。
百川万折必朝宗，东南到海无分别。
紫陌红尘拂面来，铁壁不容通水泄。
众形毕现明镜静，浮云飞盖秋空澈。
眼见亿万归弹指，境落毫厘差永劫。
野犴不是师子儿，磨了觜头三尺铁。
全湖巨浸一浮沤，结果开花今几叶。
昔人卷帘仰天笑，得道固应由慧业。
一言可尽千语迷，不如静看水中月。

去年闻君到漳浦，庭树鹊鸣帘燕舞。
今年闻君入战场，眉间黄气如蒸雾。
风霜往回太行道，空解寄声托飞鸟。
南城百里不着鞭，轻逐归云高缥缈。
知君苦吟尚如旧，他日相逢更惊瘦。
明年射策对明光，曾听人歌扊扅否。

朱弦曾闻三叹曲，青松自长千岁枝。
意来是有我辈语，佳处只应能者知。
旧心洗尽万斛水，新愁谁争半额眉。
清兴飘飘仙奕奕，欲游天外戏云螭。

前日去薄官，驱车望城阙。
情亲周与郭，契阔多年别。
征袍未及解，径造郊扉谒。
存问审安娱，芝眉尉怀渴。
家饱具羹炙，笑我犹饕餮。
野色夜苍茫，松阴步微月。
悲风应长啸，洒面若冰雪。
狭室烛花青，坏炉拥驼褐。
欢呼讲旧好，邻梦憎惊聒。
念昔初冠年，朋从事颠蹶。
匆匆一回首，身志成老拙。
居诸信遄迈，又值阳生节。
春物行可期，良游须屡结。
妇家酒醅美，升斗容丐辍。
斟酌挹东君，手选时芳折。
樽前有余乐，身外无所切。
欲寻玉清路，难访金丹诀。
修短三万朝，黄尘共埋灭。

昔闻张逸民，卜筑云龙山。
东望结遐想，喜得彭城官。
一语定襟契，宛如平生欢。
招携属休沐，投此萝薜间。
女仆候门巷，青袿双翠鬟。
苏斋轩户明，餠火焚椒兰。
宝墨鬼神护，清诗冰玉寒。
森然拱檐霤，架石排琅玕。
东趋放鹤亭，磴道披茅菅。
指顾百村落，炊烟林莽间。
日脚洒平陆，两山如断环。
凄风振晚叶，坐怯衣裘单。
引领紫霄极，飘飖如可干。
缅怀眉山公，五马来游盘。
酣兴走颠笔，苍崖即镵刊。
午年仲冬月，雪野云弥漫。
扫石坐舒啸，惠泉烹凤团。
当时诧盛集，千古陋逵安。
俛仰迹遂陈，斯人久泥蟠。
我来后千日，逸躅何由攀。
遇胜不能赋，俯寻尘路还。
山英移未勒，时款白云关。

君虞兴圣孙，诗律早专美。
乐府度新声，宫酺奉天子。
鲜风猎兰苕，华月濯桃李。
独有连眉郎，才称劣相比。
颇闻竹窗句，流落绮纨耳。
吏曹久失调，幕府感恩起。
从军五十篇，王粲惭率尔。
胡沙动霜草，开卷得千里。
骞翔大蓬拜，转顾触排毁。
晚升八座崇，谢事知所止。
高文茂支庶，埋灭长已矣。
斯人今不亡，正赖数番纸。
咄嗟齿逾壮，日就无闻耻。
勉哉课谣吟，请自田居始。

汴尾望龟山，人烟了可数。
长淮断日风，浩若千里阻。
舟无百石载，两腋忧双𫇛。
鹢首荡颓波，中流几翔舞。
维梢迫曛暮，坎坎禅林鼓。
曳锡辱来过，依然识眉宇。
青荧灯火畔，再得亲软语。
多惭晚闻道，忠义夙自许。
刚肠愤激际，赤手搏豺虎。
过壮缠百疴，余生托儿乳。
羸躯假缓死，岂复胜冠组。
会约子云孙，西岩两庵主。

秋风几度老江蓠，鼎水眉峰隔梦思。
下走误传宣室召，上前谁进子虚辞。
东坡麋鹿同三径，西掖鹓鸾占一枝。
独有野僧违一俗，翠珉新勒旧题诗。

渊明新榜揭门眉，夫子高情俗不知。
未仰秫秔供岁计，本于松菊有心期。
卧来不浅羲皇兴，归去何惭乡里儿。
窗破檐倾从此始，祇应风月解相思。

西戍夕阳晴，东城石镜明。
有山名八字，供作两眉横。

小孤山下晚波恬，妥堕青鬟玉镜奁。
借与彭郎作眉样，西南初月正尖纤。

旧隠江城东复东，堂前杨柳付春风。
犹传白雪兴中曲，俄失黄粱梦后翁。
儋耳吉音无雁使，峨眉爽气属狙公。
不应更广穷愁志，悟取平生坐底穷。

去远即相忘，归近不可忍。
儿女已在眼，眉目略不省。
喜极不得语，泪尽方一哂。
了知不是梦，忽忽心未稳。

津津爽气贯眉目，十五男儿万里身。
笔下倒倾三峡水，胸中别作一家春。

欲作新诗挑两公，含毫不下思先穷。
贪逢大敌能无惧，彊画修眉每未工。
畏病忍狂妨痛饮，晚云朝雨滞晴空。
正须好句留春住，可使风飘万点红。

冲风不成寒，脱木还自奇。
坐看白日晚，起行清颍湄。
三穴未为得，一舟不作痴。
路暗鸟遗音，江清鱼弄姿。
宇定怪物变，意行觉舟迟。
公与两公子，妙语含风漪。
但怪笑谈剧，莫知宾主谁。
得句未肯吐，郁郁见睫眉。
相从能几何，行乐当及兹。
生忍自作难，百忧间一嬉。
时寻赤眼老，不探黄口儿。
解公头上巾，一洗七年缁。
至洁而纳污，此水真吾师。
须公晓二子，人自穷非诗。

肩耸三峰峻，眉厖八字横。
玄谈人绝倒，家法句新清。
八俊先张子，诸公少贾生。
已传乌鹊喜，欲听鹡鸰声。

江上双峰一草堂，门闲心静自清凉。
诗书发冢功名薄，麋鹿同群岁月长。
句里江山随指顾，舌端幽眇致张皇。
莫欺九尺须眉白，解醉佳人锦瑟傍。

车马竞清夜，人物秀三楚。
登临得免俗，兹楼岂时睹。
同来两稚子，冠者亦四五。
落落俱可人，颇亦厌歌鼓。
山月出未高，潜鳞动寒浦。
樯灯接疏星，夺目粲不数。
魏侯转物手，百好趋就叙。
得句未肯吐，秀气出眉宇。
水浄纳行影，山空答修语。
夜气稍侵肌，鸟骇去其侣。
清游岂有极，喜事戒多取。
投静未免喧，于今岂非古。
永怀寂寞人，南北忘在所。
横岭限鱼鸟，作书欲谁与。
情生文自哀，意动足复伫。
凭槛共一默，望舒已侵午。

无成底事到天涯，重见春工换柳枝。
历尽江山苦行役，归来风雨过花时。
驱驰共厌人间世，险阻时闻别后诗。
独有穷愁销未尽，一番相见一伸眉。

攒眉敛目抵风沙，暗度城西十里花。
历肆侧听长短句，缘溪斜著两三家。

酒亦有何好，人今不肯忘。
苟无愁可解，何必醉为乡。
剩欲论奇字，终能讳秘方。
直饶肌骨秀，正要画眉长。

昔人三百篇，善世已有余。
后生守章句，不足供嗫嚅。
一登吏部选，笔砚随扫除。
闭合画眉妩，隔屋闻歌呼。
奉公用汉律，宁复要诗书。
俛首出跨下，枉此七尺躯。
今代陶朱公，不作大梁屠。
计然特未用，意得轻全吴。
为邦得畿县，政密自计疏。
宁书下下考，不奉急急符。
用意簿领外，筑室课典谟。
平生五千卷，还舍不问涂。
近事更汉唐，稍以诗自娱。
复作无事饮，醉卧拥青奴。
桃李春事繁，轩窗昼景舒。
鸣屋鸠渴雨，窥帘燕哺鶵。
休吏散篇帙，风篁献笙竽。
听然一启齿，斯民免为鱼。

奚李风流尽，法传外诸孙。
常山陈赡子，怀抱自高攑。
孰云胜潘翁，惟眉山公言。
四海未尽试，一变归九原。
胡郎少年子，外家典刑存。
一点落髹漆，重价压玙璠。
孙侯磊落人，情义久益惇。
解囊赠玄圭，孰知师白猿。
我资不解书，下笔辄自喛。
良宝不受辱，默默面称冤。

末路相逢首重回，紫芝眉宇向人开。
老来惟有风情在，事去空怜岁月催。
憔悴不堪临楚泽，栖迟无路上燕台。
少陵肺病疏杯斝，想负花前载酒来。

碛戍人何在，秋霜志不移。
无言息妫怨，有泪舜娥悲。
山静云盘髻，江空月印眉。
谁将望远意，歌作送征诗。

黄童三尺世无双，笔头滚滚悬秋江。
不忧老子难为父，平生崛强今心降。
我来喜共阿戎语，应敌纵横如急雨。
生子还如孙仲谋，豚犬漫多何足数。
黄家小儿名小德，眉如长林目如漆。
只今数岁已动人，老人留眼看他日。
笑君老蚌生明珠，自笑此物吾家无。
君当置酒吾当贺，有儿传业更何须。

叹息憎晨凊，伸眉惬晚晴。
隙虚浮日影，窗穴啸风声。
扪虱天机动，驱蚊我相生。
偶然成一笑，栩栩暂身轻。

鼓吹出西羌，光华动眉额。
鞬櫜望酒泉，面有可怜色。
念身匪兕虎，少日四方迹。
百计等画蛇，老大悲故国。

贫炉初著灰，浊酒寒不温。
邻张病未来，独负南窗暄。
昨日往过之，欢喜能两餐。
酲醲淟然解，愧无枚乘言。
祝君抱虚一，邪气袭无门。
今晨有起色，迎笑眉宇轩。
扶掖两男儿，总丱佳弟昆。
遣诵寄我诗，妙可白玉刊。
平生俱豪气，见酒渴骥奔。
赐休常苦稀，晨谒良不闲。
约君向南邦，勿厌敲扑諠。
公余未忘饮，何必釂十分。
时平但行乐，卧治安足论。
琵琶五十面，雷雨出鹍弦。

眉山得张侯，心许出一手。
临川见蔡子，千载慰邂逅。
邓君起南国，磊磊看三秀。
譬如黄锺陈，我尚瓦釜吼。
欲知归期近，唤马牵出厩。
官壶持饷妇，倾写不渍口。
千章输明堂，勿问草泽有。
群公自凛凛，水镜照妍丑。

悲来乎石君，吾何悲夫，斯人婉兮河之津。
厖眉白面照青春，朱绂斯煌映路尘。
翩翩者骥银鞍新，东来奇意安所伸，大野既潴唯赤坟。
谷垂颖，麻敷芬，亡逋来复瓦鳞鳞，高堂击鲜会众宾。
宾起舞，君欣欣，何人末至居客右，西郭之一儒迂且贫。
迂且贫，自隗始，能招剧辛致乐毅，四方游士争来奔。
户内光仪亦可论，大息拖缙绅。
中息气氤氲，小息秀眉目，天上青秋云。
朱旗画舸长堤曲，去时箫鼓黄尘覆。
无复当年子产归，至今人作婴儿哭。
西郭之一儒，无事门生苔，久雨足不行官街。
常时门前车马客，旧雨自来新不来。
听我陈，张叔卿，孔巢父，皆隠沦，无人汲引长饥辛。
日午不出开衡门，前侯后相安敢论，忧杀口间纵理纹。
长恸吾邦对遗迹，耿耿一心谁我识。
徐君已死剑不忘，心已许君那复惜。

悲来乎石君，吾何悲夫，斯人婉兮河之津。
厖眉白面照青春，朱绂斯煌映路尘。
翩翩者骥银鞍新，东来奇意安所伸，大野既潴唯赤坟。
谷垂颖，麻敷芬，亡逋来复瓦鳞鳞，高堂击鲜会众宾。
宾起舞，君欣欣，何人末至居客右，西郭之一儒迂且贫。
迂且贫，自隗始，能招剧辛致乐毅，四方游士争来奔。
户内光仪亦可论，大息拖缙绅。
中息气氤氲，小息秀眉目，天上青秋云。
朱旗画舸长堤曲，去时箫鼓黄尘覆。
无复当年子产归，至今人作婴儿哭。
西郭之一儒，无事门生苔，久雨足不行官街。
常时门前车马客，旧雨自来新不来。
听我陈，张叔卿，孔巢父，皆隠沦，无人汲引长饥辛。
日午不出开衡门，前侯后相安敢论，忧杀口间纵理纹。
长恸吾邦对遗迹，耿耿一心谁我识。
徐君已死剑不忘，心已许君那复惜。

三郎少日如乳虎，代父搏贼惊山东。
硬弓长箭取官职，自说九战皆先锋。
将军拳勇馈不继，痛惜灵武奇谋空。
城头揶揄下俯走，壮士志屈羞填胸。
平生山西踏霜雪，洪府下湿号儿童。
闻名未识二十载，初见长揖东坡公。
锐头短后凛八尺，气似饮井垂檐虹。
只令不语当阵立，望见已是千夫雄。
往年身夺五刀剑，名玉所擐犀札同。
晨朝携来一府看，窃指私语惊庭中。
红妆拥坐花照酒，青萍拔鞘堂生风。
螺旋铓锷波起脊，白蛟双挟三苍龙。
试人一缕立褫魄，戏客三招森动容。
东坡喜为出好砺，洮鸭绿石如坚铜。
收藏入匣人意定，蛾眉稍进琉璃锺。
太平君子尚小毖，戒惧邾小毋荓蜂。
舞干两阶庶可睹，跳空七剑今何庸。
我为苏公起扬觯，雅歌缓带聊堪同。
从公请砺归作砚，闻公尝谏求边功。

居贫得田不百亩，天赐时雨苗氤氲。
迟明当熟晚未刈，灾蝗夜至如惊军。
秋风吟茅雨洗瓦，叶上穗落青纷纷。
常嫌莎鸡聒麦垅，纺车细掉喧晨昏。
莎鸡可怜尔吻利，驱蝗逐蝻群披分。
岂惟秋蝉畏螳斧，蝗亦为尔森跳奔。
天下灾蝗凡几郡，安得尔辈盈千群。
扬眉振羽如屯云，尔虽强聒谁烦闻。

无舍灵龟观朵颐，自求口实君自知。
谁为此者君名之，其说不烦求我诗。
君家严君业夔伊，虎视眈眈雄四夷。
四方是维天子毗，汶阳一室大泽陂。
我往受业拜门垂，闻公一语洗然奇，我归瞠若安可追。
君才固是麒麟儿，幼读父书壮思施。
不卑小官乃吾师，况有内乐潜天倪。
荒城无人谁过之，面城筑室兹逶迤。
去年秋雨河股移，百草不生苔拥基。
蚁子缘础蚓粪泥，夜眠不稳忧为池。
今年闰早春气迟，墙根隙地稍可埤，初植防风种黄耆。
莱州石鼎青琉璃，地罏宿火风鸣枝，对君长语清未疲。
外轻内顺生理宜，问从何得聊我治。
眉州夫子言可规，麻田处士术安期，今之崇丘历九疑。
见人不语下臂驰，遁逃乎阴食蛤梨。
君何伧囊不往随，与访汗漫还无时。
还无时，我何适，北山之南南山北。

东房携卷绕幕行，西房卷作堕地声，纸山间出笔阵横。
李侯画若禅眼透，观鱼玄沙骨竦瘦，舟中渊明细若豆。
归心只爱玉花骢，不须棘针学痴翁，恼渠愁作眉鬭红。

南归见君百事足，如何一官曾不闲。
寒冲雪泥暑鄣日，老面只今如缬斑。
怜君与我自同调，久渫不食犹寒泉。
功名栎社直寄耳，颜色不同谁后先。
黑牛白犊未渠怪，物理傥自相回旋。
爱君此语亦不出，胜处紫芝眉宇间。
饮中八人半寂莫，最豪焦遂今谁班。
凝祥池上旧游处，海棠亦恐非昔年。
春波一眼诗句好，两腋尚觉风翩翩。
投闲方辔政可勉，何用不饮空三叹。

畏暑聊寻寺，追凉故遶池。
雨园鸠唤妇，风径燕将儿。
散篆萦帘额，留云暗井眉。
龙蛇动屋壁，知有长公诗。

贾山辞赋妙升堂，十八高名擅洛阳。
遭主圣人千载事，济时贤献万夫望。
已加坛上将军钺，未促齐中相国装。
曾有新诗介眉寿，悲歌何忍送归墙。

千圣不传，诸祖秘语。
不惜眉毛，为君亲举。
衲子抬眸，白云万里。

晷运推移，日南长至。
分明一道恩光，照彻十方三世。
全彰诸祖玄关，漏泄衲僧巴鼻。
灵云刚道无疑，弥勒徒夸授记。
争如李四张三，相贺街头巷尾。
不是海印发光，亦非楞严三昧。
林下高人，休要瞌睡。
令余暗里笑舒眉，直是清风动天地。

数日寺门浩浩，全身走入荒艸。
五湖高士安禅，休要别处寻讨。
廊下喏诺分明，阶前斛斟叫噪。
劳生日用无私，般若光中虚老。
灯笼暗地攒眉，露柱低头懊恼。
令予冷眼偷看，不觉呵呵笑倒。
三钱买个郑州梨，元来是青州枣。

难中之难，妙中之妙。
千圣攒眉，是何关要。

浩浩尘中，善能垂手。
悲智冥符，古今希有。
深入总持门，气宇冲斗牛。
目连鹙子，攒眉妙德，空生缄口。
一句无私，扫际窠臼。

遍界不曾藏，通身无影像。
相逢莫讶太愚痴，旷劫至今无伎俩。
无伎俩，少人知。
大体还他肌骨好，何须照镜画娥眉。

门外春将暮，园林华木残。
灵云消息在，游子莫颟顸。
云舒四野，雨泻长空。
花落花开，春来春去。
往复本非移易，迷悟岂有差殊。
急回首，不须疑。
嫩竹抽新笋，寒松长旧枝。
灵云亲悟处，眉上更安眉。

古今不异，达者同归。
踏着斯关，自他兼济。
山僧不惜眉毛，重为诸人指注。
休，休，大丈夫儿合自由。
急急修，莫悠悠，看看便是结交头。
莫学陵田栽晚稻，一阵霜风无可收。

法王严父是真依，二臂三头转背伊。
要会祖师端的旨，不劳瞬目又扬眉。

路公溪上鹤发翁，眼光照日颜如童。
厖眉垂鬓有仙骨，骈集五福天所钟。
螭头暂辍三长手，杖节扶舆入闽峤。
弧南一夜晶辉浮，海隅草木俱荣耀。
朱金拜后古所稀，绣绂全胜衣彩衣。
玉觞荐寿须珍奇，更待蟠桃结子时。

方壶七万神鳌连，琼台缥缈居灵仙。
鲸翻海运成桑田，异境谁使夸娥迁。
铦锋四面苍圭圆，巨灵巧以青瑶镌。
揉风洗雨净娟娟，修眉浮空秀争妍。
清溪回旋泻幽泉，下有澄澜湛洄渊。
绣楣雕栏欲飞翻，凌切汉道摩星躔。
恍如直跨须弥巅，琉璃凝光围四天。
喜君妙龄谢世喧，萱堂慈颜白盈颠。
儿童牵衣戏蹁跹，优哉此乐谁与先。
嗟予昔以三釜悬，投身世网百虑煎。
今乎老矣诚可怜，狙猿何用簪缨缠。
子云终须守一廛，诛茅结屋才数椽。
薜衣杂佩纫兰荃，手披白蟫玩青编。
春晖不报常欿然，虽有至乐安能全。

碧眼庞眉老比丘，云根高卧语难酬。
萧然丈室无人问，一炷炉峰顶上浮。

访古求书二十年，二王真迹几人传。
每寻同好得消息，闻韶忘味心拳拳。
诸家真赝可屈指，缇巾入手分媸妍。
道山东观富奇古，世人想望如云天。
此生尘俗分不到，九重有路来无缘。
岂知司存预符玺，芸台高议开宾筵。
翰林入坐中执法，未容凡吏陪诸仙。
酒阑接武上秘阁，皇居紫禁凌非烟。
晋康法书在宝椟，傍架牙签一一穿。
紫衣黄门许一见，忽开复闭严关键。
右军尽善历代宝，八法独高东晋贤。
宏文旧物印章在，开元小篆朱犹鲜。
草行无穷少真楷，硬黄色浄昏麻笺。
凤翥龙翔斜复直，烟霏雾结断还连。
溟涨笔力老转剧，临池尚叹张学专。
言奴得法号神俊，逼人体势殊翩翩。
自方家尊聘豪翰，骎骎欲过骅骝前。
崇虚鹅群最真迹，万里古色星日悬。
笔干墨淡不可拓，拙手添晕难磨湔。
小玺肥书两贞观，每角一字居四边。
南朝妙鉴各题检，怀充在后前僧权。
争妍取势押缝尾，磐石卧虎推满骞。
琅琊世谱今乃识，宝章十代何蝉联。
忠良贼孽无去取，茂宏处仲同一编。
其间楷真特萧散，南平秘法传僧虔。
卷杪题官记年月，方庆疏封在石泉。
当时盛事今不泯，曾看崔序传遗篇。
想见举朝推好尚，小锺发论头风痊。
髹奁别贮古杂迹，历代作者堪比肩。
叔怀陈人有晋法，伯英汉帖疑吴颠。
诚悬送瓜特枯硬，欧取方险虞劲圆。
虞文发愿乃合作，壮古遒丽功力全。
世间此帖岂有二，孔庙破石人犹怜。
阿武章草五字句，画松分行如直弦。
牝鸡司晨足才致，蛾眉文墨争蝉娟。
青绫高标卷二十，淳化刻在诸帖先。
仲尼夏禹谢太傅，山涛汉章东晋宣。
体凡格陋漫收掇，一手临写烦雕镌。
二王妙迹半遗落，宝章虞柳俱见捐。
无盐刻画废西子，骐骥不御蹇着鞭。
永熙圣学贵斯事，讨论王著何备员。
百年文物盛于昔，继文真主方御干。
岩廊道业仰夔禹，太平黼藻宗云渊。
宝书传世久未辑，明时盛事犹缺然。
谁能借辨达聪听，愿求精识重评诠。
收遗去陋再刊勒，鸠工不费数万钱。
嗟哉百卷顷刻过，安得放意徐穷研。
归来欲说急记取，瀛洲回首情悁悁。
心存默想尚可记，以指画被夜不眠。
休论顽仙与才鬼，但得典掌甘终焉。

卮倾好酒逢时盛，早遇春融媚景天。
龟暖戏挨初绿草，燕飞轻拂乍晴烟。
迟迟昼影花笼槛，郁郁香风蝶舞筵。
眉似柳开眸似水，怡情自爱赏湖边。

洞房飞香作春雾，仙人劝酒香中语。
明眸第二紫云娘，莺学歌声柳如舞。
蹙眉长歌澧有兰，银钩请君春草篇。
繁弦高张烛烧夜，玉壶未尽参在天。
春泥雪消淮上路，东风浪头惊客𫇛。
恼公旧事几梦魂，过眼相逢一风雨。
黄流清洛上天汉，吴山洞庭藏水府。
谩题诗句寄归舟，江口风狂那得渡。

未必蝤蛴如素领，故应新月学蛾眉。
引成密约因言笑，试得真情是别离。
樽酒且倾寒琥珀，泪妆更看薄胭脂。
北城月落乌啼后，便是孤舟肠断时。

春丝惹恨鬓云垂，媚态愁容半在眉。
早是思深难语别，可堪肌瘦不胜衣。
眼前有恨景尤速，门外无情车载脂。
自笑不如天上月，尊前犹有见郎时。

火维荒茫地轴倾，下有积水潜鲲鲸。
鳌身翻澜山为崩，金乌下啄狞龙腾。
狂须奇鬣万族朋，巨神日月双手擎。
夸娥愁思乌戢翎，老鱼战死风雨腥。
长彗下扫千里惊，浅洲一席块为城。
蛮儿夷女奇弁缨。
大舶映天日百程，怒帆吼风战飞鹏。
舟中之人怪眉睛，兽肌鸟舌髻翘撑。
万金明珠络如绳，白衣夜明非缟缯。
以有易无百货倾，室中开橐光出楹。
非石非玉色绀青，昆吾宝铁雕春冰。
表里洞彻中虚明，宛然而深是为瓶。
补陀真人一铢衣，攀膝燕坐花雨飞。
兜罗宝手亲挈携，杨枝取露救渴饥。
海师跪请颡有胝，番禺宝市无光辉。
流传人间入吾手，包以百袭吴绵厚。
择人而归今子授。
烂然光辉子文章，清明无垢君肺肠。
比君之德君勿忘，与君同升白玉堂。

宝刀裁花碎罗縠，带腊圆红黄染粟。
枝头几日即花开，世上人情何太速。
东风未转北风严，返挂铜钩不上帘。
莫怪蛾眉呵素指，层檐冰碧玉纤纤。

张子官于福昌，块然独居，无与为友。
宾客不至，遗朋失旧。
经时闭门，终日钳口。
出无与游，居无与就。
谁同我食，谁酌我酒。
归守妻孥，出对厮走。
驾言出游，田童野叟。
气否莫交，情包不剖。
塞聪蔽明，盘足袖手。
披书阅简，眩目疲肘。
厌然成痼，不可针灸。
于是张子，涤虑除烦。
披庭扫堂，枕手而眠。
恍若有遇，有神降焉。
曰我实哀汝，独无友朋。
我有教告，子乎我听。
凡世之人，百愚一贤。
古昔所叹，非独今然。
得贤与朋，善固无俪。
贤不可得，将愚与比。
友贤实难，幸然后值。
不幸友愚，与无孰利。
谄笑倾辟，韬情晦实。
测心献计，因隙投策。
口是腹非，面歌背泣。
友若此者，实繁孔多。
曷若不见，目清耳和。
我复告子，真友之实。
尔遵我言，友胡有竭。
人物虽殊，可友同焉。
赐尔以友，其名曰山。
居汝左右，在汝北焉。
端不汝去，澹兮绝言。
春丽夏繁，秋疏冬瘦。
霞雾融明，风驰雨骤。
孤楫横奔，牢屯巧镂。
傲岸轩昂，清华润秀。
对食临眠，排堂入牖。
效技汝前，虽劳不疚。
山有佳泉，多灌尔囿。
历石悬空，泠泠清漱。
如闻妙音，濯烦浴垢。
不犹愈乎，卑议庸读。
过耳增懑，入心善烦者乎。
山有修竹，汝园是植。
静丽明鲜，端虚正直。
如彼正人，扬言发色。
微风散碧，宵月镂白。
不犹愈乎，市儿尘颜。
敧眉鼓吻，佞笑浮言。
工为媚悦，善佞曲拳者乎。
山有乔木，耸立而峙。
端无媚姿，若对正士。
障雨蔽暍，千人所芘。
微飚披拂，吹奏竽籁。
不犹愈乎，蠕蠕鼠辈。
女黠儿娇，奴趋妾拜者乎。
山有好鸟，清喉丽羽。
引啸长鸣，群呼迭语。
夜管风弦，哀簧怨柱。
不犹愈乎，巷歌里舞。
促缩跳梁，颠妖淫污。
父子不施，弃礼忘数者乎。
如前实繁，言胡可殚。
汝与之乐，右攀左援。
曷为孑孑，寤寐嗟叹。
张子再拜，受言永怀。
解累亡忧，心通志开。
高山岩岩，流水潺潺。
竹茂木翘，鸟鸣琅然。
如前夷齐，而后闵颜。
吾何为乎，浩然其间。

医之不得其方耶，抑其命有短长耶。
独尔能使吾悲若此耶，抑为父者皆爱其子耶。
苍颅夷颡，秀眉清目。
今其存亡，其犹有鬼也。
使无物，则吾复何思。
其尚有知也，则夫荒屋野寺。
风霜雨露，食息谁汝视也。

我昔为诸生，奉书谏议公。
后来辱称奖，礼数宾客同。
决科甫弱冠，年少气如虹。
归来陪后乘，不责醉后恭。
孤舟梁宋郊，旅态萃百穷。
拜公睢阳府，笑语若春风。
人事不可期，俯仰异吉凶。
平生丹灶术，马鬣哭新封。
十年得吾弟，怀旧涕沾胸。
清平守家法，眉宇肖德容。
交臂是非外，为僚兄弟中。
东轩语长夏，葵竹罗青红。
西舍雪夜欢，玉颜醉瑶锺。
欲饮径相就，三更叱阍翁。
鲸吸绝遗滴，山颓信倾峰。
搜抉尽醤茹，楂梨倒筐笼。
通宵两沈醉，午起头如蓬。
人生定当尔，事去挽惊鸿。
河梁系君马，一笑喜相逢。
怜君碧纱幌，夜泪哭苇丛。
我方困虀盐，酸寒官辟雝。
同寻旧游地，尘壁罥丝虫。
啼鸟古寺间，夏阴小园空。
酒市逢好好，琵琶失{王灵}珑。
歌舞一分散，宾僚亦西东。
忘情犹一叹，齐物论非通。
官冷隠朝市，端能信予慵。
人生当富贵，子盍自磨礲。
便当隠五车，一一贮心胸。
功就螘作垤，丛成蛇化龙。
北郊分袂归，作恶惊儿童。
长谣代晤语，发子一笑哄。

兹行颇闲暇，聊此山水间。
幸有所携人，臭味同一源。
山溪并修涧，嘉木间蒲莲。
杉松鸣古刹，始觉此溪寒。
孤亭出屋背，石磴相牵攀。
迎客穷道人，俯偻须眉斑。
释子具粗粝，虽贫有余欢。
午登西山去，路作九曲弯。
山禽惯不惊，夏木秀且繁。
缅怀紫髯公，奠玉祠天坛。
豪强有遗韵，兴废无留观。
空岩一泓泉，引予掏清甘。
至人悲热恼，遗此消昏烦。
我茶非世间，天上苍月团。
为尔惜不得，烹瀹浇晨餐。
深谷晚易阴，快雨时斑斑。
但见夹道松，龙髯湿苍颜。
念我亦闲人，屏居闭柴关。
不使倒珠玉，济我胸中悭。
之官亦漫浪，遇胜却盘桓。
平生据顽钝，信命傲忧患。
言归徒旅疲，就荫休征鞍。
却视来时舟，一叶系荒湾。

南山缚虎师，肯顾世书字。
扬眉哦楚喉，鼎畔倒侯喜。
诗声一苍蝇，下到霹雳耳。
庸庸老寻常，物外有奇伟。

小儿名阿几，眉目颇疏明。
日来书案傍，学我读书声。
男儿事业多，何必学读书。
自古奇男子，往往羞为儒。
阿几笑谓爷，薄云无密雨。
看爷饥寒姿，儿岂合贵富。
翁家破箧中，惟有书与史。
教儿不读书，更欲作何事。

避禄免危疾，弃铅得黄金。
须眉蔼如漆，便觉老难侵。
江湖足幽遁，市卒或可寻。
莫思芙蓉子，丹田乱君心。

吾闻冤句民，盗若春竹笋。
异时用武吏，搏击纵鹰隼。
洋洋刘太守，岂弟发素蕴。
凶年盗乃减，见谓君子敏。
先生衍诗书，循吏副忧轸。
庶几从风靡，少缓束湿紧。
君家庞眉伯，学行我标准。
捧书见华发，应为一笑听。

南风霏霏麦花落，豆田漠漠初垂角。
山边夜半一犂雨，田父高歌待收获。
雨多萧萧蚕簇寒，蚕妇低眉忧茧单。
人生多求复多怨，天工供尔良独难。

岁穷北风卷平楚，张子畏寒深闭户。
叩门过我者为谁，束带出见亦良苦。
俯眉谓客子勿瞋，我心善烦勿多语。
天寒酒贱曷不饮，安用造谒勤如许。

遥夜飞萤动秋思，独卧空山惊晚岁。
可堪六月已闻蛩，日暮咿咿响庭际。
关河多风气萧索，碧树先秋早摇落。
鸣机夜织常怨寒，白纻吴衫苦轻薄。
年年促织谁最悲，堂上美人愁翠眉。
清砧捣练对残月，玉箸啼红裁远衣。
唐风诗人劝其主，行迈苦迟嗟岁暮。
山城听汝已三年，三年白发多于故。
飘飘秋梦到江湖，我欲东归鲙碧鲈。
安能为尔将双泪，岁岁风前沾客裾。

久知疏慵难应接，勉强一官亲讼牒。
羁穷正似鸠无巢，摆去不如鱼有鬣。
从来书史钝蹊径，更叹诗骚穷事业。
几思狐白易絮纩，羞褫旧服求新袷。
又怜夸毗竟何得，把玩区区一蚊睫。
久知趋向合饥寒，正藉文章漫嚅嗫。
紫微丈人椽作笔，谁得羸师传谍谍。
知擒敢慢武侯纵，有阱前知鲁侯敜。
荒芜满编求指摘，望以余光分暐烨。
乃蒙称屈力褒扬，不意粪壤藏诸箧。
获如丘陵饱则可，良御不悦犹非猎。
平生遇赏有君子，处世虽钝吾知捷。
清闲得食学官禄，愿以诗书填吻颊。
牙悬喜校邺侯签，藤织新成沈郎笈。
晁公声名三十载，余事笔踪传法帖。
紫芝眉宇望不远，屈指数日无旬浃。
黄衫健步书见赐，紫诰除官等何躐。
久怀薄技待后乘，宣管盈囊纸来歙。
坐乖前计空惋怅，袖里从今双手压。
醉归应被官长瞋，来饱徒劳方朔腊。

愚公移山宁不智，精卫填海未必痴。
深谷为陵岸为谷，海水亦有扬尘时。
杞人忧天固可笑，而不忧者安从知。
圣言世界有成坏，况此马体之毫厘。
老人行世头已白，见尽世间惟叹息。
俯眉袖手饱饭行，那更从人问通塞。

应之蹉跎三十九，犹著青衫困尘垢。
高才逸气老益奇，我每事之安敢友。
逢时则驾子何患，有才未用谁之丑。
暴得从来失常速，徐驱未用鞭其后。
扫除万事付之命，收拾至乐归之酒。
闻公颇以饮自名，我亦抗衡能至斗。
京师常恨酒不足，贫旅仅得餬其口。
乃知一饮尚间关，功垂万古知难偶。
百年痛饮乃良图，安用金朱裹枯朽。
我生自断计已决，君亦我徒能尔否。
扬眉鼠子事轻肥，眨眼小儿夸谨厚。
须防仰吓忌鹓雏，更虑致魇逢刍狗。
独醒不若𫗦其糟，群犬犹须避而走。
遭刑每笑嵇叔夜，得计须师彭泽叟。
我官古邑洛之阳，间有山川亦奇秀。
行当酿秫从子游，更以新诗相献侑。

仁宗之初公有声，一世懦者闻之惊。
日行古义不顾俗，师事孙子传其经。
扫堂捧杖供贱役，侍师之坐随师行。
质疑问道无敢变，当世始知师与生。
作为文章不徒发，讥切时事排公卿。
俗儒毁誉无所出，乃取过行为讥评。
过于仁义罪固小，矫弊自合违中行。
人皆不及子独过，过者之罪谁为轻。
开编偶诵子诗句，辞气磊落严以清。
吟哦令我不能舍，想见眉宇寒峥嵘。
高风一泯不可见，安得壮士能经营。
惜哉朽骨不可作，徂徕废土知谁耕。

瓜洲萧索秋江渚，西风江岸残红舞。
津亭永夜守青灯，客睡朦胧听江雨。
青樽晓酌遣怀抱，但恨郁郁将谁语。
敲门忽得故人书，洗手开缄见眉宇。
蜂儿肥腻愈风痹，木瓜甘酸轻病股。
铦锋皓管见还愧，老去笔砚生尘土。
北归飘泊亦何事，篙工已束横江橹。
天寒应客太昊墟，当遣何人具鸡黍。

老知山林等朝市，扁舟谁能问行止。
长淮十日浪吹沙，春风正搅骊龙睡。
幽人软语破永日，冲泥携手林间寺。
坐中知兄病当已，眉宇氤氲有佳气。
华池神酒不用醒，人生和畅自忘形。
扶持阴德鬼神在，洗除世缘烦恼轻。
东来自惭双鬓改，相逢独觉两眼明。
论诗尚爱淡生活，学道久叹闲名声。
嗟我尘埃费昏旦，补刖自怜闻道晚。
还丹欲问仆仆仙，一庵更伴腾腾睡。
春阴夜薄月朦胧，剧谈烛尽樽亦空。
他日重逢庞处士，可能犹与世人同。

程侯治楚我独知，去时民作婴儿啼。
归来明光见天子，还把一节来江西。
年来屡下宽大诏，赤子未免寒与饥。
恩如忧病政如药，知病无药何由治。
朝廷法度寄吏手，付授得所乃合宜。
事如黑白初易睹，敢以容悦相蒙欺。
此行委寄意不浅，列城数十受指挥。
任官轻外最弊法，省阁无补真何为。
遥知敏手多暇日，不废樽俎环蛾眉。
从君多乞歙州纸，岁晏天禄供吟诗。

将军好书如郤縠，文史随船三万轴。
吟诗坐啸士贾勇，不学虎头飞食肉。
念昔先君得佳句，归见儿童诧珠玉。
乖离存没偶不死，十年遇公拜还哭。
堂堂山西忠勇后，凛凛典刑在眉目。
总戎南下聊复尔，健虏黠羌要颇牧。
戈船水犀士扼虎，三江太湖浪翻屋。
丈夫为将亦不恶，寂寞扬雄老天禄。

杨柳梢头腊雪消，东风犹著晚寒骄。
新年花柳传芳信，去腊星霜变斗杓。
来共春烟情冉冉，洒随疏雨泪萧萧。
蛾眉一闭年华改，纵有遗魂可得招。

老境光阴短景催，新冬又复一年回。
焚香燕坐衣僧衲，煮药高眠废酒杯。
处处庖厨鸣瓮缶，年年歌笑惨风埃。
孟公歌舞犹须雪，未放愁眉取次开。

浩浩浑流卷白沙，中流鼓棹四无涯。
喜逢山色开眉黛，愁对江云起炮车。
雨足郊原丰稻菽，日斜鸥鹭满蒹葭。
长年怕作扁舟客，赖有高谈一笑哗。

已逢娬媚散花峡，不怕艰危道士矶。
啼鸟似逢人劝酒，好山如为我开眉。
风标公子鹭得意，跋扈将军风敛威。
到舍将何作归遗，江山收得一囊诗。

欲问兴亡已惨颜，桑田沧海变人间。
无情野水青春在，不动南山白日闲。
伐木清溪寒剥啄，鸣禽高柳晓缗蛮。
蛾眉皓齿终黄土，谁道仙宫有使还。

离骚仅得比痛饮，旨酒何曾废善言。
因病细斟尤有味，无人独酌亦成欢。
何须巾漉醅浮螘，不待杯邀月入樽。
但看井眉瓶作土，鸱夷仍自稳随轩。

七十庞眉禅客，曾见天衣老人。
旃檀林中香气，悠然时有余氤。

无复颠狂似少时，逢君犹自说蛾眉。
玉堂旧事君休念，两袖啼痕又送谁。

纷纷俗物久堪憎，爱子萧萧眉宇清。
莫叹青衫掩事业，白头卿相死无名。

容易得愁即不去，苦教春物唤愁生。
遣愁饮酒大拙计，遣谁蹙眉为慢声。

门外清泉浸稻畦，西南修竹作城埤。
川平林断空明处，却有遥山作翠眉。

翠眉长好何曾损，寄语啼禽漫不闲。
应为残春足愁恨，长疑蹙破镜中山。

风雨江头思故人，东南烟水湿青春。
宛溪东岸垂杨树，想见烟眉亦解颦。

白帝阴兵严羽卫，汉皇老傅振须眉。
撒盐飞絮浑粗俗，尽拨尘言赋好诗。

曹侯骥骨双瞳方，流沙万里志不忘。
读书故山兰蕙芳，咳唾不顾尚书郎。
参军朔方试所长，奋须决策服老苍。
愿得一索缚狡狂，凯歌揉馘献明堂。
黄河东峙万旗枪，义渠竟失先零羌。
坐师失律无否臧，但恨不取东关粮。
黄君诗力回魁冈，十客未得一登床。
携君秀句展我旁，草书纸上蛟龙骧。
谓我君舍城东隍，年来长啸弃军装。
载酒欲访执戟扬，休日出门如瞰亡。
坐令耿耿愿莫偿，紫衣宣诏幞被囊。
献书贡士学与乡，罗庭充屋书万行。
风鬃雾鬣简骕骦，考评唐虞论夏商。
相过近如蜂隔房，君家八斗陈思王。
千年门户有辉光，任城健将狞须黄。
猗兰之苗不敢香，家人寄衣秋晚凉。
滞留华馆付杯觞，天高月明新雁翔。
明灯高谈夜未央，屈指计日引领望。
来时汗流今雨霜，重门事严御史章。
赖君谐捷解色庄，还家有日未用忙。
眉间黄色是何祥，晁侯约我走门墙。
但无闭关休馈浆，莫以兽微弓弗张。

将军卷金甲，独卧嵩山阿。
千金买蛾眉，昼夜饮且歌。
时平武库锁，赂买戎狄和。
不复用英雄，惜哉双鬓皤。
延我寒夜欢，清尊不辞多。
壮气老未已，醉来须屡摩。
充国年七十，立功未蹉跎。
我欲劝公起，拂尘挥旧戈。
公言一世中，欢乐能几何。
安用身外名，功高竟消磨。
家住太室阳，开门对嵯峨。
嘉肴荐尊俎，有酒如江河。
度曲得新声，词成自吟哦。
乐此常不足，尚安知其他。
我愕不知答，高贤固殊科。
马援喜功名，旅死遭讥诃。
陶潜虽放情，但为硕人薖。
公于二者间，安处行逶迤。
寒厅有修竹，野泉涨微波。
不厌徒驭勤，高车幸来过。

幽人筑淇澳，不与世相闻。
独携千卷书，过于骨肉亲。
辛苦作室堂，插架如鱼鳞。
时时体不住，一遇千载人。
山川兵火后，墟庙金石存。
消磨余纸墨，幻灭去无痕。
功名但如此，知子道可尊。
不遗世一毫，以全与其身。
包丑傅黛膏，百态售笑颦。
谁能双蛾眉，闭户自贵珍。
鄙人有夙尚，愿与幽侣敦。
他年抱健犊，听啸入苏门。

陈王本无赖，少与美人期。
蛾眉作秽血，蛊鬼尚何知。
乃复结绸缪，伫车心伤悲。
幻灭犹欲取，哀哉一痴儿。
千年化异物，双作鸳鸯飞。
终然随大化，飘荡今何之。

逢君执经博士堂，见君赐第出明光。
俯眉作吏百态恶，豫章参天要雪霜。
连墙秋雨老藜苋，十日不见已束装。
试寻崔丞谢客处，壁间有诗细作行。

我兄改秩令新昌，相望虽远同江外。
君家兄弟数如我，曹南好在庞眉弟。
官微无利沾骨肉，两处强健差自慰。
近来老子还破禅，一女咿哑犹未睟。

南雨不成雪，北风楼观寒。
眉颦鲁酒薄，肠断楚梅酸。
云梦寒全薄，湖湘春欲还。
举头瞻去雁，羡尔有轻翰。

战国韩余壤，王畿汉旧京。
南围山峙秀，东泛洛浮清。
女几荒遗庙，宜阳认故城。
千秋迷佩玦，百战有榛荆。
路失三乡驿，岗余世祖营。
山疑熊耳甲，墓记赤眉兵。
昌水行宫废，谷州遗堞倾。
断壕收剑镞，耕陇得瑶琼。
姬冢丘陵抱，韩祠草木平。
传家亡谱牒，怀德荐牢牲。
峡势开双璧，川形画一枰。
谋臣赤松友，诗客锦囊生。
莽莽繁华尽，悠悠井邑更。
兴亡谁与吊，今古一伤情。
官舍连麋鹿，人家杂鼬鼪。
秋心悲杜宇，春候听鸧鹒。
宾榻无谈笑，尘鞍罢送迎。
平池宵槛影，万竹晓堂声。
放宕书千卷，栖迟岁再正。
野胥形矍掠，村隶语生狞。
脱粟供朝饭，孤豚计日烹。
里闾轻学校，儿稚骇冠缨。
最苦冲风隧，奔如万战輣。
木号惊浪涌，谷震疾雷轰。
日断兰香膊，云藏子晋笙。
村鼙朝坎坎，樵斧暮丁丁。
鬓自年来白，颜因醉后頳。
斋庖诛野菊，幽佩纫秦蘅。
忆昔初知学，时豪计主盟。
讨论披石室，咳唾视金籯。
宅与仁为里，丰期道可耕。
荡除秦汉垢，耨摘帝王英。
太史遗重补，骚歌韵再赓。
文潢无逆檝，谈阵有降钲。
战苦心逾勇，锋交敌丧勍。
决科聊筮仕，射策偶沽荣。
憔悴官曹冗，艰难祸难婴。
流年惟涕泪，生事罄瓶罂。
乞米常空釜，烹藜不厌羹。
菅县长剑涩，衣补旧图横。
波浪流萍远，风霜客雁征。
凭谁能束缊，请地乞为氓。
贫贱知何计，飘零复此行。
力微蛛纺织，谋拙茧缠萦。
大府多豪杰，何人问姓名。
采葑甘见弃，连汇敢图亨。
已分微言默，羞将薄技呈。
清秋回骥首，白日望鹏程。
调拙歌难和，工迂簴未成。
曳裾身阻阔，搔首岁峥嵘。
岂料盐车困，亲逢伯乐评。
属文惭贾谊，受璧过虞卿。
夙昔倾贤誉，清时仰庆闳。
霜威留陛闼，忠望在寰瀛。
大泽疏源厚，明公蕴德宏。
高文千锦丽，奥学万箱赢。
前岁趋畿尉，青衫拜使旌。
心将言并厚，事与意俱诚。
毫发聪明到，锱铢藻鉴精。
威严消隠慝，惠泽舞孤惸。
爽气开秋鉴，清谈扣佩珩。
霜空挂银汉，仙露照金茎。
伟量谦常过，刚肠枉必争。
川舟归巨涉，天柱入高擎。
鳣堕开佳兆，经传有旧黉。
簪缨光故物，堂构叠高甍。
顾步丹霄近，联绵盛事并。
人间望鸿鹄，海浪引鲲鲸。
百吏瞻仪矩，连城受使令。
晏边争羡慕，膺御有光晶。
报国求贤急，搜才荐牍盈。
搜罗归掌握，轻重付权衡。
律变遭寒黍，春催隠谷嘤。
陶埏皆作器，枯槁亦抽萌。
量度分寻尺，题评尽甲庚。
念勤宽仆仆，恤疾救惸惸。
合沓皆宗荐，绵蛮不叹莺。
羁鸿安肃肃，微草获菁菁。
哲匠深垂奖，非才惕自惊。
厚恩山岌嶪，高致玉铮锽。
效报期铭骨，存诚过食苹。
庶几鸣缶盎，万一助韺{径彳=音}。
自古求知重，从来顾己轻。
木欣辞爨烬，珠喜辨鱼睛。
叹慕身当锐，轩昂目暗瞠。
自存心铁石，敢废力蚊虻。
荒学重裨缉，繁文自补撑。
朝披枯竹简，夜守短灯檠。
养木经荒圃，疏泉久涸泓。
博兼终氏鼠，礼问叔孙樱。
陋每轻樊子，勤将比老彭。
中庸期慥慥，言行敢硁硁。
积累功成垤，辉华秀发莹。
辛勤施耨获，逸乐荐粢盛。
戴德千钧重，抚躬方寸明。
登临感身世，踊跃望门楹。
穷谷阴多雨，清溪晚放晴。
优游探物象，潇洒付杯觥。
耿耿驰千里，区区布一鸣。
愿回韶濩听，聊奏铁铮铮。

有待云雨在，无伤斤斧余。
将军漫弓箭，居士或眉须。
缺记共工怒，深资夸父腴。
攀条感衰变，恨汝亦非夫。

六出装来百兽王，日头出后便郎当。
争眉霍眼人谁怕，想你应无熟肺肠。

旧识回文谱，新谐远调讴。
望归朝对镜，合饮夜藏钩。
融蜡粘花蒂，烧檀暖麝油。
双眉谁与画，张敞自风流。

观身实相，观佛亦然。
这里见得，黄面瞿昙。
隠身无地，其或渺漫。
不分照顾，眉毛鼻孔。

近枕长河即化坛，拟超坛侧到河干。
丹砂在地经冬暖，玉竹成林入夜寒。
水鹤应思冥象外，山翁愁不到眉端。
杖头已指丹霞景，密有尘罗络我难。

蜀山如鸟道，剑阁郁嵯峨。
嗟君正朱颜，奈此艰险何。
秋雨峨眉道，春风濯锦波。
青山一羸马，古今应更多。

蛾眉备百姓，怨女填六宫。
捐躯委崖谷，陨生因尔容。
匹妇多白发，妇怨实无终。

田家女儿不识羞，草花竹叶插满头。
红眉紫襜青绢袄，领颈麤糙流黑油。
日午担禾上场晒，也喜年丰欲还债。
{亻庸}工出力当一男，长大过笄不会拜。
有者四十犹无家，东村定昏来送茶。
翁妪吃茶不肯嫁，今年种稻留踏车。

畴昔翰林苏谪仙，溪藤写赠眉石篇。
欲寻此砚副此什，婺源烟水空茫然。
君家宝砚多奇石，一一玄圭与苍璧。
此砚初来众砚疑，厕居末品真可惜。
宝林大士千亿身，吾家古画妙入神。
欲持吾画易君砚，庶几速证西来因。
我持君砚复何为，嵩山之阳颍水湄。
茹藜咀藿坐蓬荜，漱流枕石书新诗。
万事推迁皆传舍，世间孰是常存者，画砚伊余聊税驾。

君门如天深九重，君王如帝坐法宫。
人生难处是安稳，何为来此骊山中。
复道连云接金阙，楼观隠隠横翠红。
林深谷暗迷八骏，朝东暮西劳六龙。
六龙西幸峨眉栈，悲风便入华清院。
霓裳萧散羽衣空，麋鹿来游墟市变。
我上朝元春半老，满地落花人不扫。
羯鼓楼高挂夕阳，长生殿古生青草。
可怜吴楚两醯鸡，筑台未就已堪悲。
长杨五柞汉幸免，江都楼成隋自迷。
由来流连多丧德，宴安鸩毒因奢惑。
三风十愆古所戒，不必骊山可亡国。

桐实离离楸带长，玉鞭骄马度垂杨。
黄茆野店人争看，篱上红眉粉额妆。

绛节飘飘下紫清，更参隠诀制颓龄。
若逢方丈庞眉叟，来爱囊中赤甲经。

两河郡县沦西方，西人思汉今未忘。
果园芜没白草芳，旃裘戏马谁家郎。
车箱峡口涧谷长，旄头倒挂回穹苍。
王师西出讨獝狂，六花簇垒来堂堂。
前锋锐头臂两枪，伏奸谨索收生羌。
天声隠辚摇姑臧，奇兵缭背断馈粮。
决河有声如坏冈，城头击锺声殷床。
万甲几欲漂无旁，虽有伉健谁腾骧。
一夫不敢陵彼隍，马首欲东促归装。
缄胸有策须眉扬，归来恍恍若有亡。
劬劳累日何由偿，战鞍挂屋寻书囊。
目随飞鸿思帝乡，彭城老将官横行。
幕中市骏收骕骦，射堂两部奏清商。
应弦破镝如蜂房，谈笑斥土羁名王。
画图遣奏朝明光，诏书留典真乘黄。
锦鞯玉勒春风香，平池老柳高云凉。
神骏在目豪吟觞，跨下蹀躞惊凫翔。
皇居九衢天中央，我时项背聊相望。
西城九月天陨霜，夜谈关塞评文章。
微言窃比惠与庄，和诗脱笔觉我忙。
祝君韬养寿且祥，功名有来成堵墙。
勿忧寒暑败肉浆，韔弓箙矢用则张。

百川赴下流，江海互吞吐。
回澜薄空日，老岸不立土。
坡陀出巨石，鳌背启窗户。
我来俯凝碧，万顷过微雨。
南沙八十里，草木尽可数。
风声玄冥开，松影翠蛟舞。
昏昏鱼龙气，暝色失洲渚。
林间古兰若，梵放杂鸣橹。
不能挂长帆，破浪极幽睹。
至今清夜梦，窈窕越修阻。
喜君自兹来，浩浩见眉宇。
馆置古城东，淡饭忘羁旅。
连城虽自珍，历块谁为许。
束书问东舟，了不挂一语。
脱身少年场，清座参佛祖。
冰颜未生髭，老气欲冠古。
所得岂虚名，自是慰诸吕。
南天正炎溽，归思亟飞羽。
江鱼已钓肥，江酒尚酤煮。
访子昔游地，耿耿月沉浦。
席龙望东南，浮云渺吴楚。

瓜州东望西津山，山平水阔生寒烟。
海门日出江雾破，沿江山色寒苍然。
五州京岘穹隆隠辚尚不见，况乃鹿跑马迹点滴之微泉。
中泠之南古浮玉，钟鼓下震蛟龙川。
楼台明灭彩翠合，海市仙山当目前。
兴来赤脚踏鳌背，挥弄白日摩青天。
原松芊芊雪欲尽，野气郁郁春逾妍。
三更潮生月西落，寒金万斛流琼田。
江山佳处心自省，画图忽见犹当年。
有如远作美人别，耿耿独记长眉娟。
双瓶买鱼晚渡立，孤篷听雨春滩眠。
翰林东坡知此乐，至今舟上渔子谈苏仙。
玉堂椽蜡照清夜，苇间幽梦来延缘。
山川信羡归未得，送行看尽且作公子思归篇。

渥洼生骏驹，丹山生凤雏。
家有宁馨子，庆自积善余。
粹然秀眉宇，莹彻真璠玙。
高声诵论语，健腕学大书。
头头欲第一，气已凌空虚。
想其顾复意，何止掌上珠。
更期速腾达，尔祖立以须。

吾友陈无己，文会班生庐。
是时与林侯，有若同队鱼。
相见元无约，相别讵有谟。
那知数岁后，聚首如当初。
眷言二三子，今来安稳无。
意气充眉宇，比昔姣且都。
乃见松与柏，不似柳与蒲。
怜我守枯禅，谈笑使甘腴。
何如又为别，泪下青霜俱。
男儿志四海，不辱黄金躯。
试看习主簿，穷悴能著书。

平生阮步兵，口不道臧否。
每笑谢著作，自是雌黄口。
闭门秋草多，金风摇白昼。
忽传黄纸书，校艺群公后。
执雁有楚越，佩剑无左右。
难画浑沌眉，遽识齐宿瘤。
彭城陈夫子，笑我颜何厚。
为语陈夫子，人生无不有。

顾陆笔墨森威仪，身后犹为道子师。
欲观道子观顾陆，陆孙定自有天资。
或言苦学龙眠者，不颂世德夸义儿。
肯为俗人落吾笔，王许支公实我知。
倘非从容接笑语，安得生气今如兹。
湖光万丈明珠满，对此佳客申愁眉。

校艺来从鲁，闻韶昔在齐。
幸容葭倚树，驩会食甘藜。
礼数延文士，雄豪动武奎。
严凝池上雪，灿烂谷中霓。
喜见双头锦，争求独角犀。
化金思点灶，画酒愿分篦。
气壮如观海，言危拟去梯。
且思竭马力，焉敢效牛蹊。
萧统闻香臭，刘郎善品题。
铅黄方晏集，风雨惜分携。
永遣愁城破，休教眉宇低。
故乡吾自乐，归去逐群鸡。

海外求仙事渺茫，却烦鹤驾访刘郎。
修门自有偷桃客，好试低眉问帝乡。

冬来羁旅更迢迢，抚枕灯残百感饶。
饥鼠翻空疑有鬼，惊乌误晓尚中宵。
诗成与梦俱零落，剑出低眉亦寂寥。
无分京华居老境，江湖高隐幸相招。

眉山凝间气，渤海识兹人。
一代执鞭士，千秋折角巾。
高趋周室辅，平处汉廷臣。
白首齐明易，鸿钧异抚辰。
参差非所叹，契阔自如神。
不念乞灵者，翩然驾白麟。

人人垂首相公前，独子低眉古简编。
江上新吟何慷慨，世间旧恨细穷研。
故知小子能封国，亦信长人解说天。
寄墨虞卿著书喜，不教茶到恐妨眠。

真非真，伪非伪，圆眼横眉，丑唇平鼻，图画自难。
同思量，何处是月笼松顶兮鹤梦初醒，雪覆芦花兮鹭寒不睡。

写出寄形，眉目分明。
直饶全似，祇得八成。
闻名兮不如见面，见面兮不如闻名。
霜天月满兮难寻老兔，海门潮落兮不觅长鲸。

刹刹西来意，尘尘古佛心。
眉毛为道侣，鼻孔作知音。
借问牛头何处去，衔花幽鸟杳难寻。

声前一句口如眉，佛祖从来总不知。
昨夜昆仑闲说梦，白头生得黑头儿。

盲聋喑痖迥天真，眼似眉毛道始邻。
昨夜东君潜布令，黄莺啼处绿杨春。

金乌玉兔两交驰，照破威音未兆时。
若谓青霄别在路，木人依旧皴双眉。

君不见鲁阳之西两山麓，十里连冈写平陆。
青林白昼暗古祠，雀啅虚檐蛛网屋。
屋边怪石何瑰奇，鳯筋虎骨连肌肉。
巉岩欲下落涧渚，澒洞千钧一毫属。
天匠惟知刻画功，鬼力深忧护持哭。
前峰高蹇下如揖，余峰危慓皆俯伏。
披寻宿莽得佳趣，洼为溪壑呀为谷。
香炉佛迹不在外，仙掌蛾眉此其足。
秀润潜涵夏木清，空蒙映带春江绿。
我知此必蕴灵异，何止怀藏易城玉。
閴寂嗟来麋鹿游，孤峻幸免牛羊触。
自经千载禹刊凿，不逢万里秦驱逐。
踟蹰三遶回高冈，却立下视云苍苍。
古今谁为好事者，后有韩子前奇章。
君不见玉川先生洛阳宅，修竹萧萧独为客。
他年如与鹤乘轩，可来相见铜驼陌。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

古木暗长堤，清涟涨轻縠。
南风聒乌樯，动子归兴速。
今日共一樽，明朝各川陆。
我心久已灰，惨怆辄眉蹙。
鲍叔实我知，嵇康亦子熟。
少年挺奇姿，绮丽诱莫逐。
抑首掾雄藩，哀矜见推鞫。
季文毎三思，石庆惧谴戮。
多事如不胜，投刀斯中族。
重华虽前旒，疏逖无隐伏。
杂遝登俊良，能官真棫朴。
行看万里涂，追电恣腾蹴。
赫赫继家声，勿忘勤圣读。

此身风中蓬，飘飖洛西豪。
所向不胶漆，杜门天自高。
坐怀平生友，皎皎眉间毫。
书随鹊声来，厚我逾绨袍。
如何东野鸣，亦复追离骚。
彼苍久已均，后逸须先劳。
试看刀笔微，他日犹萧曹。
麹蘖正多事，要在𫗦其糟。
勿谓伯乐死，辕下终奇遭。
况乃掣电中，几许堪游遨。
展江涵清空，春光集渔舠。
命驾裁数驿，慰此心忉忉。
吕安何人斯，君首无徒搔。

豪商破浪随东风，辘轳相继沧溟中。
回环极目渺无际，万石之载裁飘蓬。
一朝六鶂不得进，十舟八九成虚空。
一舟邂逅脱鱼腹，开帆岂暇论西东。
大明出没夜复旦，何许清越鸣晨钟。
舟人侧耳正惊喜，忽瞻水际排奇峰。
落帆沉矴泊古岸，介然荒径云间通。
鄞川书生托舟尾，见之踊跃追猿狨。
扶疏怪木进十里，突兀古院题天宫。
入门长廊转寂寂，堂上高拱厖眉翁。
左右侍立满三百，谈玄演义声玲珑。
相逢问劳悯流落，旋启虚室栖行踪。
纷纷袍布欺腊雪，独此锦帐朝霞红。
黄金白玉荐丰馔，药苗蔬甲青茸茸。
主翁自言避巢寇，朅来不与中原同。
于今天子果谁氏，语罢默默如盲聋。
日遣二子共游处，因得细诘开冥蒙。
皆云我辈号处士，名字非列神仙宗。
三等三百奉一主，上等第一裴休公。
提携峻陟几千丈，笑秦亭上聊从容。
秦皇可笑笑不已，声撼亭角摧穹隆。
徐福曼倩亦何在，前后石壁犹房栊。
举头指似蓬莱岛，霜雪直上磨苍穹。
波涛作势撞山脚，鲁有神圣躬磨砻。
欲令异物知所畏，周遭水面盘蛟龙。
书生名利浃肌骨，尘念日久生心胸。
老翁照见辄微笑，血盆再入宁易攻。
蓬莱有路尔常睹，此别旷劫无由逢。
吾今舟楫助尔往，尔其登览庶可穷。
日轮迎晓傍山出，水声先沸惊寷窿。
赤光散合动天地，顷刻气候分春冬。
高低殿角屹相向，一一镌凿非人工。
穷晨不复值仙子，卿云瑞雾空蒙茏。
询之处士盖有谓，近世人迹几相重。
鸾骖鹤驭厌凡肉，矫然远举归鸿蒙。
先生吕翁独于此，一年三四眠松风。
书生尘念竟不断，主翁但问何所供。
人参如人更长大，愿乞数本扶疲癃。
翁言此物有神护，特经海道须罹凶。
良金美玉亦至宝，尔诚欲之吾当从。
殷勤教告岂一事，尤戒卧语详初终。
楞严秘密偈四句，奉以周旋宜恪恭。
书生再拜起沉矴，转盼已入鄞州封。
还家妻子久黄壌，单形只影反匆匆。
却思投翁事清净，天南天北惟飞鸿。
茫然进退真捕景，一生颠倒终狂童。
君不见秦皇汉武操利势，自许神仙力能致。
海边方士日从横，毕竟千非无一是。
书生径步蓬莱巅，况乃天人勤指示。
若为名宦苦死坚，失脚青云坠平地。
仙兮仙兮一何异，求不求兮两莫遂。
我虽忘情亦欷歔，仲尼之门非所议，率然作诗纪其事。

霜严识苍柏，火烈知黄金。
不有小人谤，孰窥君子心。
前程已如此，纷纷矧于今。
衡门杜朝夕，巧舌犹追寻。
一与接为构，何以逃交侵。
任大始多事，由来天意深。
北风动秋夜，兴落西山岑。
逸驾岂受挽，耿耿聊分襟。
太丘阻眉宇，为我先寄音。
渔父可师否，兹焉共浮沉。

西风猎猎鸣旌旗，南阳学士趋丹墀。
南阳父老挽不住，家声复如东汉时。
堂堂材具中梁栋，鬓边寒暑惊驹驰。
垂衣继照掲日月，只应一见舒尧眉。
鸾台凤阁有新路，着鞭宁许驽骀知。
委身报国一心耳，嶷如嵩岱谁能移。
他时廷尉妙生死，还将此道供论思。
凌云大厦肃天宇，千秋万岁无倾欹。
焦头烂额岂足尚，长堤蚁穴今图之。
回看蹇浅丈夫子，攫金清旦方沉迷。
矢来无乡亦可恤，付与公议分高卑。
前人得失焕清简，纳公胸次无孑遗。
愿言朝退坐华省，更以反己为元龟。
儒冠往往喙三尺，勿令白玉生瑕疵。

前年可罗雀，朱幡出濠梁。
今年可炙手，衮衣登庙堂。
公家本金玉，何曾变炎凉。
公子不展眉，端为斯人伤。

犹子知几人，子独欣白眉。
风霆破春晓，怒翼鸣天池。
未促南昌行，还为竹间期。
傥及马伏波，一书重示之。

君不见朱公托身天地中，四方万货常憧憧。
其间双璧最奇宝，分明日月生西东。
问公酬价初几所，一者千金一半此。
精神肉好非不同，侧视裁差厚薄耳。
公心夙悟谁得窥，但无故槖无留赀。
交贫族远富衣食，高义日与清风驰。
梁人有狱久不决，君臣相顾空嚬眉。
公来答问只一语，群疑亟判如蓍龟。
须知成效异霄壌，颇恨儒冠多失之。
多失之，胡弗思，他年薄俗待尔移，奈何璧价先自亏。

秋容未觉成萧飒，修竹疏桐阴四匝。
先生归驾挟西风，堕我南堂似凋叶。
对床邀月入高谈，梦想从来谢三接。
是非火作正炎空，忍与纷纷竞牙颊。
莫欺鸥鸟不知人，须信天机在眉睫。
妙哉托处无何乡，一念能回百千劫。
君诚有意涉其流，请为安行具舟楫。

盲风日日吹尘土，谩说有年歌自古。
纷纷机械空作劳，况乃象龙求致雨。
黄堂学士极忧心，忍复宾前事悬堵。
倘助丰穣能出云，境内山川无不举。
丞相威灵凛一方，远瞩祠宫途可取。
旌旗拂晓动长庚，仿佛飞云趋两府。
精神洞达金石开，此意豫应神已睹。
况公爱民如爱子，不以斯民供鼎俎。
居士庵中常默然，田里人人自安处。
他时刀剑倚市门，往往买牛耕草莽。
心绝多岐礼义生，和气氤氲见眉宇。
惟天至聪下其耳，饱听欢谣荐佳语。
故宜神力导休祥，不待牲醪集轩庑。
胡为风旱久未宁，行矣斗柄将建午。
岂烦瑞祝更殷勤，祷处由来似尼父。
三分天下指掌间，頋此提封才一羽。
沛为甘泽定不难，沟浍纵横互吞吐。
坐令百谷暗郊原，会见腰镰分勤苦。
儒宫釡鱼端欲生，自笑年来遽如许。
虽无高廪并坻京，犹得朝昏鸣食鼓。

道人秀骨生何许，若耶溪边清气聚。
不从章甫事功名，游历诸方参佛祖。
祝融峰下忽抬头，觑破虚空笑而舞。
折脚木床二十年，门外草深无寸土。
偶然消息落人间，挽出花光照今古。
我舟邂逅泊山前，雾卷云开见眉宇。
更知我自浙东来，曾拥旌旗尘督府。
千𪨷万壑绕樽罍，梦断卧龙谁是主。
为将池墨洒鲛绡，故国封疆归择取。
曹娥江接贺家湖，环以峰峦暝烟雨。
森森乔木动樵风，庙貌峥嵘閟神禹。
碑留遗刻蔡邕题，注目端为杨主簿。
子猷兴尽季真亡，仿佛棹声回远浦。
干端坤倪渺莫穷，咫尺并包入庭户。
坐令乡思满潇湘，恨不归飞插双羽。
苍梧洞庭南北中，气象纵横随步武。
祗缘流放阻君亲，入眼虽奇若无睹。
道人方便巧施为，乃以家山慰心腑。
旧愆犹冀获湔除，恩锡余年返农圃。
青鞋布袜谢尘埃，肯使高踪惭杜甫。

不雨江亦干，草木翳尘土。
重阳到眼前，菊蘃犹未吐。
邻家一株来，高才尺四五。
种之小庭中，亦自足风矩。
摘叶以当花，茱萸可为伍。
泛我流霞杯，喜色动眉宇。
颓然逍遥游，妙处有谁睹。
渊明何人斯，东篱傲今古。

老潘飞蹑烟霞去，墨宝流传能几许。
尚方犹以比庭珪，况复人间故人处。
夫君好事追前贤，巾袭深藏二十年。
雨旸燥湿莫知数，毕竟挺然金石坚。
一朝酒发南箕舌，信在言前可中辍。
有如印弄掌握间，棱角虽刓终一决。
著书天禄垂无期，云将掉头吾弗知。
但欣厚意厚若此，来仙阁上信双眉。
我有歙州韫玉石，琢成高秋远天碧。
平时长自水流珠，未省呼童助涓滴。
我有常州饱霜毫，千钱一管价不高。
真行隶草字百万，劲锋凛凛方遒豪。
绛人陈元乃其伍，相得懽甚谁能御。
心灰缘此亦复然，和我精神动寰宇。
便涤砚，便操笔，便启轩窗磨此墨。
敲冰佳纸适及门，罗列千张耀晴日。
也吟诗，也作文，也把黄庭模右军。
并包万类入方寸，倏忽变化生乾坤。
君不见老子绝学故能学，君不见孔子捐书故能书。
因君起我书且学，我书且学孔老俱。
孔老俱，竟何如，写我长句酬勤渠。

滨湖一一敞雕栏，自是黄尘不汝闲。
今日舒眉宁易得，未应轻作剡溪还。

几度秋陂老芰荷，蓬门不见雁来过。
照人眉字今何似，得意诗篇日更多。
事逐风云空白马，功随山岳尚黄河。
无因双眼陪君子，暝立西楼一楚歌。

过额纷纷竞扫眉，此心直与古人期。
三年并席惟夫子，一笑忘言谢小儿。
江国旧编尘漠漠，帝乡新路日迟迟。
儒冠道在无通塞，莫问高门知不知。

不见紫芝今几年，朅来眉宇照山川。
关南关北风流在，犹得时时一举鞭。

朱明初启节，分卦属纯干。
善积名门久，祥开淑质贤。
柔仪应月吕，和气集薫弦。
奕世儒风蔼，持家礼法传。
乘龙来配德，采藻助承先。
姑耄勤朝乳，功余绎旧编。
卜邻严子教，截发盛宾筵。
萱草欣多豫，鸤鸠咏不偏。
乡闾师肃穆，坤道信完全。
自辍齐眉奉，尤于内典専。
三车窥至喻，一笑悟真筌。
荣辱忘区别，优游任众缘。
居常遵坦路，方寸湛澄渊。
浩也端愚陋，身兮数仆颠。
范滂蒙训敕，梦得念慈怜。
放逐清湘外，覉縻苍桂边。
遥知今日燕，想见瑞炉烟。
弟侄纷为寿，亲朋俨造前。
焚香控南斗，极目望东阡。
鸾鹤翔仙岭，龟鱼动乐川。
安康符郡号，昌炽赋诗篇。
计已闻消息，惟新获洗湔。
赐环叨霈泽，衣彩即归田。
省定深如志，生成实荷天。
岂徒寛虑耳，必是倍欢然。
虽阻随行拜，犹胜避瘴眠。
鹏抟九万里，椿大八千年。
就养逾曾晳，承颜继闵骞。
尚存诚意在，终冀夙心圆。
永结老人好，星光盈紫躔。

二公高节厌喧卑，同寄萧宫共展眉。
玉树冰壶齐品格，野云皋鹤本追随。
泉流指下何人赏，岳峭毫端祇自知。
绻恋贤侯美风教，故山归去尚迟迟。

鬓发尽皤然，眉分白雪鲜。
周遮延客话，伛偻抱孙怜。
无病常供粥，非寒亦衣绵。
假温衾拥背，借力仗搘肩。
貌比三峰客，年过四皓仙。
唤方离枕上，扶始到门前。
毎爱烹山茗，常嫌饤石莲。
耳聋如塞纩，眼暗似笼烟。
宴坐羸凭几，乘骑困亸鞭。
头摇如转旋，唇动若抽牵。
骨冷愁离火，牙疼怯漱泉。
形骸将就木，嚢槖尚贪钱。
胶睫干眵缀，黏髭冷涕悬。
披裘腰懒系，濯手袖慵揎。
抬举衣频唤，扶持药屡煎。
坐多茵易破，行少履难穿。
喜婢裁裙布，嗔妻买粉钿。
房教深下幕，床遣厚铺毡。
琴听怜三乐，图张笑七贤。
看嫌经字小，敲磬喜声圆。
食罢羹流袂，杯余酒带涎。
乐来须遣罢，医到久相延。
裹帽纵横掠，梳头取次纒。
长吁思往事，多感听哀弦。
气注腰还重，风牵口便偏。
墓松先遣种，志石预教镌。
客到惟求药，僧来忽问禅。
养茶悬灶壁，晒艾曝檐椽。
怒仆空睁眼，嗔儿谩握拳。
心惊嫌蹴踘，脚软怕秋千。
局缩同寒狖，摧豗似饱鸢。
观瞻多目眩，牵动即头旋。
女嫁求红烛，男婚乞彩笺。
已闻捐几杖，宁更佩韦弦。
宾客身非与，儿孙事已传。
养和屏作伴，如意拂相连。
久弃登山屐，惟存负郭田。
呻吟朝不乐，展转夜无眠。
呼稚临床畔，看书就枕边。
冷疑怀贮水，虚讶耳闻蝉。
束帛非无分，安车信有缘。
伏生甘坐末，绛老让行先。
拘急将风夜，昏沈欲雨天。
鸡皮尘渐渍，𫠜齿食频填。
毎忆居郎署，常思钓渭川。
喜逢迎佛会，羞赴赏花筵。
径狭容移槛，阶危索减砖。
好生焚鸟网，恶杀拆渔船。
既感桑榆日，常嗟蒲柳年。
长思当弱冠，悔不剩狂颠。

融融春色伴花荣，浓翠参差雨乍晴。
低拂冷烟元亮宅，静笼明月亚夫营。
叶浮晚水愁眉细，絮落春衣雪片轻。
莫上隋堤思往事，万株萧索傍河声。

经明行修徒尔为，一名屡点春官闱。
时之不利非战罪，归山且著老莱衣。
清时贫贱诚堪耻，侏儒太饱朔方饥。
男儿会有及亲禄，安能泉石久低眉。
束书依旧西入阙，壮心潜与青云期。
秋风袅袅孤魂断，古道迢迢去马迟。
骥称其德不称力，神骏唯应伯乐知。

堆青才数点，杳杳几千程。
幽槛叶初落，高空雨乍晴。
崔嵬微有状，窈窕莫知名。
招隐谁长往，眠云自动情。
文君眉易似，摩诘画难成。
鸟去何曾到，泉流岂觉声。
经秋弥冷淡，向晚更分明。
仁者由来好，闲观意不轻。

厇诉金毛师子子，栴檀林下青莎里。
置也置也威自全，一出六出眉剔起。
非拟拟，知几几，星流不问三千里。
天外风清哮吼时，为君吸尽西江水。

甘蔗流苗应刹尘，觉场高发利生因。
紫金莲捧千轮足，白玉毫飞万德身。
孤立大方资定惠，等观含类舍怨亲。
挨星相好中天主，匝地名闻出世人。
螺髪右旋仙岛碧，月眉斜印海门新。
鸾翔凤舞非殊品，象转龙蟠绝比伦。
璎络聚中腾瑞色，花鬘影里夺芳春。
慈仪恋望知何极，梵德言辞莫可陈。
胸字杳分无量义，顶珠常照百由旬。
双林孰谓归圆寂，坐断乾坤日见真。

禅石飞流溅碧莎，利生还喜下云坡。
途中若立三千客，剔起眉毛不在多。

君不见行路难，亦容易，握草为金不为贵。
难曾平地涌波澜，易复到处列祥瑞。
堪笑堪悲能几几，天上人间立高轨。
兄弟十字越参星，一义同心淡秋水。
因忆韶阳古风骨，石火雷光迟出没。
隔身之句是程途，扣门之问非窠窟。
殷勤报君君记取，方外周游看爪距。
虎狼丛不遇知音，剔起眉毛便归去。

洞庭乳窦皆泉石，抱疾何缘寄幽迹。
曾列狂机一二三，东山西岭非相识。
屈指嚬眉不可寻，云飞雨散空沈沈。
如今转觉流年隔，强把冥悰苦搜索。
纵止言欺白雪辞，宁忘笑与黄梅客。
朴禅者，朴禅者，珠月有光惭照夜。

乳岩秋日无他作，策杖层层止寥廓。
四顾有语分野情，一点彤云起深壑。
藓石迟迟略轻踞，逢个衲僧忽骤步。
频唤回头不肯回，及至回兮眉卓竖。
阿喇喇，千里万里横该抹。
咄。

十年流落见无由，谁识江东有赵州。
凭仗炉烟寄消息，定中应亦展眉头。

义薄云霄世几人，零陵邑宰迥超伦。
能明圣主恢洪造，曾是童儿谒紫宸。
衡岳深蟠心不动，重湖闳写惠常均。
别来眉宇知何似，日冀恩还得款亲。

琴边聊现宰官身，回忆来仙尚有情。
鸟鹊远从檐外集，鲤鱼俄向眼中明。
闲将永日供黄卷，静纳薫风擢紫英。
更得香山巧相对，一如眉宇照人清。

千仞巉岩一径通，可扪天处是仙宫。
婵娟并席谁家子，缥缈吹衣万窍风。
初月淡笼眉拂拂，晚云低遶鬓{髟/匆}{髟/匆}。
邦人不复知端的，但说常能助岁功。

有时皱聚双眉，有时笑开双脸。
澹山不解谩人，一任诸方点检。

使君未知我，得自吞毡翁。
我未识使君，已闻伯夷风。
十年诗卷里，未面先从容。
顷我客东都，寄声谢老农。
绣衣南州来，是尔使君公。
为尔扫菜色，无襦当夜缝。
东都逆旅人，零落如霜蓬。
一廛愿为氓，归势鸟脱笼。
既登君子堂，倒戈避诗锋。
紫芝秀眉宇，东野凛长松。
怜我骨硉兀，槽枥骈儿童。
秣以玉山禾，不置凡马中。
去年溪城月，使君马如龙。
呼我载后车，诗月相朣胧。
朅来桑麻间，午梦回村舂。
使君亦留犊，往听长安钟。
相望渺云海，烟雪迷西东。
遥传摛彩笔，秀句争考功。
那知古槐畔，苦语如秋蛩。
一笑答云山，万事付喑聋。
吞舟亦失水，蚍蜉登背胸。
拂钟虽不铮，缀履岂所工。
天高白虎殿，日永明光宫。
去参鹓鹭群，勿羡高飞鸿。

城南病客食不足，日与天随争把菊。
饥肠昨作细泉响，岂识韭虀并豆粥。
五州自有定远侯，虎头燕颔飞食肉。
门前麹封何足道，酒出兵厨泻春瀑。
康成温伟秀两眉，何啻五斛当一斛。
席中珍句出半酣，但惊墨迳通群玉。
不知清风静扫脾，徒见秋电寒摇目。
相君脱粟好名尔，何用留侯归辟谷。
我今枯槁固其分，尚有闲气蟠空腹。
侯当下士屈体貎，屡唤不来仍不逐。
羊臑鱼尾痴不食，却觅山僧煮寒蔌。
敢烦庞生要栗里，欲谢杨公向疏属。
午庵聊拂偃月床，卧听春飇过修竹。

樵青煎茶青竹里，汝欲过门鹊先喜。
我家千里凌风驹，岂比虺隤鞭不起。
我亦西游倦始归，久阔相望老白眉。
归家且与阿戎语，长吟未觉长康痴。
雨急烟寒波渺茫，念汝束书辞故乡。
归时先驱烦蜀令，却过竹间寻漫郎。

九重赤涂高如天，四海黔首纷于蝝。
众蝝望天若无路，区区有意常能宣。
乃知听卑四聪达，万里呻笑如邮传。
朝阳门外登闻鼓，鼓下章飞如急雨。
一声直堕勾陈中，谁言天门严九虎。
江南小吏无技能，鼓间糊口何云补。
仆饥马瘦晓徐行，官曹下马初无营。
解衣小睡须臾散，鼓亦十日无一声。
疑非官家设鼓意，细问乃复知人情。
文昌相公眼如月，坐见万里分毫髪。
苍生痛痒吾一身，与汝一家无楚越。
有求径投家丈人，鼓面蛛尘寄萧兀。
亦何道业冠皋夔，民得由之初不知。
平生胸中医国法，尽变黄馘为秀眉。
力进唐虞作元气，酲醲病酒何劳治。
端知听讼破症尔，洞见五藏聊决之。
造化升平唯一笔，弼成尧舜垂衣日。
墨客诗人慕响来，朱草嘉禾时一出。
登闻终日何所闻，但听清风颂声溢。
江南小吏未归山，乞与居山相似闲。
半饥终未免索米，饱饭亦复胜抱关。
鼓稀有声吏窃食，愧此无用毛髪斑。

金波灔灔梨花玉，春色两枝娇映肉。
夜堂莺燕落梁尘，秋帘风露昏银烛。
倦客归来半白头，旧约参差两黄菊。
新年斗酒亦径醉，道旧驩然能五六。
御史家儿反温克，风前玉树何由俗。
上客凛凛八尺身，秀在两眉诗在腹。
醒狂司隶醉奈何，猛雨澜翻无软热。
不嫌呼酒反劝君，要看春空云郁郁。
明朝宁辞一日病，清时未可三闾独。
倒冠落佩郭南门，长庚晱晱山簇簇。
回头一笑堕渺茫，卧听桐鱼唤僧粥。

广文无毡风撼颊，冻坐慈恩书柿叶。
乞米珍题矫龙鳯，望粥娇儿闹鹅鸭。
不须欧家管城子，镂象雕犀作袍帢。
娥眉曼睩初丰容，一笑自粲非宝靥。
当时临池亦苦矣，烟苍雨暗漫襟袷。
几何白骨变黄泥，安用玉轴留华箧。
要当约略记姓名，作底碑傍坐疲苶。
我今姓名亦懒记，几砚尘埃卧羊鬛。
君诗求字得我惊，索金悬磬真所乏。
归田当赋觅桃诗，岂有来禽青李帖。

道人泉石畔，饷我欲盘桓。
见爪苍龙古，颦眉古佛寒。
家风真草草，诗句自珊珊。
今夜东堂梦，云披月万竿。

廊庙无尘鉴色寒，私门谁启手亲关。
万邦和气君臣里，一代文章伯仲间。
多士扬眉诣东合，真人拱手倚南山。
青天白日才亭午，不遣云随霰雪还。

老去追游骨亦疲，黑甜唯觉睡如饴。
渐差素彩弄华发，犹梦清妍侍曲眉。
愧甚雕樽负珠履，独余残雪照书帷。
未妨管领东风在，官柳溪梅不用疑。

仙桃欲拂朝真脸，禁柳忙催望幸眉。
不会君王春思别，杏花菖叶在农时。

云脚涛头气自寒，了无闲梦到蒲团。
翠庵只在东堂里，底下扬眉直下看。

两眼追霜鹰，铁石悬肺腑。
何为向北风，送子泪如雨。
平生珍古交，及今未多数。
相逢汉江曲，聊作蘋鸥聚。
我疾子不憎，人弃子或取。
庄舄尚资越，茅兰植当户。
坐与斥鷃争，秋蓬塌云羽。
尝笑祢正平，飞毫赋鹦鹉。
身为机上肉，手复乱挝鼓。
老瞒畏口实，假手待黄祖。
早知时不容，敛板就公府。
社栎名散材，长年谢斤斧。
文豹皮为灾，安所逃缯罟。
我亦惩祢生，严律绳步武。
闭门收旧学，不管唇舌腐。
子今落穷边，武库泣降虏。
过客无只轮，捷布恐旁午。
黑云压孤堞，残月走夜麈。
四邻递阴风，隔壁啸乳虎。
非但饮徒旷，愈觉诗思苦。
参军新妇贤，眉颊生媚妩。
慰子远行役，举桉头自俯。
已闻富书囊，到即充栋宇。
异时宝弓剑，弃置贱如土。
承平诸将老，谁复师尚父。
可怜高合生，落笔辄杕杜。
宛然琼瑶姿，寒光照玄圃。
再入乌衣曲，观者但如堵。
襄阳佳山水，檀栾结邻坞。
蚤晚折简来，为子脱簪组。

撷蕙仙人洲，日下舞雩归。
晴光阔天宇，羃羃祥烟飞。
旦起修羊酒，来观石麟儿。
刮眼玉骨异，无用金络羁。
长杨献赋去，英誉嵩少低。
俯署神仙听，亲植桃花枝。
走马秦树侧，濯缨锦江湄。
春深小瀛洲，西湖生绿漪。
华堂富花气，春酒歌白眉。
彼美南方秀，移根天之涯。
幽岩蔽嘉卉，芳姿长陆离。
谁如古工师，来采穷民诗。

神农播百谷，赐羌荍麦种。
下子分苦甘，甘贱苦蒙宠。
西山律候晚，春种夏苗茸。
秋花深入云，风浪绮霞动。
灌溉以时节，牧放远原陇。
岁登蜗负归，兔径行错总。
捷豹连云根，藁秸乱墟冢。
赤茎堕钗股，黑实盈缶瓮。
锐首师郭尖，骈结友张仲。
一身多模棱，四角腹膨肿。
舂开铁屑飞，磨澑尘粉冻。
溲和陶甄手，灰火助培拥。
剂坚眂铁石，薄厚拟轻重。
不问镜月图，行至齐眉捧。
杵洼新炒香，揉以牛羊湩。
不托递炊饼，芹美思贡奉。
来牟莫我贻，桄榔尚珍送。
大宛来苜蓿，与尔俱阘茸。
中都千贵人，侍食姬环拱。
流匙滑玉粒，雕胡不在供。
四海会万珍，方丈无点空。
戎獠犬豕性，真可糠秕共。
有客饭黄粱，浑忘梦中梦。

妖桃气浓暖，蛾眉困风光。
杨花扑罗帐，春梦自悠扬。
愁心如碧草，随春日益长。
碧草逢秋歇，此恨何时忘。

四除延月魄，空庭零露滋。
西风猎黄叶，萧萧辞故枝。
前日秀春阳，讵知雕落时。
反侧孤衾裯，早寒先自知。
藁砧山上山，刀头杳无期。
无乃逐新欢，巧画双蛾眉。
妾心南山石，生死竟不移。

君不见郝氏庭前晚日破秋阴，隆也便便千古心。
又不见云梦渔矶碧水处，俊也清名挂青史。
儒风忠节两传家，杰气源源长不已。
武威夜色沈秋月，武威楼上歌声咽。
梦回天与玉麒麟，争似峩眉千仞雪。
雪中落落多乔松，苍枝偃干如虬龙。
枝上曾栖云表鹤，养雏飞去翔寥廓。
年来又见鹤雏归，城郭依然人已非。
悠悠却返烟霄去，蜀雾秦云千里暮。

大芽如茧肥，小芽瘦如锥。
我今取去无厚薄，不欲气本多支离。
绿尖堕地那复数，存者屹立珊瑚枝。
姚黄魏紫各王后，肯许阘冗相追随。
姬周祧庙曾祖祢，主父强汉疏宗支。
昔人立朝恶党盛，败群杂莠何可知。
一母宜男竟衰弱，岂有如许宁馨儿。
吾惧生蛇为龙祸，又畏百工无一师。
故今披剥信老手，如与造化俱无私。
明年春归迺翁出，空庭还闭绝代姿。
风雨大是遭白眼，酒炙谁复来齐眉。
衡门一锁略安分，幽谷待赏几无时。
寄根王谢自得地，燕子归来汝莫疑。

山暗云垂地，谿回树倒流。
诗随梅冷落，梦入鸟钩辀。
欲住无佳致，重来即旧游。
村眉攒八字，已解作春愁。

倚竹情何极，伤春事已阑。
长眉弯月薄，翠袖怯天寒。
倩妇拢新鬓，凭人易旧冠。
轻闻骑马客，相趁隔篱看。

个中适意即吾庐，可是秋来杖屦疏。
碧树野烟连广莫，暮池斜照落函虚。
天高雁迥字明灭，林杳笛寒声有无。
喜见眉间知底事，近乡频领北堂书。

当年姓字列仙曹，醉逐西王折海桃。
万策水平祥雾合，峨眉岚静使星高。
泥封明日传清诏，台量何人荐佩刀。
老去功成解金印，卧云闲笑一生劳。

云麦供羞荐紫阍，里闾初识子威孙。
千年海骨蟠桃实，六日天眉画桂痕。
饱见雪霜威剑阁，行看松柏老夷门。
石麟下作人间客，故有光芒扫夕昏。

天然素质胜铅华，一握青丝过老鸦。
信手画眉成柳叶，移盆贮水当菱花。
长忧夜雪侵肌骨，不识春风到齿牙。
媒妁近来趋势利，终年元未适良家。

芙蓉城下多埃土，却逐刘郎上天去。
峨眉一顾一回头，明月东风在何处。

杜宇啼愁连谷暗，嘉陵流恨接天长。
路人要见行人喜，看取眉间一点黄。

南溪太史还朝晚，息驾江陵颇从款。
彩毫曾咏水仙花，可惜国香天不管。
将花托意为罗敷，十七未有十五余。
宋玉门墙纡贵从，蓝桥庭户怪贫居。
十年目色遥成处，公更不来天上去。
已嫁邻姬窈窕姿，空传墨客殷勤句。
闻道离鸾别鹤悲，藁砧无赖鬻蛾眉。
桃花结子风吹后，巫峡行云梦足时。
田郎好事知渠久，酬赠明珠同石友。
憔悴犹疑洛浦妃，风流固可章台柳。
宝髻犀梳金凤翘，尊前初识董娇饶。
来迟杜牧应须恨，愁杀苏州也合销。
却把水仙花说似，猛省西家黄学士。
乃能知妾妾当时，悔不书空作黄字。
王子初闻话此祥，索诗裁与漫凄凉。
只今驱豆无方法，徒使田郎号国香。

夏日林间风，汝父心樊笼。
冬寒一炉火，严凝我独坐。
汝父为官逋，四海镇区区。
别汝始经年，汝父鬓皤然。
岁寒霜雪落，此景谁能觉。
近闻汝知音，两补未入学。
亲戚无常心，以此加轻薄。
兄姊暗攒眉，父母非惊愕。
知汝负天才，误失不为错。
远远报汝知，旅怀保安乐。
经史多贯串，德业加磨琢。
交友用慎择，出处当执卓。
京国繁华地，人心险丘壑。
切切遵予言，勿为外物铄。
文行天所祐，仙桂在掌握。
衣锦归故乡，双亲乃欢跃。

查渡湖南涉路歧，云门不惜两茎眉。
万古碧潭空界月，再三捞摝始应知。

清世朝贤难会面，岩堂语道霜风扇。
借问何时出帝乡，笑云西蜀乌头贱。
阿呵阿，谁人荐裴相。
当年典豫章，不惜眉毛又相见。

布袜元不破，霜雪遮头颅。
政自要老丑，肯剃颔底须。
经卷聊关身，帐座种种无。
安用古铜缾，捉以高鼻奴。
草鞋挂龙床，九州一蚍蜉。
如何是木平，初落斤斧欤。
庞眉宣道人，缅想骨已枯。
旧炊玉粒饭，洗钵独我呼。
跛跛迁臣归，饥面黧且癯。
至今说法处，井索纒辘轳。
唐时李卫公，铸铁为浮图。
此塔有坏灭，是事端弗渝。

平生三毛尔，鬓髪眉与须。
奈何忽霜雪，星星欲无余。
手中木上座，枯槁正类渠。
而我方两忘，隐几者谁欤。
是身那有坚，寝饭姑如如。
旧持祖师令，似守商君书。
老夫亦耄矣，戒律今全除。
惟兹笑及嗔，二法元不殊。
独当招故人，浊酒满眼沽。
非徒洗离群，且复浇索居。
白鱼良已佳，黄菊端未疏。
肯来共情话，宁辞办篮舆。

罗帏绣箔凌苍穹，扬飞白雪初蒙蒙。
云收海面吐朝日，渐射碧瓦光曈昽。
聊停隼旆驻双节，琥珀潋滟黄金锺。
雏莺乳燕弄清昼，幽香薄暮飘残红。
游丝芳草入望眼，天低旅雁鸣嗈嗈。
溪深涨渌浮画栋，雨余山色虚无中。
修眉翠袖倚长笛，五马矫首嘶春风。
轻烟漠漠暝兰檝，鸥鸟静不惊笙镛。
玉堂念昔掌帝制，文彩讵独如醉翁。
夜听宫漏对莲烛，突兀万卷蟠心胸。
雄辞妙语委椽笔，波涛汹汹来何穷。
法严义古跨两汉，磊落未许盘诰工。
晚握铜鱼坐虎帐，锦衣铁骑悬刀弓。
熊罴俯仰随杖屦，棘门霸上真儿童。
葛巾羽扇姑自适，指麾俎豆威羌戎。
饮酣隐几骋谈辩，逸气凛凛侔铦锋。
毡裘辫髪岂足数，终使万物归埏镕。
塞垣佳景寄新咏，璀璨千丈垂晴虹。
章江倦客谩叹息，转徙八极犹孤蓬。
登临暂喜脱人境，安得健翮超寒空。

宫様缬罗舞袖长，纤眉巧学时世妆。
薫炉夜烧司衣香，酒杯到手天雨霜。
檀槽徐作春雷转，龙纹拨打黄金面。
梨园妙处世不知，为君弹彻霓裳遍。
淮南日日花信风，新声投老爱轻拢，试与小桃催小红。

洛水微寒澹晚秋，从教风雨打船头。
莫嗔宿昔爱霜菊，可是平生怕督邮。
未办作诗论句法，且当贳酒消人忧。
白眉清眼见小阮，共卧淮山百尺楼。

儋耳百年经僻陋，眉山二老继驱除。

谁云相知好，相知亦吾累。
一夕不在眼，青灯已无寐。
晚定李邓交，付托足心地。
嶷然诸儒中，百马逢一骥。
对我怀抱豁，轩眉得深意。
昨朝分手出，冠带修人事。
淹留久未返，终夕念乖异。
摇落庭树秋，虚窗发清吹。
坐起无一欢，出门屡瞻跂。
归鼓朱丝弦，复理黄卷字。
弦诵虽曰乐，其如心不遂。
欻欲往从君，念无晨风翅。
扫地焚香坐，聊以待君至。

越鸟栖南枝，胡马依北风。
人生亦怀土，安能长西东。
玩公白云老，方丈凭高峰。
忽为万里游，应缘来晨钟。
君看伊与洛，二川日溶溶。
逝者亦如此，流转何时穷。
我居谢公山，天台一水通。
莽莽宇宙内，那知忽相逢。
尘埃识眉宇，觉我耳目聪。
暂来还复去，有如无根蓬。
令我长叹息，不得久相从。
侧身鸡鹜群，仰羡高飞鸿。

坎𡒄客游子，岁莫怀百忧。
困若伏辕驹，未遇甘垂头。
志度蕴刚洁，劲气横清秋。
岂事稻粱唼，比翼黄鹤游。
人情憎远客，言笑怀戈矛。
有道死不泯，能易匈匈不。
穷当志益坚，讵逐波上鸥。
有杜莫逆交，有李山阳俦。
日想文义会，夫我心则休。
心休日月闲，忽忽时岁遒。
俗子浪嗤诟，日夕竞咆烋。
圆凿事方枘，固知不相谋。
我徒方外士，泛若不系舟。
东西与南北，无入不优游。
至此愿随俗，俛眉愧前修。
驾言归去来，山寒不可留。
薄俗利口实，斩斩非我侔。
太息仰明月，忍作寻常流。

毕髯奇男子，未识已心与。
献策进英殿，脱略独豪举。
二年襄阳幕，归舟岘山渚。
同事三日留，时时作险语。
隆准帝王孙，萧然好风度。
诗书百万卷，胸中莽回互。
平生苏惠州，气概颇自许。
人生艰难际，政可观去处。
二子经济才，用之则为虎。
髯公且为客，王孙且为主。
明朝各天涯，歌眉为谁妩。
柁师挽舟去，回首空南浦。
莫笑参军强，参军定强否。

当今文伯眉阳苏，新词的皪垂明珠。
我公江南独继步，名誉籍甚传清都。
达人嗜好与俗异，谁欲海边逐臭夫。
小生结发读书史，隠悯每愿脱世儒。
几载俛首黉堂趋，争唼粱藻从群凫。
野人鼓瑟不解竽，悠悠举目谁与娱。
幸有达者黄与苏，谁复跼蹐如辕驹。
古来志士耻沉没，参军慷慨曳长裾。
相知宁论贵贱敌，诗奏终使兰艾殊。
当时仲宣亦小弱，蔡公叹其才不如。
乃知士子名未立，须藉显达齿论余。
婴儿失乳投母哺，当亦饮食琼浆壶。

秀润瞻眉宇，清真接话言。
端能愈吾疾，已觉意超然。

谁谓巫山高，朝言暮可期。
而我有所思，邂逅藐无时。
谁能心似石，见此月如眉。
款款琴上声，此意人讵知。

春风应应至，寸草亦知时。
人生非木石，谁能无所思。
桃花乱愁眼，柳叶忆蛾眉。
所思良不遂，愿言何可期。

文英子建声华烜，少陵尝咏波澜阔。
遐流亹亹锺宜春，观君紫芝真秀拔。
华山𫘧耳汗血孙，奚取王良手刍秣。
骎骎凌厉追遗风，胡为顿缨驰骆越。
谁嗟长庚有老裔，壮龄直欲排紫闼。
初从附凤矫飞翔，晚乃射虎耽疏豁。
强颜方喜安斗筲，禀分何能愧圭撮。
胸中琳琅茀埃{土盍}，自恧铅锋乏破割。
时过西邻蕲发药，霤引玉泉浇胏渴。
新商执矩早威令，甘霔腾虚摧虐魃。
约君飘凫泛沧漪，背负青天□夭阏。
风来空穴袭发毛，刷腋凉飙振𫄨葛。
泠然便拟子列游，不待别起青蘋末。
徐跻七星跐山椒，杓魁歊虚状旋斡。
近君白雪热何有，高谈一激锥囊脱。
扳肩作者古蹊径，余事篇章随击钵。
盘趺不减二华君，妙阅枯棋战挑捾。
光驺摇纵莫可留，四序翩翩几箭筈。
顷看金柳流鶑鸣，俄听玉露丛蝉聒。
清辉默韵无弦琴，乌用檀槽挥一抹。
我方骚愁愁到骨，潜睨蠹蟫眉目𦈛。
徒操诗穷拥鼻吟，□或酒酣将月喝。
生平刚肠久已屈，赖尔匹夫难志夺。
故交纷纭翱赤霄，大钧播物昭穷达。
德尊一代元坎坷，儒腐百年决粗粝。
南溟垂翅云翼收，北窗默卧霜须捋。
病马犹期春草长，涸鱼终需江水活。
君行趋觐长安日，轶兴横秋畴可遏。
公卿倾风定援手，鸿造机缄由一拨。
江湖要作迥相忘，静言可笑相濡沫。

藤梢蔓荒寒，藓花阴空青。
窈窕石窦中，两耳风雨并。
初闻声萧骚，活火急铜瓶。
再听逗余响，万羽起寒汀。
我疑此山空，石脚连沧溟。
中有蛟龙蛰，鼻息隠雷霆。
又迓仙翁去，丹灶留岩扃。
至今炉鼎中，水火争不停。
山前老比丘，霜眉眼如萤。
能传古老语，濯我耳昕醒。
便欲慰尘凡，脱我随爽灵。

斜侵潘岳鬓，横上马良眉。

一法圆融万法该，白莲香社应时开。
渊明不解同方便，何事攒眉不肯来。

苍苔藤蔓饰须眉，狮子标形是与非。
果解嚬呻作哮吼，窟中狐兔定魂飞。

粥足饭足，饱柴饱水。
庐陵米价高，山前麦熟未。
尽乾坤刹海，都卢是个自己。
撒放眉毛眼睫间，直得放光动地。
不是如来禅，亦非第一义，更说什么衲僧巴鼻。
争如撒手悬崖，去却药忌，且唱个啰啰哩。

眨上眉毛蹉过，大似开眼尿床。
现成公案放行，正是黠儿落节。
恁么不恁么，总得曳尾灵龟。
不是心，不是佛，不是物。
虚空钉橛，离得许多闲门破户。

眨上眉毛早蹉过，塞却眼。
更形言语转周遮，命取口。
尽大地都为一尘，佛眼觑不见。
一大藏都为一句，海口莫能宣。
也未提得一半在，忽然踏破化城时。
行到水穷处，坐看云起时。

千山贮云房，瓶钵安空床。
野籁有真响，天葩无世香。
巢鹳羽翎老，睡僧眉宇光。
此外足忧喜，劳劳荣辱场。

万窍怒号天籁作，灯照无眠夜寂寞。
发函伸纸数行空，永怀渭阳涕横落。
书奉万里马胡蛮，人在四禅怖魔阁。
荔枝滩头栏楯深，千峰剑攒上寥廓。
松根更有道人俱，想见庞眉无住着。
未应老懒废书眠，许我新诗大不恶。
何日金鸡放赦回，拭泪论文恍如昨。

柳叶愁眉风翠黛，桃花冶面雨胭脂。
道人不作三春梦，戏论何妨两解诗。

紫芝眉宇久不见，朅来老眼快双明。
春光骀荡遽如许，诗骨峥嵘太瘦生。
书蠹研埃无复理，鸟啼花落亦关情。
客儿起我风骚兴，敢与羊何并得名。

山围水遶思悠哉，𫏐向登临胜处来。
密坐已霑神女雨，归轩更借阿香雷。
笙歌入耳眉还舞，乡县牵情首重回。
敏捷随时岂无兴，君贤扬子我惭枚。

偶逢人日强裁诗，身在异乡多所思。
天气暖如寒食后，桃花酷似暮春时。
溪毛入馔光浮箸，云子新炊滑溜匙。
斗酒百钱能得醉，傥寻佳处一伸眉。

蚕老桑柔戴胜鸣，翻阶芍药占春荣。
牵风孙寿愁眉破，带雨骊姬泪眼横。

子墨客卿妙一世，怀玉山中五大夫。
峨眉老仙与推毂，谷量牛马斗量珠。

呼为云，吸为雨，袭袭清风动寰宇。
笑哭不是等闲声，路见不平应有主。
要斩不平人，不与平人语。
而今何处见踪由，剔起眉毛看鹞子。

千闻巧演眉犹蹙，一见轻拈笑不休。
笑里藏锋谁辨的，刹竿倒却有来由。

食施何如法施均，绿杨青草几番春。
擎盂好好廛中去，莫惜眉毛指向人。

岁时驹过隙，倏忽十月初。
今年寒较早，前日已开炉。
炉边向去者，各各护眉须。
分明一路无寒暑，不知何日是归欤。

一月普现一切水，一灯能传百千灯。
此时不彻全身句，眨起眉毛已葛藤。

过现无三世，星霜有四明。
秋残心似口，冬至眼如眉。
了了何依住，新新孰变移。
岁寒同饮啄，冷暖自家知。

谢安中年不堪别，况我与子本末同。
临川古郡著名数，麻姑且在邦域中。
与君同方复同术，十年共度虀盐日。
一身烂漫天地中，万里风霜今白发。
南山之封木拱矣，此身万事相终始。
何知迟暮犹羁旅，夜语对床辄三起。
君今先著祖生鞭，我穷未办买山钱。
君行启我方寸乱，抱琴长歌声彻天。
西风萧萧木脱叶，表里家山落眉睫。
为语淮南大小山，虽在侯门不弹铗。

北斗以南好风土，西山爽气吞吴楚。
前辈风流固超绝，后生法像仍奇古。
道人久学祖师禅，败裙破衲今几年。
胸中秀气磨未尽，时出新诗皆可传。
都城鼎鼎冠剑伟，井扫权门日中市。
道人香火办寂莫，有脚不踏公侯地。
古来贤俊能几何，只今零落亦已多。
一见道人气象是，蒲团棐几生春和。
我思伸眉向林莽，未暇优游取卿相。
扁舟今日与君别，明朝梦落江湖上。

吕卿诸子森如猬，不作世间儿女气。
封胡羯末自行列，麟凤龟龙各异致。
小儿阿智甫七龄，衮衮似欲无诸兄。
疏眉秀目澹玉雪，覆肝立壁开天庭。
自从诸兄授孝经，淋漓笔墨有典刑。
客来推席俨在庭，举头揖客客为惊。
吾知吕卿大源委，黄河昆仑千万里。
政令凡儿出其中，不扶而直麻生蓬。
况如此雏落落自奇伟，出门汗血当追风。

磨蚁迭左右，铁炭互俯仰。
岁月如牧马，快骤脱羁鞅。
方希草玄雄，未羡画眉敞。
刘侯启予者，险韵写胜赏。
读之令人醒，居然见图像。
我昔曾此游，僧梵荐肸蚃。
撞钟鸣木鲤，破我颠倒想。
百年能几许，万事苦鞅掌。
丧身声利场，齿角伐犀象。
前辈晓云散，后生春水长。
君看门外辙，盛气日来往。
道人初不省，禅寂异到壤。
乃知雨花地，可以透迷网。
君侯此嘉集，尘迹已相荡。
援琴写我叹，中夜发哀响。

往作兰溪游，步屧出林麓。
溪头小雨竟，溪水澹文縠。
婵嫣几丛秀，临流自结束。
曲折访丛底，初不露芬馥。
归休行结佩，薄采未盈匊。
时遵微径间，幽然感清淑。
年来蚕自缚，投迹先拟足。
不意淟涊中，见此二孤竹。
威威耐寒苦，绎绎辈杞菊。
似是溪头裔，相逢慰烦促。
一日不见之，鄙吝生眉目。
故将应书手，抱瓮助长毓。
孤根著土深，稍稍树支族。
看渠吐胸中，一洗桃李俗。

层崖如立壁，秀润初欲溜。
下有癯道人，异时妙基构。
为山不为屋，岂待吉日戊。
轩成玉满家，不减朱门富。
松篁既崔错，云雾亦臻凑。
霜威入松骨，古滑咽泉窦。
谷风卷檐回，浩荡金石奏。
骚骚乌夜啼，鼎鼎雉朝雊。
时于藤萝中，便捷一猿透。
客来坐胡床，纸帐卷轻皱。
儿童敬杖屦，文史当俎豆。
微薰出小鼎，长缾上虚甃。
此乐师有余，何为尚奔走。
记我识师初，昂昂野鹤瘦。
风姿入清古，气象脱凡陋。
我游山海间，未获一角兽。
如师能几何，不落余子后。
师如佳少年，气出万夫右。
平生千钧弩，要以一手彀。
虽未须眉苍，典刑已可候。
汲深非短绠，善舞属长袖。
愿君浚其源，故道或可复。
功成归此轩，趺坐了昏昼。

第一流中能几人，瑶林琼树恐无邻。
恬游事外缘闻道，忧到眉端止为民。
出处不哗浑入妙，文章无意自通神。
头青面雪关渠事，要作菖蒲几研春。

不辞倾倒为君甜，只要教君脱旧粘。
眨上眉毛还蹉过，莫令唇齿带廉纤。

官人骑马松门外，下马敲门眉目清。
休问西来他日意，遶篱无数竹鸡鸣。

白骨纤纤巧画眉，髑髅楚楚被罗衣。
手持纨扇空相对，笑杀傍观自不知。

不能晋室扶倾覆，尽作西方社里人。
岂意一时希有事，翻令元亮两眉颦。

先生读书不下堂，堂上有客语琅琅。
弟子出观如堵墙，怪君眉彩生光芒。
北都晁夫子，一别久相望。
君来道信问，使我开肺肠。
三日不改服，犹觉芝兰香。
平生寡投分，一笑且云乐。
殷勤发黄卷，钝吻悭应□。
大杵撞哑钟，已厌音响恶。
更惭河伯观，未易穷海若。
索寞岁华晚，飕飕黄叶秋。
归心剧流水，忽忽不可留。
固知此鳣鲸，肯托寻常沟。
直须见老聃，可化南荣俦。
海州岁有冲天鹄，卵如萍实光琢玉，蜀鸡眇然何敢伏。
羽成不须求日浴，一举将惊万人目。

平昔弦觞浪自怡，暮年荐鹗有新知。
蛾眉翻作黄昏哭，乐府空传白纻词。
上国音尘随梦断，东山箫管结秋悲。
风亭月观依然在，辽鹤归来复几时。

广文新决科，恩袍鬭春绿。
香名满众耳，要路策高足。
阿房得第五，中眉嗟志目。
平明趋省门，容仪耸旁瞩。
廪薄虽屡空，润身非润屋。
朅来锁南宫，迨此东风燠。
吟哦夜不休，立侍窘童仆。
诗成字字清，华星点秋肃。
中含不尽意，往往念归沐。
遥知卧鸱夷，独酌慰斋宿。
云谁可与饮，邻有三不速。
篇卷正沉迷，当以从事趣。

蚕月舒以长，麦天和更清。
初荷吐香芽，新蒲生紫英。
济济幕中客，眉间黄生明。
膏车指乡国，言归奉寿觥。
上堂拜嘉庆，喜雨沦飞甍。
斑衣学古戏，芳兰逗春荣。
世态今犹昔，万绪水火争。
奔驰浪自苦，心胸沸庖烹。
贤哉吾景崇，养志轻利名。
效官求便郡，晨暮请安平。
兹行天所佳，祥烟送晓征。
要当感星聚，岂徒资月评。

人各有求心靡同，世路奔驰如捕风。
我独不愿万户封，悁悁所愿识毛公。
我公高才真国器，酝藉聪明天所秘。
子师气格千里驹，广基文章一枝桂。
学优入仕斯义荣，我公所至皆可称。
来暮已歌廉叔度，去思还似谢吴兴。
天心忧勤念方面，外台遴选皆英彦。
我公所至绰有声，炯炯精金经百炼。
昨夜使星入斗牛，鹊声晓送传书邮。
报言有诏下天阙，公按滨江十四州。
审报已真惊且喜，入户不知摧屐齿。
拜尘潘子行有缘，倒屣蔡公何敢拟。
自嗟此诚今未通，何时垂翅附冥鸿。
眉间黄色已可庆，襟怀不复叹秋蓬。
公不见张华一赋致高位，阮瞻三言得清议。
刻画无盐虽有心，滓秽太清徒自愧。
朝廷言路方坦夷，比年汉诏下天墀。
所念渊明方为米，会须平子为玄题。

露液无声降自天，清英含味满丘园。
日中垂溜真珠落，风后寒澌杂珮翻。
呈瑞未央曾纪岁，袭芬仪凤亦更元。
广寒应德彰嘉祉，臣子相看眉宇轩。

一别海山中，十年春草绿。
相思在方寸，颜容皎如玉。
音书杳不来，桃李繁且熟。
唯有意中人，使我眉头蹙。

南北东西无不利，令人深爱老南泉。
眉毛撕系如相似，鼻孔辽天不着穿。

赵州言勘破，笑杀老禅和。
院主须眉落，南泉打粥锅。
赵州勘破，却成罪过。
大地众生，千个万个。

不动龙门内，行参古佛机。
亲逢渠面目，肯话自容仪。
凡圣心平等，高低路坦夷。
丹霞烧木佛，院主落须眉。

一沤未发时，宝盖向空垂。
瑞色飘飘起，香风拂拂吹。
何劳轻举拂，不假略扬眉。
五百曾亲献，如来印可之。

百丈说大义，辛勤事可知。
龙门无道理，大众绝狐疑。
帝力乾坤重，君恩雨露垂。
有人相借问，云外略扬眉。

眉毛眼睫最相亲，鼻孔唇皮作近邻。
至近因何不相见，都缘一体是全身。

迎日出门去，已觉披烟雾。
冒月望山归，重露湿禅衣。
心悄悄，步迟迟。
无孔笛，再三吹。
哩哩逻，逻逻哩。
游子乍闻征袖湿，佳人犹唱翠眉低。
君更听，莫狐疑。

在昔香山老，水友而竹师。
心虚是师道，性静友亦宜。
孰谓物理妙，乃为高贤资。
佳哉陇西子，结屋溪之湄。
溪上亦何有，有竹如在淇。
涓涓峙寒碧，澄澄烛须眉。
微风一披拂，杂佩声参差。
俄顷万籁寂，粹然淡余姿。
可但子师友，我方师友之。
未到三叹息，徒劳形梦思。

眉山非快手，弈胜亦欣然。
变态一翻覆，几微系后先。
陶公虑太过，雪女慧堪怜。
张弛诚吾道，斯文许尔贤。

平生逃暑饮，病著不濡唇。
熨齿甘瓜冷，流匙香粒匀。
加餐虽意决，对案已眉颦。
却叹廉颇老，犹为善饭人。

几回飞锡入红尘，一任随缘自在身。
琢句不妨明日用，援琴谁与听阳春。
扬眉瞬目如相委，捧腹狂歌即是真。
汤餠藜羹奉朝夕，自怜担板小乘人。

何处难忘酒，南宫放榜时。
有才如杜牧，无势似章持。
不取通经士，先收执政儿。
此时无一盏，何以展愁眉。

清薰应候贡微凉，瑞霭蟠空报吉祥。
仙籍挂名书富贵，彩毫叶梦送文章。
眉间已有阴功色，肘后何须不老方。
节物也随人意好，荷花争入寿樽香。

碧槐风细篆烟清，绿芰香浓寿酒倾。
眉上嵩衡元秀整，胸中泾渭太分明。
巨材阅世三千岁，修翮抟风九万程。
积粟流钱皆细事，异时锺鼎看功名。

小靥浮青水拍堤，堤边草色更相宜。
一番谷雨晚晴后，万点杨花春尽时。
解与曲池藏宝鉴，不教新月妒蛾眉。
怪来别岸波光阔，知是渔郎艇子移。

露柱患痈疖，灯笼却皱眉。
个中无限意，曾不堕闻思。

或有恐怖或断疑，双明一句绝针锥。
于兹切莫生欣厌，觌面还须眼似眉。

上无攀仰，下绝已躬。
唤起怀州牛吃禾，捺下益州马腹胀。
从教天下觅医人，炙猪左膊上。
奇，奇，是是非非总不知。
梦回瞥起临明镜，洎被张公错画眉。

宝积重来异昔年，修廊千步辟山边。
南分灵派渠行玉，北敞高台花雨天。
日照青林犹带润，云收翠崦尚藏烟。
庞眉老子升猊坐，不惜家风示众贤。

汉宫有女颜如玉，浅画蛾眉远山绿。
披香殿里夜吹笙，未央宫中朝理曲。
绛纱蒙笼双蜡烛，箫鼓声传春漏促。
玉辇三更别院归，夜深月照黄金屋。
莓苔满院无行迹，总为君王未相识。
上天仙人骨法别，人间画工画不得。
嫣然一笑金舆侧，玉貌三千敛颜色。
罗帏绣户掩风香，一朝远嫁单于国。
金凤罗衣为谁缕，长袖弓弯不堪舞。
一别昭阳旧院花，泪洒胭脂作红雨。
回头不见云间阙，黄河半渡新冰滑。
马蹄已踏辽碣尘，天边尚挂长门月。
黄沙不似长安道，薄暮微云映衰草。
羌人马上鸣胡笳，绿发朱颜为君老。
西风萧萧郅水寒，啼痕不断几阑干。
年年看尽南飞雁，一去天涯竟不还。
少年将军健如虎，日夕撞钟捶大鼓。
宝刀生涩旌旗卷，汉宫嫁尽婵娟女。
寂寞边城日将暮，三尺角弓调白羽。
安得猛士霍嫖姚，缚取呼韩作编户。

国欲求忠臣，忠臣乃孝子。
为臣若不忠，泉下颡有泚。
居士邱园英，参禅得佛髓。
家有两男儿，孝秀冠闾里。
大儿守名教，小儿饱书史。
颀然诸子孙，眉目皆可喜。
人言居士亡，居士实不死。

落落匡山老，晴江莹眉宇。
问道崆峒墟，枯槎泛江浒。
归欤谢远游，曲肱卧环堵。
磅礴万物表，动植见吞吐。
曜灵旋磨蚁，四气遽如许。
咄咄千载事，俯仰变今古。
安得仙人杖，颓龄为君拄。

学道护心城，养生戒眉斧。
静知世味薄，老惬野僧语。
散步给孤园，邀我会心侣。
尘清不眯眼，境静可冰暑。
莲社宗远公，竹溪仰巢父。
此道不异世，今人岂愧古。
当念贫时交，重勿弃如土。

雁云蜚兮鲤沉，高者可弋兮下可罾。
龙沙之上足以忘机兮，于以观鱼鸟之情。
修眉浮空兮，鉴寒濑之澄凝，茹紫芝兮濯缨。
逍遥乎龙沙之上兮，可乐者山水之情。
草芊芊兮垂柳阴阴，黄落兮霜寒露零。
龙沙之上足以忘怀兮，于以观草木之情。
秋风兮月明，吹我衣裳兮照吾曲肱。
逍遥乎龙沙之上兮，可乐者风月之情。
百夫逐鹿兮，失得之营心。
有鹿兮虽竭蹷其何悲。
向知鹿不吾得兮，曾不如其已。
不吾得则已兮，又何有于龙沙之君子也。

君如霜鹘精爽老，目睨云霄长侧脑。
不种河阳满县花，手披泮水收芹藻。
闭门较艺防请谒，门外宾朋迹如扫。
饥肠得酒吼怒雷，牙颊生烟喉吻燥。
青灯枕上梦蛾眉，惊魄酷怕寒砧𢭏。
纵未休粮仙骨轻，丹田亦合生梨枣。
归来清狂尚未减，怀抱向人辄倾倒。
不作孟公投辖饮，乃欲悲吟效郊岛。
明年东风破柳条，万里晴江波浩浩。
此时扁舟挽不留，依旧儒官守枯槁。
只今有酒不浪饮，迎腊寒梅为谁好。
相将风雪不饶人，拂面飞花故相恼。
期君三日不如盟，定作回波嘲栲栳。

读书不作儒生酸，跃马西入金城关。
塞垣苦寒风气恶，归来面皱须眉斑。
先皇召见延和殿，议论慷慨天开颜。
谤书盈箧不复辩，脱身来看江南山。
长江滚滚蛟龙怒，扁舟此去何当还。
大梁城里定相见，玉川破屋应数间。

君家剑气干牛斗，焰焰寒光半天倚。
胡不长携西入秦，曳裾侯门飒珠履。
奈何俛首桁杨间，手决大狱如倾水。
不向南楼按歌舞，乃提健笔夸豪靡。
独步诗坛数挑战，虽欲争锋吾老矣。
晚来搜揽饥腹空，戏抱添丁玩岐嶷。
苍头剥啄叩我门，急得长篇惊抚几。
嗟予敢望幼度才，哦诗粗可玄晖比。
紫囊成坏本来空，心悟香严聊尔尔。
君如暂辍画眉手，我亦闭关防折齿。

我家端无一囊钱，肮脏赵生门可倚。
黄绶丛中识君面，眼前如见曲阜履。
兴来曳杖叩斋扉，清坐焚香淡如水。
有时造语出瑰奇，要令墨客皆风靡。
仰观乔木俯流泉，因念吾生行已矣。
台若君才万夫特，风仪秀整秋山嶷。
行看待诏金马门，安得嗒然长隠几。
功名他日似留侯，岂与风流京兆比。
昨朝篇末画眉句，始悟前言戏之耳。
不如共访弥天释，真成四海习凿齿。

妙净光云覆八荒，经行聚落得清凉。
阎浮檀水心无染，优钵罗花体自香。
赤舄未容趋北阙，绿槐先已兆东墙。
应真外见中和色，岂在眉间一点黄。

凉月凄风透客衣，离亭无奈角声悲。
解围未设王家障，举案先齐孟氏眉。
青眼难兄嗟久别，白头寿母梦相思。
胸中若有功名念，莫待钟鸣漏尽时。

季秋霜未降，草木尚华滋。
萧索重阳雨，黄菊共凄其。
谓此肤寸泽，杲杲行复晞。
那知三日霖，淫潦方在兹。
我行既龃龉，我车遂逶迟。
僧房耿不眠，半夜寒侵扉。
开门怪事发，积雪满前墀。
雨师技止此，更复出新奇。
儿童叫踊跃，僮仆惊嗟咨。
云此太早计，有眼省见稀。
天公岂怪我，不乐愁何为。
幻此千顷玉，伸我一寸眉。
呼儿觅酒家，典衣具醇醨。
醉中见乡社，命驾将言归。
忽忆剡溪友，径吟招隠诗。
嗟余兴岂尽，无因谒戴逵。

爱君谈兵如赵涉，往与西人锋刃接。
尊前或诋次公狂，市上颇疑韩信怯。
忽然结束变轩昂，驽马自驱千骑猎。
狐狸博硕正吾须，鸟雀细微谁女慑。
风驰白羽欻惊飞，火点红旗时一晔。
将叔无狃戒其伤，君足正应防妇蹑。
千金之子不垂堂，坐使颦眉羞美靥。
径当去剑释皮冠，腥血淋漓休使喋。
贤如孟光不与谋，搏兽于原毋乃辄。
闻君三日静思愆，谢过莫如吾计捷。
熊膰兔首速分张，好客庶几闾里侠。
归家一笑定卿卿，止猎之书犹满箧。

江南仲御才英发，身佩琼琚冠宝月。
骅骝未肯就缰衔，乍蹋天街频啮掣。
忽然醉里谪三湘，顿觉新诗愈超绝。
人疑夫子不堪忧，豪气壮心当少折。
不知世故转磨礲，凛凛太阿初不缺。
归逢北客笑无言，但道湖南苦秋热。
许来过我已三书，欲对清樽话离别。
可怜杨叶漫飞烟，坐叹榴花空点血。
平生一诺季将军，邂逅相逢应有说。
颇闻列屋尽蛾眉，自教绕梁歌郢雪。
君能辄暇暂来无，莫待新声都按彻。

将军胆气凌秋天，百札曾将一箭穿。
倒床忽作儿女眼，悲啼出泪如涌泉。
会稽令尹形悍坚，新买蛾眉费万钱。
未容纤腰小回旋，径烦药饵亲调煎。
山阴大夫祖文渊，弯弓射贼口垂涎。
壮士亦苦头风偏，河润九里风化传。
坐令丞簿相牵联，请医买药争后先。
剡中有宰正鸣弦，携琴忽泛子猷船。
入城卮酒不下咽，但饮柴胡如吸川。
沃洲公子黠可怜，斩关夜遁呼不前。
道中挥断九铁鞭，抱病谁复能轻便。
铸钱短簿非凛然，捧心欲效西子妍。
青衫从事世所捐，亦遭病鬼相傍缘。
戏成嘲语如怪颠，一读坐使沉疴痊。

韵胜应难画，肌香不受熏。
拂眉烟度柳，梳鬓月侵云。
歌罢犹依扇，闲来懒系裙。
最怜能赋客，浑似卓文君。

父老欢呼夹道周，将军喜色在眉头。
临边已见三开府，玩月何妨七倚楼。
盛事珠玑交履舄，丰年酒肉到锄耰。
请公径作通宵饮，今夜何须秉烛游。

喜报征车已罢休，解鞍聊足放眉头。
异时安石难高卧，此日相如固倦游。
花恨春迟方半吐，云欺风弱未全收。
正须麹糵相料理，万斛舟中试拍浮。

好在青山隠翠眉，遥知不负芰荷衣。
越吟凄断终怀本，宋鹢徘徊故倦飞。
世路百忧无似客，人情万事莫如归。
况逢邺下多才子，剩判流霞醉落晖。

纤纤杨叶舞修眉，珍重烟光惹客衣。
碧杏梢头鶑百啭，黄茅檐外燕双飞。
自谙渔父醒犹醉，莫怨刘郎去又归。
今日正南驱马首，未饶阴藿向阳晖。

十年眉宇记清扬，班列争看玉照行。
奏雅不应参郑卫，论交何必减潘杨。
老妻酿酒新知法，稚子扶犁渐肯堂。
心计此身归已足，不须辛苦问耕桑。

不见东坡老弟昆，文章浩荡失渊源。
眉山当日人何在，曲阜他年履尚存。
试想研磨虽有处，欲寻斧凿见无痕。
计功何必惭周鼎，会使词林百怪奔。

君不见季子敝尽黑貂裘，一生车辙环九州。
使之负郭有二顷，未必肯相六国侯。
此郎亦复何为者，浪自出入不肯休。
东风夹道罗供帐，倚马欲行那得上。
绿尊翠勺浩纵横，四坐哀歌互酬倡。
阴云漠漠天四垂，行子多著短后衣。
金羁滴沥鸣翠弭，负𪨗蹶倒从卢儿。
渔舟微茫出浦溆，远山无数迎修眉。
倾曦驮醉出关去，纵有离愁渠得知。
长安春色浓如酒，乃向斯时别亲友。
可怜儿女浪苦辛，奔走功名逮华首。
浊醪百榼胸崔嵬，暮色惨惨羁鸿哀。
羊肠鸟道天尺五，尔独胡为来此哉。
水有蛟龙狞口眼，陆有兕虎潜岩隈。
嗟尔游子不顾返，富贵有时终自来。

苍梧杳霭迷遐躅，晚云愁入修眉绿。
薰风不动五弦空，清血斑斑在山竹。

体中初微温，末势如汤镬。
忽然毛髪起，冷撼如振铎。
良久交战罢，顶背如释缚。
尚觉头涔涔，眉额如镵凿。
空日一寒暑，有准如契约。
伏枕两晦朔，枵然如空橐。
平生十围腹，病起如饥鹤。
衰髪本无几，脱去如秋箨。
到今仅能步，出没如尺蠖。
旧闻五岭法，有此万户疟。
而我自侨寓，了不蒙阔略。
况子又持养，何至亦例着。
此身自空虚，客疾安所托。
请作如是观，无病亦无药。

先君捐馆年，六十畸三算。
我今四十三，始得幼子蜑。
余龄继前躅，蜑也才及冠。
况复未可知，孝章积忧叹。
禄养岂不欲，兹事觉已缓。
但爱眉目秀，体质净如盥。
顾瞻既精神，怀抱亦气岸。
今者新剔髪，莹若珠未贯。
见之令人清，面拥疲手腕。
辄然攫吾须，霜雪落几案。
岂惟不肯嗔，更付一笑粲。
骨肉今远矣，恃汝慰奔窜。
行当从诸兄，诵书喧里闬。
而我于经术，粗能分句断。
发蒙要师资，心孔为开钻。
许慎専偏傍，张华休史汉。
吾家业儒久，舍此无别段。
不应缘一噎，便欲废炊爨。
及亲三釡足，未用万户酂。
人生百年期，我今特未半。

大游落落如长松，说易妙合韦编翁。
胸中蕴藉入眉宇，笔下言语驱头风。
少游濯濯如春柳，十八书生过秦手。
已将文举呼大儿，更举长源为小友。
是家诸郎都几人，传闻一一连城珍。
未识龙川五袴守，端似当年万石君。

卢橘杨梅乃尔甜，肯容迁谪到眉尖。
因行采药非无得，取足看山未害廉。
辨谤若为家一喙，著书不直字三缣。
老师补处吾何敢，政为宗风不敢谦。

又种罗浮一熟田，江阳未得返耕廛。
书来似见眉间印，别后新增鬓上年。
下泽有车人误矣，上林无报雁徒然。
越巫鸡卜闻之久，为问行藏若个边。

尘侵面相黄金暗，雨入眉毫白玉休。
此日争看大垂手，游人谁复小低头。

大官危，小官卑，君不得官君勿悲。
君不见前日宰相今海涯，胡椒八百斛，流落知为谁。
又不见州县官，折腰事细儿。
常忧一语不中治，敢对西山笏拄颐。
大官危，小官卑，君不得官君勿悲。
愿君酒量如鸱夷，勿作瓶罂居井眉。
与君赌取醉为期，明日乌帽风披披。

铜梁蟠地角，此日诞英奇。
世路方敧侧，心田自坦夷。
著书扬子宅，讲学仲舒帷。
庠序声名久，朝廷议论推。
受厘才赐对，揽辔便逢时。
谁道儒宫冷，如今使节持。
幸全陈孺社，喜遇紫芝眉。
更祝灵椿寿，惊乌托稳枝。

何处产英奇，河南定鼎基。
珠倾鲛室宝，兰长谢庭枝。
事业堪台省，功名暂海沂。
案成张说口，德满紫芝眉。
和气真堪掬，清风凛欲吹。
每因怜传癖，未甚责书痴。
盛德虽忘报，私心实自知。
遐龄何以祝，华表鹤归时。

开元天宝政多暇，孽臣奸骄浊清化。
尺八横吹入醉乡，国柄倒持与人把。
渔阳番将易汉官，在廷之臣无谏者。
吴绫蜀锦光照眼，更觉霓裳韵和雅。
叛书夜到华清宫，狩吕骨惊天子讶。
二十四城陷同日，长嗟乃尔忠臣寡。
闹传平原城壁坚，穴鼻可以牿牛马。
譬如灔滪屹中流，江势远来波倒射。
吾知守职事主耳，行藏初不较用舍。
公时风姿入睿想，贯日精诚震天下。
我行上蔡黄犬门，惊风急雪吹平野。
娇鸦暮集村不嚣，古祠窈窕连桑柘。
圣朝亦旌异代忠，轩然眉须入图画。
和如戏泚卢杞题，俨若梦令希烈怕。
至今握拳透爪地，想见怒词犹慢骂。
声光自与日月争，事之成败其天也。
此诗我欲扫东壁，入字端宜擘窠写。
便觉云收六合阴，春随喜色生晴野。

我家与君邻屋居，君昔未生先长我。
君髪齐眉我总角，竹居读书供日课。
君诵盘庚如注瓶，我读孝经如转磨。
长老奇君王佐才，拭目颙颙观长大。
十三环坐同赋诗，出语已能惊怯懦。
风雷遶纸成千篇，弃遗不惜如零唾。
神思义表文融明，清绝如珠不受涴。
江左相传纸价增，东坡一读不复和。
怀高识远不可屈，功成回首破甑堕。
家贫口众难自安，出图斗粟充饥饿。
闹闻笔阵扫万人，上国英雄胆先破。
殿前作赋声摩空，盛名四海争掀播。
华裾如葱马如龙，九衢突若流星过。
我经忧患早衰微，生怕虚名招实祸。
方衣童首住江村，饱饭爱寻闲处卧。
睡余信手摸书看，会意起来行复坐。
林泉成趣亦题诗，年来藁帙成堆垛。
仙郎开卷面发光，夸我雄词惊李贺。
相期他日同此游，先买邻庵山数朵。
青松白石闻此言，共作庐山二十个。

赵州饱丛林，懒墯亦惯便。
起步作欠伸，藏经终一遍。
投子犹可骇，手足未舒展。
但于数字中，演出五千卷。
两翁古禅伯，措置令人羡。
安知尘尘中，法轮常自转。
无数妙章句，函匦金碧昡。
芥子瑠璃瓶，历乱齐发现。
颇怪老龙华，底事别营建。
幻出诸鬼物，奇状分百变。
疾驰并推毂，过目等飞电。
万众初错愕，熟视生悲恋。
譬如观写照，笔下出眉面。
争贵纸上容，活者反弃贱。
乃知像教末，妙理蔽浮浅。
要令齿发辈，种性受熏炼。
元禅今南归，酬此夙所愿。
我作送行诗，败墨磨破砚。
诗成一大笑，相顾春风软。
会看出谈笑，错落照深殿。
想见午梵清，随喜时遶漩。

黄尘踏遍江南岸，矫首无言对河汉。
故山有屋埋深云，一夜归心掣不断。
山舟日夜去无休，挽绳欲系惭无由。
纷纷世态真一梦，顾我所为如直钩。
绿锦江头识谅禅，倾坐高谈象帝先。
疑君即是僧太白，不然无乃真弥天。
仙风袭人欲轻举，天容道气出眉宇。
拥坐衣裳堕不收，山水怀云轻百补。
我今老倦亦慵参，去死正如三眠蚕。
相看一笑有佳约，他日同归五老庵。
人生真若屈伸肘，萍浮梗泛因邂逅。
料君有胆大于身，未应捜索因诗瘦。
闲亭夏木初垂阴，相逢还得同携手。
未见千首万丈光，先看七步才八斗。

老踪沧海珠，道价压千古。
暮年还东吴，岂不以亲故。
世衰道陵夷，学者例顽鲁。
处处如尘沙，纷然不容数。
但夸谢公子，乃翁堕江渚。
坐令乳臭儿，高论不少惧。
安知覆渔舟，甚愧编蒲履。
大师京国来，秀色见眉宇。
笑谈出流辈，亦自有佳处。
怀亲不能休，饮食忘匙箸。
醉翁乡里贤，安角诵翁语。
人老尚康健，春寒与秋暑。
念之凭高楼，白云入瞻顾。
浩然有归兴，掣肘径驰去。
遥知到螺江，社林闻布谷。
迎门一调笑，讙极但摩拊。
童头想怀橘，衣椹应戏舞。
聊用慰其心，高追古人步。
此诗语散缓，细读有奇趣。
譬如食橄榄，入口便酸苦。
勿示痴道人，被骂吾累汝。

画工妙物无不可，谁能笔端自忘我。
醉蒲睡着呼不闻，但见解衣盘礴裸。
起来漱墨滋破砚，霜绡只尺开纨扇。
点缀四时无不有，但觉眼前红绿眩。
云破连峰青碧开，林梢时复见楼台。
断桥落日空流水，为问秦人安在哉。
春山杳霭知何处，夏木森森蔽云雨。
秋阴未破雪满山，笑指千峰欲归去。
看山对客忆蛾眉，客去愁多自不知。
满眼匡庐看画轴，平生坐愧虎头痴。
万事浮云定何有，白鹤归来千载后。
江山长在身世忙，岁月不移舟壑走。
对此未归心欲折，借君玉斧修圆月。
会看谈笑满清风，讵使人间畏炎热。

性之自是英特人，唯恐富贵来逼身。
我非宝公亦识子，地上复见天麒麟。
眉间爽气照秋色，山水顿觉生精神。
胸中撑拄万卷读，对客倾泻如崩云。
不恨子未识和仲，但恨和仲未识君。
道山归计傥可缓，且复白帢拖红尘。
他年携我渡弱水，侥幸一看瀛州春。
诗成笑答千岩响，东崦峰头涌玉轮。

君不见海门比丘海为家，说法光明生齿牙。
坐令十二缘生浪，幻出定慧青莲华。
又不见佛图澄师气迈往，披拳山川俱在掌。
从来身世无二法，勿作情与无情想。
何如巴邱老居士，声名雷霆喧一世。
迩来趣味等头陀，山中儿嬉杂童稚。
宅相天藏公发之，卷帘万山登睫眉。
粪除得石大如砚，中有傲霜岩桂枝。
婆娑望之花六出，熟视直气终不屈。
言不得意以象传，桂枝馨香石介然。

吾闻彼上人，不惰不精进。
观其吐词气，人品极爽俊。
迩来效丹霞，裂冠铲须鬓。
高才固难容，世议久迫窘。
想于龙象群，眉宇发奇韵。
渊才干国器，美若兵厨酝。
平生至孝节，初不愧虞舜。
相逢大梁城，连榻尽底蕴。
如开衡岳云，仰此摩天峻。
此诗为渠作，崖略见笔阵。
把玩立东风，料峭应花信。
明窗小字临，握管腕不运。
爱君透真境，迈往无顾徇。
脱身索寞滨，洗我岑寂愤。
掉头一长哦，语卒意未尽。

君初髪齐眉，玉颊照秋光。
诵诗巨万纸，一目俱五行。
不信同舍儿，所阅随废忘。
姓名入清禁，诏落铜山阳。
十三见天子，奏对允且详。
翻澜诵五经，如水传觥觞。
环观共嗟异，朱紫如堵墙。
华裾小旋制，初挂烦宫妆。
归来汝水𣸣，夹道万夫望。
指目无双裔，吟嗄有此郎。
异态悬睿想，行看登庙堂。
那知事龃龉，放浪鱼稻乡。
顾我与君别，忽忽移十霜。
更逢石门下，美髯如许长。
抵掌话夙昔，夜语响山房。
古人当大谬，噪索失其常。
夫子独何得，坦率追羲皇。
乃为任重器，愈抑道愈昌。
作诗以寿君，他日未易量。
功成径归来，复此山水傍。
幅巾青杖竹，卒岁以徜徉。

生计居然成脱略，投老南来看衡岳。
禹谿久留困霖雨，低摧闷若剪翎鹤。
朝来南寻度坡垅，针水秧齐鸟声乐。
风光融融一都会，鬼祠雄深抱山脚。
梯空延缘止巉绝，瘦策扶衰意超豁。
拂云苍杉杂锦石，紫藤绿蔓相连络。
石桥下视隔人世，但觉岚光翠如泼。
亭泓无波自绀碧，涧草有香空错莫。
忽惊梵宇堕林梢，宝势飞翔照深壑。
欹斜万础盘苍崖，十步一楼五步阁。
冰柱琼窗不知数，旒苏一一垂帘箔。
犀颅道人相笑迎，冰雪形容无住着。
午梵清圆林叶动，天花细雨无时落。
凭高且复息疲颈，心清别殿鸣风铎。
云开千里上眉睫，吴楚江山见浓薄。
{山耆}阇如有女正色，春不洗妆秋拂掠。
紫盖颀然似矜妒，半出晴烟翠棱抹。
永怀堂堂武津老，天骨开张耳重郭。
三生来游等儿戏，灵山一会俨如昨。
他年遗迹旧岩下，拴索犹存众惊愕。
解云此山增智力，鹏飞天风转羊角。
江西驹儿快腾踏，青原麒麟亦超卓。
折足铛中过一生，野蔬数根陈五合。
故庵遗塔尚依然，行诵神交付冥漠。
影不出山岂难事，准拟茅斋就林缚。
退之南迁曾过此，好语夸词杂嘲噱。
自谓忠诚动岳灵，望碑字字犹精确。
但余佳处不可状，浪秃霜毫秋色阔。
东坡唾笑成文章，山川胜处多奇作。
暮年亦为儋耳游，不一过山山愧怍。
为君试将说禅口，掉头长吟拥山衲。
心胸便欲捏荒怪，落纸雷捶散风雹。
要将杰句酬佳景，未怕山容作颦頞。

只今海上青石牛，曾卧天子黄金屋。
下看朱紫如堵墙，上前诸公遭抵触。
眼高四海镜面空，潜山归来巾一幅。
惭愧君家小冯君，自是河东真鸑鷟。
文章五色体自然，秋水精神出眉目。
人间不识但闻名，水非醴泉石非玉。
江南一峰独高寒，时时笑语云间宿。
弟兄出处两相高，故作云巢对山谷。

韵如风蝉蜕尘垢，气如春容在杨柳。
风流翰墨俱细事，自是吾家道门友。
十年契阔挂梦寐，一见令人忘白首。
况在祝融眉额间，青碧连天雪晴后。
冷斋拨炉闻夜语，雪灰消尽红金斗。
君才合在台阁间，簿书堆中不应有。
且置玉堂风雨笔，来试牛刀霹雳手。
民奸吏滑本有神，到君难藏如鼻口。
卧驼忽起便过人，再拜当为乃翁寿。
此诗乘怒勿示人，愿君低回为遮丑。

肉身大士延平公，眉毛如雪声如钟。
东坡醉眼亦多耳，信口呼作僧中龙。
坐令玉色烟峦里，晨钟暮鼓三千指。
而今滑冷撼不应，青灯白塔临寒水。
上人谈笑有精色，闻是延平坐中客。
紫霄峰下曾相逢，别来几何头已白。
地炉夜语寻前事，当日交游半生死。
与君等是三眠蚕，浮世百年那免此。
我寻旧游聊自娱，忽然见君懽有余。
一笑且从吾所适，后会重来知有无。

意行忽出门，欲留聊植杖。
云开飞来峰，岿然眉睫上。
气势欲翔舞，秀色无千嶂。
万物皆我造，何从有来往。
大千等毫末，古今归俯仰。
心知目所见，皆即自幻妄。
如窥镜中容，容岂他人像。
颇怪胡阿师，乃作去来想。
此意果是非，一笑声辄放。
且复临冷泉，举手弄清涨。

眼高四海语英发，自应文章有家法。
金陵地肺山川骄，要君诗句时弹压。
东来藉甚名誉传，景星瑞鸟人争先。
忽惊华气倾坐客，但觉人品春湖前。
一杯春露容同啜，更看归舟登一叶。
遥知笑语散惊鸥，万顷烟波上眉睫。
念君怀中有卿相，何时摸苏一唾掌。
要看儒林万口夸，文公诸郎能世家。

迂疏世不要，冷落眠山寺。
空山断往还，落花自流水。
平生所怀人，那料千里至。
懽极看屋梁，通夕不成寐。
晓从城郭来，山亦为余喜。
登门见眉须，已觉增爽气。
洪徐皆人龙，论议例英伟。
君于二老间，妙语发温粹。
胡为下僚中，混此万乘器。
摄衣愿从君，举步惧推鄙。
安知出爱忘，剧谈略势位。
便欲携与东，载我以船尾。
予生分奇蹇，事事得败意。
独于天下豪，未识已神契。
天公亦见怜，以此厚我耳。
西湖今古胜，前辈风流地。
风月久干没，画舫谁料理。
行当入君手，想见饱风味。
不得陪清游，起坐终夜喟。
定有湖上诗，无辞远相寄。

我怀希夷老，如哑无处诉。
忽闻得生还，失声喜能语。
想见如镜中，仙风拂眉宇。
欲问华严宗，忽觉隔吴楚。
摄衣出从之，久疾恐顿仆。
佳哉蜀道人，精爽驰揵武。
殷勤愿偕行，得书即径去。
我生百无求，青山满门户。
公卿一□□，掉头不回顾。
斯人独难忘，自不知其故。
夙昔当问佛，□□亦法侣。
达书理故事，已办住山斧。
太虚吾斧柄，能□□收取。

西湖招提三百六，佳气如春在眉目。
一番雨过吞青空，万顷无波鸭头绿。
望湖楼阁独自登，烟霏向背攒寒谷。
想见襄阳孟浩然，此中有句不容续。
道人生长西山阿，骨清气明韵拔俗。
久居京国压尘土，一夕归心俊如鹄。
明窗为君研破砚，落笔转头风雨速。
龙山深处如定居，就彼结邻容我卜。

出狱未两月，单身寄孤馆。
别甑容搭馏，酬以涤椀盏。
那知复入狱，亲旧无半眼。
但余半月粮，何以供岁晏。
摩挲没柄杓，准拟吃官饭。
来生空敛眉，其室亦喟叹。
丛林明白老，寰宇洪觉范。
所至神物护，尔辈见不惯。
我说此偈已，万象俱称赞。

宝公禁锁寻常事，形如聚墨非实然。
濳庵去眼十五白，再见敬仰加拳拳。
黄龙今代南阳老，而公不减真耽源。
眉须俱荒气深稳，幻灭都尽光浑圆。
公登八十我才半，道义乃尔相忘年。
西山无时渡漳水，洞壑俨在眉目前。
祝公勿学亮座主，兴来径往呼不旋。

宝公禁锁寻常事，形如聚墨非实然。
濳庵去眼十五白，再见敬仰加拳拳。
黄龙今代南阳老，而公不减真耽源。
眉须俱荒气深稳，幻灭都尽光浑圆。
公登八十我才半，道义乃尔相忘年。
西山无时渡漳水，洞壑俨在眉目前。
祝公勿学亮座主，兴来径往呼不旋。

山深久不晴，领略三伏暑。
夜凉闻风泉，疑作空阶雨。
但觉纸窗明，不知山月吐。
阶除偶独立，满庭浩风露。
室闲门未掩，时有飞萤度。
余生愿俱子，万壑千岩处。
艰难百忧中，长恐此心负。
今宵复对榻，乐事遽如许。
地偏心亦远，喜俗忧自去。
风光如辋川，窈窕辛夷坞。
以短暴弟长，正坐功名悮。
何如庐山阴，一水断世路。
持远两镜临，于中可无睹。
此诗若散缓，熟读有奇趣。
便觉陶渊明，仿佛见眉宇。

霜颅玉骨眉有棱，孤风照人虔敬增。
寒松撼空夜瑟瑟，古井吞秋波不兴。
天柱峰前额加手，一别十年弹指久。
嗟予尘土化征衣，爱君坐中舟壑走。
绳床为拂两头尘，响答空岩笑语新。
人间何从得此客，解令寒谷夜生春。

道林一身浑是德，别来遥知颔髭白。
尚记山房夜语时，睡笑诃讥尽秋色。
黄龙开二甘露门，灵源方等真弟昆。
道林真珠撒罗帐，昭默雾豹方埋文。
鹅王自应能择乳，飞黄颔得王良驭。
东风吹散岳山云，道人明日当归去。
故人若问老垂垂，为言肘骨露麻衣。
赤头已作齐眉雪，自提风帽海山归。

海昏石门在深谷，排闼千峰如触鹿。
崫然独秀一峰高，自与千山作眉目。
曾学关西一味禅，众中杂遝多豪贤。
如今此老成新塔，但有楼阁如当年。
道人今作石门客，须眉尚带芳鲜色。
冷斋说我旧游处，梦魂夜渡修江碧。
朝来秋声发舟树，羡君先我山中去。
故人问我归何时，试令哦我送行诗。

海昏石门在深谷，排闼千峰如触鹿。
崫然独秀一峰高，自与千山作眉目。
曾学关西一味禅，众中杂遝多豪贤。
如今此老成新塔，但有楼阁如当年。
道人今作石门客，须眉尚带芳鲜色。
冷斋说我旧游处，梦魂夜渡修江碧。
朝来秋声发舟树，羡君先我山中去。
故人问我归何时，试令哦我送行诗。

新诗夜读寒更尽，兄弟尽容窥所蕴。
此诗未暇数奇趣，谈笑先看押难韵。
家在筠溪白石滩，后堂分得玉千竿。
遥知华屋青灯夜，想见对床风雨寒。
湘山晓学愁眉浅，思归凭高意凝远。
贯珠妙语肯寄我，暴富人惊呼北阮。
何时促诏紫宸对，草制千言倚马待。
才高合在明光宫，忍令流落江湖外。
我渔意不在金鳞，湘浦华亭一样春。
苑头佐舟未干没，问法僧来寂寞滨。
古师政与人意合，有问自应忘所答。
一波才动众波随，光遍千灯无坏杂。

一杯愁倡低眉峰，不平万事都消融。
嗟余分身处处有，遥知到子谈笑中。
平生踪迹亦可笑，以丑见传如瘿枫。
而公才大置闲地，正坐道骨合仙风。
颇闻少年类豪侠，臂鹰走马王城东。
尔来闭门看修竹，藉甚但传诗句工。
懒于能琴嵇叔夜，痴于恋酒王无功。
明朝此乐堕渺莽，路隔关河魂梦通。
付子后堂以清夜，料理丝竹围酥胸。
曲音少悮即回顾，笑看杯面微波红。

十年不踏黄尘路，老尽归心余一缕。
因同夜语想京华，归心百尺游丝举。
前年别我楚山边，解鞍班草弄云泉。
今年送公古城北，花发水流闻杜鹃。
眉间秀色照春晚，青云故人纷满眼。
门前车马气如云，知谁倒屣迎王粲。
行看腕脱供十吏，玉堂风景非人世。
万乘扣扉宫月斜，梦惊呼烛度窗纱。

睡觉飞蚊绕鬓声，读书偏爱小窗明。
梧阴满地方隐几，想见捜诗毛骨清。
谁教风鉴在人间，眉宇渊然如鲁山。
指点虚无数归雁，摩挲香滑写琅玕。
旧闻五色笔如椽，平生醉里傲羲轩。
登轩不解颙颙意，幽鸟自啼华不言。
贾生忧𫛳入其居，子美亦遭牛酒污。
仙郎兵卫森画戟，风调特与前人殊。
杖屦相从年可忘，不羞蒹葭玉树旁。
青眼特开浮世少，白头相逢故意长。
尚记垂髫秀发时，神彩不异崔宗之。
此生流落天一角，敢料长沙再见期。

危亭为谁小，临此一泓碧。
晴天戏投饵，戢戢见尾脊。
而以鳌名之，相顾愕坐客。
昔人醉鱼海，六鳌曾偶得。
归来眉目间，津津有矜色。
安知华藏界，持取等戏剧。
纳之芥子中，不见有迫窄。
巨细何足较，未出是非域。
夫子忻然笑，请以书屋壁。

武林散烟鬟，一峰螺髻孤。
烟云有奇态，华木秋不枯。
理公何许来，望见辄轩渠。
曰此灵鹫峰，何年来飞乎。
个中有白猿，为子抵掌呼。
至今呼猿涧，飞波跳碎珠。
朅来楚国南，万山争走趋。
精庐开横塘，清可照眉须。
高人家武林，致此从东吴。
那知湘水西，乃有飞来湖。
连荡满秋色，小艇藏菰蒲。
闲来倚危槛，对立鸥烱如。
我与湘峰色，俱堪入画图。

青山随处有，见之辄欣然。
独于湘上山，欲买归休田。
此邦多君子，故欲吾终焉。
先生人品高，白鸥春水前。
弟子亦秀发，玉树相明鲜。
颇怪翰墨场，亦着白髪禅。
分题得难韵，下笔风雷旋。
诗成愕众口，不复较后先。
闲中有此乐，安用食万钱。
紫芝爱陆浑，遂为好事传。
悠然见眉宇，宁复羡遗编。

长沙古都会，何以冠荆楚。
但曰财富强，山水最佳处。
那知号大藩，寔以英俊聚。
张侯官虽冷，藉甚有名誉。
心胸高崔嵬，万卷相撑拄。
君看逸群姿，矫不受控御。
罢官当北归，一室哗儿女。
想见驼铎声，桑枣黄尘路。
倚马草十制，胆气见眉宇。
此职谁当之，夫子无愧负。
璧门黄金闺，独宿无晤语。
时应梦湘江，醉卧闻柔橹。

湘南古丛林，钟梵百世传。
大圆百丈来，缚屋岩石边。
焕然成宝坊，服用如诸天。
经今成几何，已逾三百年。
谁为中兴者，卓哉空印贤。
大钟日夕撞，圆音答山川。
衲子自成群，昼诵而夜禅。
道人旧未识，眉目何渊然。
乞诗亦不恶，篝灯临网笺。
人生等浮云，达者无后先。
我亦一戏耳，走笔成长篇。

英公南海来，眉宇静而渊。
少年辞海山，脚力生云烟。
已能弄翰墨，句好自可传。
君看嵩仲灵，□瘦耸清坚。
平生护教心，光与星斗悬。
化去四十载，凛然长在前。
文章一技耳，几不减市廛。
要求出世法，道眼照人天。
吾言激后生，君俊无忽焉。
千峰开宿雨，蒙头作深禅。
古人亦何远，何必羡遗编。

乱峰踼卓不容数，宝构翔空盘万础。
沩源水作青莲香，攧雷溅雪出烟雨。
住山老如大雄虎，暗谷行藏文彩露。
说禅不费丝毫力，以空为印印诸祖。
道人乃是小于莵，气已食牛难共语。
悠然踪迹似孤云，羡侬先我山中去。
会当出钵螺顶间，见此颀然秀眉宇。

道人江南来，快作临川语。
立谈当夕照，乡闾问安否。
坐令十年心，想见西津渡。
少年游诸方，迺欲追佛祖。
清韵不可摹，髣髴见眉宇。
岂止义中龙，当作文中虎。
西风健行李，暂会还径去。
我如社后燕，并立理归羽。
□□□□云，风约聊复住。
勿长应深谿，当作人间雨。

莱公少年日，逸气生云泉。
定策清东宫，天子为矍然。
奇豪不世出，获一以当千。
亲征功第一，尚记破虏年。
想见和易姿，垂柳春风前。
我公嗣前列，刚特才亦全。
方持使者节，眉宇秀而渊。
高楼独自登，爱公能补天。
高情吊陈迹，妙语吐新篇。
如风行水上，涣然成漪涟。
乃心在王室，何时朝日边。
正坐霖雨手，丰年自留连。
何必羡遗像，公自当济川。

天下张荆州，乳儿识名誉。
医国陆宣公，护法崔元度。
平生风雷舌，咳唾作霖雨。
隔阔余十年，一旦成万古。
羊昙欲作恸，生存华屋处。
支遁亦伤心，路偶经姚坞。
赖有克家子，春色连眉宇。
君看谈笑时，亦是干国具。
会看如乃翁，独立无喜惧。
文章有种性，家法致工主。
此诗公应闻，想见笑掌拊。

上庄俯汉江，古木杂桑柘。
槐衙阴广陌，麦浪涨平野。
连云对囷廪，用谷量牛马。
我来二月破，解鞍绿阴下。
纵望烟霏中，领略见楯瓦。
耆年骨柴崖，迎客意倾写。
干戈争夺余，身在相惊诧。
山空啼杜鹃，龛灯自清夜。
敛眉问儋州，亟口谈江夏。
以余游二公，老大知识寡。
暮归逢醉人，往往遭捶骂。
鹿门有余地，贤矧如君者。
为连修竹林，规以构茅舍。
伏舂旧所能，犁鉏当学把。
相见水过膝，蓑苙清入画。

已披出世衣，影莫落尘俗。
何山无丛林，栖息一枝足。
奈何清净心，甘受热恼毒。
譬如伏枥马，心不忘驰逐。
又如火铁丸，气焰不可触。
礼禅客湘山，山翠在眉目。
盖尝视此辈，高笑一捧腹。
今亦欲还乡，当戒前车覆。
吾闻真实心，不受罪与福。
精进缘不懈，此语君勿恧。

希夷先生海门住，久不见之想眉宇。
梦中相见荔枝村，觉来一枕芭蕉雨。
行藏顾影应自笑，世事吞声不容数。
从欲若士为远游，莫作云中隐身去。

和气津津出眉宇，平生快活随缘住。
忆昨思山林下来，如今却向城中去。
燕子初飞帘幕风，海棠睡重清明雨。
重唱龙山诸佛机，红尘动处云成缕。

尚记登临时，风日初盎盎。
忽惊无边春，登我眉睫上。
情欢鸟声乐，意适游丝放。
我非连眉郎，搜诗聊植杖。

尚记登临时，风日初盎盎。
忽惊无边春，登我眉睫上。
情欢鸟声乐，意适游丝放。
我非连眉郎，搜诗聊植杖。

小轩临止水，一泓湛寒碧。
了然见眉须，洞彻尘不隔。
夫子作止观，泾渭不相入。
跏趺学僧禅，谛视鼻端白。

秋晚凋红翠，幽怀到眉峰。
玉纤弄彩笔，落纸翩惊鸿。
道山归计好，高情付疏慵。
何独谢夫人，特有林下风。

堂前丛玉知谁种，丛下高人自扫除。
未论击声回顾眄，先欣秀色上眉须。
随宜万偈风宣说，顿现千身月写摹。
就地对谁曾画餠，当年馋水救饥无。

午窗石碾哀怨语，活火银瓶暗浪翻。
射眼色随云脚乱，上眉甘作乳花繁。
味香已觉臣双井，声价从来友壑源。
却忆高人不同试，暮山空翠共无言。

银髪齐眉衲半肩，相逢古寺独欣然。
自云出岭三千里，人见空余四十年。
拟欲就君求此术，预忧临食必流涎。
何如万事随缘过，饥即须餐困即眠。

道人要我煮温山，似识相如病里颜。
金鼎浪翻螃蟹眼，玉瓯绞刷鹧鸪斑。
津津白乳冲眉上，拂拂清风产腋间。
唤起晴窗春书梦，绝怜佳味少人攀。

剧笑无因见秀眉，劳生会合恨难期。
永怀京国旧游处，伏枕梦魂初破时。
战叶萧萧山雨后，遶床唧唧草虫悲。
明年定复西归去，船尾何妨载我随。

居士多情工比类，先生诗妙解传真。
只知信口从头咏，那料高人作意瞋。
云堕鬂垂初破睡，山低眉促欲娇春。
何须梦境生分别，笑我忘怀叹爱频。

十幅蛾眉紫翠寒，何人逸想发毫端。
匆惊瑞色云间相，曾向清宵梦里看。
影像不真心自寂，悟迷无隔指空弹。
了然一念非新故，我与群生入正观。

壑源独步宝带夸，官焙无双小月团。
未作浓甘生齿頬，先飞微白上眉端。
汤声蜂穉秋窗晚，乳面鹅儿春瓮寒。
饮罢为君登绝顶，俯临落日看跳丸。

清软吴音笑展眉，芳鲜犹在雪霜姿。
十年不下欧峰顶，一旦肯来漳水湄。
湘𪩘春深重记处，风瓯雨歇对闻时。
红尘未可因藏迹，要卜云泉结后期。

已背荒南过永宁，犯寒呵手捉枯藤。
雪如镜底颔丝白，山学谁家眉黛青。
射影风光知脱离，伐冰门巷觉添增。
故人不用惊风帽，我是前身卧像僧。

明日立春今日雪，雪中残响滴虚檐。
方增谩说寒威在，不绝潜知煖气添。
客去旋开书对语，闲多偏与懒相兼。
湘山自古愁眉浅，纵御铅华不到尖。

剩雨残晴暴所长，客窗花气噀余香。
每怀追逐云泉惯，无计遮拦岁月忙。
谁谓伐冰连戚里，年来尽室泛沅湘。
诏书行看椎门至，已觉眉间一点黄。

曈昽晓日出苍凉，草木欣欣露叶光。
千里秾纤上眉睫，一区形胜发天藏。
有诗摹写江山美，无计遮拦岁月忙。
韵险暗惊才力短，坐令毛颖秃锋铓。

平生翰墨到精微，盛氏诸郎最白眉。
气讦曾窥豪士赋，初交先和野僧诗。
谩劳清梦思相识，那料孤踪晚见知。
君看临危用心处，何殊晏子解骖时。

眼盖人寰撚美髯，年年相见晚春前。
摸苏缘妄心俱尽，揩拭鲜陈念已圜。
指下琴方才发越，眉间毫相见无边。
微尘劫海依今住，生死何劳较后先。

梦里寻音响，教休定不甘。
忽知眉盖眼，开着替人惭。

有客惠然过我，疏眉秀骨岩岩。
且复柔搓冻耳，听君放意高谈。

妙语欲浇舌本，故人匆到眉尖。
云薄茶烟索石，浪寒竹色侵帘。

山学春愁眉黛，水如含笑花香。
睡起凭高凝睇，浅红数笔残阳。

百千万亿恒沙佛，正眼观来縂是空。
纵有毗耶方丈子，为渠权置睫眉中。

丛席凋零空敛眉，争锋唇吻鬭轻肥。
叹无老宿提纲要，时有亡僧为发机。

危径盘空一线微，游人举足已先疲。
大圆光透难遮掩，不学龙牙眼似眉。

野梅官柳不胜春，妒面愁眉各鬬新。
欲作清诗成瘦坐，生憎白雨解催人。

卧念高人最起予，时时想见秀眉疏。
石门自古无佳句，寄语云山莫放渠。

尽日舟中情思疲，晚来何处最幽奇。
沙鸥数只妆江面，云带两条山画眉。

江山千里笑谈中，暖热寒泉出伏龙。
却看秋容能拂掠，夕阳无语敛眉峰。

客情容易到双眉，干没晴湘夜月晖。
风露满庭人未寝，飞萤故入小帘帏。

五鼎八珍非我事，曲眉清倡乞人争。
一帙冷斋夜深话，青灯相对听秋声。

襄阳林壑精神处，此地正如眉目间。
笑看弓弯弄云水，风流那减谢东山。

谁开幅纸如方镜，照见巫山十二鬟。
若信朝云是呵雾，许愁那复置眉间。

昨夜一岁除，今朝一岁长。
如人暗书空，点画自想像。
春风依旧寒，底处有来往。
居士亦赤穷，眉毛在眼上。

树亦求法，身当床坐。
鹿有施心，供以山果。
雪眉许长，舒绾在我。
默而识之，未用惊破。

须眉如画颀而美，风神如秋气奇伟。
平生归宿东北方，长劳动中寂而止。
翛然跣足散衣行，智智用中不乖体。
帝王家生得自在，寿量不书绝终始。
虎受使令心境空，女为伴助憎爱弃。
冠巾传心即俗真，方隅示法即事理。
只将枣柏荐斋钵，我来阎浮非著味。
自然光明生齿牙，我谈辞章皆实义。
佛子授汝以显诀，一言便足超十地。
随顺无明起诸有，若不随顺有离异。
圣贤酪生凡乳中，只由观照戒定慧。
是谓大士同体悲，令我顿入一切智。
作大佛事遍尘刹，华藏界中容顿辔。
以空为坐礼十身，以愿为舌说千偈。
如以花说无边春，如以滴说大海味。
稽首世间妙莲华，愿常清净出泥滓。

家孝友以为乡，塾道德以为基。
横忠义之劲气，吐刚方之谈辞。
视阎浮其一沤，而寄梦境于儋耳。
开胸次之八荒，而露幻影如蛾眉，此其大凡也。
属熙丰之勃兴，追舜禹之有为。
常一出而事悮，则袖手悠然而去之。
如凤如麟，而瑞冠一世。
非雷非霆，而名震四夷。
造禆贩之中伤，嗟妒忌之何知。
方其茹拳而微醉，以翰墨为娱嬉。
则倒用祖师之印，檄万古而疾驰。
如河汉之流，无有穷极。
如烟云之出，无有定姿。
欲录之以藏，则惧六丁之窃取。
要当以日月为字，而天为碑。
可乎。

韵出缙绅，秀见眉须。
矫绛阙之风度，宜玉堂之步趋。
有人所尽有，无人所当无。
而乃袖补衮之手，而弄云泉以自娱也。
余安能探其归宿，独见于皮肤。
盖神于酌古，僻于誉书。
求于古人，则谢幼舆王子敬之徒欤。

俯看人世，一沤起灭。
失脚来游，梦入螘穴。
前身后身，独临两境。
左右见之，不杂其影。
眉目秀发，嫩木含春。
风度凝远，霁月洗云。
叶屋花房，玉堂金宇。
我视睨睨，渠方栩栩。

吾活计，无可观。
但日日，长一般。
夜半子，困如死。
被虱咬，动脚指。
鸡鸣丑，粥鱼吼。
忙繋裙，寻袜纽。
平旦寅，忽欠伸。
两眉棱，重千斤。
日出卯，自搅炒。
眼诵经，口相拗。
食时辰，齿生津。
输肚皮，亏口唇。
禺中巳，眼前事。
看见亲，说不似。
日南午，衣自补。
忽穿针，全体露。
日昳未，方破睡。
洗开面，摸着鼻。
晡时申，最天真。
顺便喜，逆便瞋。
日入酉，壁挂口。
镜中空，日中斗。
黄昏戍，作用密。
眼开阖，乌崒律。
人定亥，说便会。
法身眠，无被盖。
坐成丛，行作队。
活鱍鱍，无障碍。
若动着，赤肉艾。
本无一事可营为，大家相聚吃茎菜。

画桥红去卷蛾眉，台榭遗踪草树迷。
犹有天然无限意，一池春水浴凫鹥。

红绫拭镜照窗纱，画就双眉八字斜。
莲步轻移何处去，阶前笑折石榴花。

草木异所禀，甘苦分炎凉。
人参独中和，群药敢雁行。
虽微瞑眩力，颇著难老方。
譬之古循吏，有益初无伤。
安神补五脏，自使精魄强。
罗浮仙者居，灵质不自藏。
移根植膏壤，桠叶粲以长。
东南虽异产，辽海谁能航。
誓将北归日，从我涉汉湘。
种之眉山阴，得与伯仲尝。

信马来并州，并州在何许。
太行如登天，憔悴欲谁语。
青衫百僚底，屏气不敢吐。
谓当哭途穷，何但折腰膂。
忽逢元紫芝，仰视得眉宇。
敢论通家旧，窃欲比文举。
使君况不凡，高论倾肺腑。
能容丞掾醉，不问车茵污。
念我丘壑人，老矣事簪组。
端如赴缧囚，坐受狱吏侮。
感公怀抱开，一笑忘羁旅。
虽知抱关恶，未忍赋归去。
相从仅满岁，公已歌杕杜。
秋风忽零乱，吹尽西山雨。
定应摧行色，不遣车轮阻。
天街早飞鞚，鹓喈喈看接武。
青云岂难到，少展垂天羽。
区区亦自怜，从此归农圃。

达人无畛畦，从仕聊尔耳。
言辞将军幕，去作仓庾氏。
君怀着云梦，尚有恢恢地。
眷此亦鸿毛，何足为轩轾。
相君泽未远，风流王谢比。
满床簪笏闲，乃见山林士。
嗟余南亩人，投老坐关市。
萧然见眉宇，真足忘浆馈。
平生南阳馆，市骏得千里。
帐中三千客，不数曳珠履。
要知磊落人，臭味同兰茝。
翻然若鸿鹄，飞去今无几。
我行抽手板，亦复还耒耜。
安能久俛首，自困刀笔吏。

我生江海上，性与鱼鸟逸。
端来入世网，竟坐形骸役。
此心本洞然，六月遭怵迫。
常恐忘迹熟，主人不胜客。
道人偶相逢，宿契类畴昔。
巉岩秀眉目，灰槁心木石。
语我学道难，吾徒犹不力。
纷华久风靡，外慕失阃域。
卑之毋高论，遣去身外物。
未能忘饥寒，衣布饭疏粝。
此语君自味，至道在咫尺。
阅人吾虽多，子独无荆棘。
送行聊过谿，共蹑登山屐。

郁郁涧底松，千年养奇干。
盘根入窈窕，翠盖摩霄汉。
岩深饱霜雪，路绝窥轮奂。
空回牛刀手，屡发匠石叹。
物生非不逢，得天地所赞。
虽微栋梁求，幸免斤斧难。
我公庙堂人，端委四夷惮。
岂惟福苍生，高风激贪懦。
云何卧箕颍，当宁方宵旰。
吾道久寂寥，贤愚良未判。
汗颜一如既往血指，袖手宁坐看。
卷怀霖雨心，警策露电观。
形神妙自契，眉目光璀璨。
长松信可倚，柯叶四时贯。
东风漫滋荣，寒雨徒零乱。
何异楚灵椿，春秋安可算。

物居覆载间，阴阳为盛衰。
我观众草木，春风不相遗。
春风暂能荣，还有摇落时。
区区诿消长，岁月胡能支。
世人如草木，世态岂异兹。
扰扰方寸中，坐受宠辱移。
昼锦方自眩，饮水谁汝知。
可怜千金躯，坐困毫与厘。
大哉孔孟志，夫子真能师。
浩然刚在气，直养充四维。
贫富未易动，寒暑何从窥。
塞马无倚伏，昭琴谢成亏。
还观傥来物，造物戏小儿。
臞仙事吐纳，阅世犹有之。
至人不导引，眉寿何复疑。
惟应广成子，当与此心期。

秋风中人如剑芒，飞蝇侧翼何处藏。
晨忧霜露避暗壁，晚集户牖依斜阳。
斜阳寂寂能几许，股翼未温寒日暮。
纵馋不敢近华筵，屏迹何须待挥麈。
我方六月流汗时，营营聒耳缘目眉。
盘餐旨洁未下箸，聚嘬弄吻不少迟。
微物盛衰还有数，得意何曾念寒暑。
帐中相吊定饥蚊，窗外巧寻惟蝎虎。
糜身槁死不足怜，耳目所慻欣且去。
嗟哉时节那可争，造物于汝何好恶。

与君相见古并门，眉目炯炯清而温。
天涯流落十年事，但指白发俱忘言。
当时射策探月窟，想骑八骏超昆仑。
我时蹇步谩追逐，一蹶不复骖车轮。
岂期末路肯相顾，漂母颇亦哀王孙。
青衫尘土百僚底，忍饥不解安田园。
壮心消尽忧患在，乞怜何异从丘墦。
君才雅为清庙器，未肯碌碌争乘轩。
聊从州县事下考，要为慈母时平反。
吾庸多矣愿自爱，舍鱼不取从熊蹯。

胜游喜今六人闲，说有谈空许肆言。
欲学颦眉追世好，自知捩手触羹翻。
雄夸颇快平生愿，笑语欣陪十日温。
却返邯郸寻故步，儿童童态觉卑喧。

淙淙玉溪泉，曲折西亭隅。
飞流自喷薄，白石浄如铺。
虽无渫井禽，亦有针头鱼。
岂知江河寛，嘘沫自相濡。
况此五六月，万物在洪𬬻。
而我弄清浅，琐碎珠玉俱。
泉兮且勿流，止此为我娱。
一出涧谷去，人间供百需。
清者鉴须眉，浊者混泥涂。
江湖尚或尔，而况沟与渠。
寄语山中人，所养当何如。

斯人今何在，古冢号寒木。
简编漫遗言，风采不可复。
龙眠真伟人，千载识高躅。
神交入心匠，醉墨烂盈幅。
萧然出尘意，岂独旧眉目。
仲容还好事，收拾珍笥椟。
世人浑未见，惠然投我欲。
乘田元不耻，折腰亦何辱。
行藏固有在，今昔岂余独。
新诗第甲乙，三径森松菊。
少陵曾未知，浪疑公避俗。
我生痴钝杀，野性等麋鹿。
长恐探道浅，轻比抵鹊玉。
人生适意耳，何苦自羁束。
低头拜公像，尘土方碌碌。

山僧栖在山之巅，胡为振锡来市廛。
且言自得相形术，愿与多士谈媸妍。
津涂穷通可逆数，名分巨细潜开先。
庞眉合享寿考福，鼎角堪持丞弼权。
人生肖貌虽若尔，天理应效非皆然。
条侯饿死始难必，裴度果相终何缘。
亨衢第以直道致，吉祉多为阴功延。
操修向善或向恶，感召凶吉如蹄筌。
予观传记考物理，谓师语议非无传。
出言少偷信不免，受玊苟堕知难全。
况乎素行未中积，敢以虚表要诸天。
富哉荀卿骋雄辩，推本心术深磨研。
九州功崇夏禹跳，三面德至成汤偏。
仲尼何长子弓短，古今无害为圣贤。
林宗知人出明性，清澈鉴裁犹澄渊。
大端亦贵器与识，规矩安可私方圆。
君平卜筮达至理，探索造化穷推迁。
与臣言忠子言孝，利害之际尤拳拳。
古人术学务原本，宁将浮说相拘挛。
羡师通论近名教，为师条列终吾篇。

得贤一语可书绅，妙选由来属世臣。
千里方能辨驽骥，四灵安可后龟麟。
共看再造恢王业，肯使中原杂战尘。
闻有皇都近消息，眉间喜气已津津。

春日寻常醉不醒，而今春日若为情。
青丝纤手成陈迹，举案齐眉已隔生。

梦中眉目尚分明，一过空堂百感生。
怀抱牵衣今已矣，春风渺渺暮潮平。

白髪庞眉一老僧，扫除缘事室如冰。
案头唯有新诗轴，自说风流令尹能。

分明喜色满眉间，谁怕霜毛作老颜。
况有杯盘留客醉，不教风雨为人悭。
子真最爱横塘水，居士新迁巾子山。
唯有诗坛小工部，吾君未可放教闲。

紫阳如佳人，晻霭送征舳。
含愁入长眉，尽敛故时绿。
语儿已在眼，欢迎走僮仆。
旧社问枌榆，新迳开松菊。
还家聊作客，行色催辇毂。
同升纱笼人，拔士有丰禄。
会当出水镜，一洗凡眼肉。
跻荣赤墀涂，雁门诗可复。

嘉节遇寒食，春阴犹作寒。
闽人不知重，浑作等闲看。
饧粥不复煮，青枫谁与钻。
开窗延霁景，修竹正团栾。
翠眉双侍女，对此一樽残。

稻人掌稼存周书，荡以沟洫蓄以潴。
为田一夫顾尚尔，有大于此其亡诸。
所以当时多善岁，黍稌高下无莱污。
史公引漳变舄卤，郑国注洛通廞淤。
寂寞井地已不复，二子兴利犹居居。
常平新书出圣考，岁积羡入为留储。
毫厘不以给公上，补助力役宽农夫。
意谓舍此欲富国，不几缘木求渊鱼。
猗欤吾皇始即阼，骏惠成宪追前摹。
民田利病特经意，诏俾海县交修予。
刍言舆议满青匦，论及刁马尤勤渠。
一劳暂费不足惮，要使长利相乘除。
水衡衔命出护役，使节适野同伻图。
劝勤警惰诏赏罚，尺一径下随都俞。
择材分干自不乏，犹如采芑从菑畬。
薨薨畚插事疏凿，坎坎钲鼓催勤劬。
伍符尺籍用兵法，保受圑结从州闾。
施功堑中毎绝蚓，得肉道上时衔乌。
河流广深事股引，清波涨绿涵灵胥。
劝农使者旧京兆，眉妩曾画闺房姝。
鲁邦都尉古循吏，谋视韩许直庸奴。
经营土功费心画，埤益王事成仙臞。
清明不归对花柳，独冒埃壒驰轺车。
香名巍巍镂翠琰，绩用蔼蔼飞皇都。
横流不复灌旁郡，万室按堵安田庐。
陪京沃壤袤千里，旱干水溢从今无。
谁言酾渠百世利，政在起役三旬余。
荒功经始自勿亟，烦尔讫事歌骊驹。
役夫云翔指千万，北返曹濮南青徐。
愿修厉禁比川泽，张官督察称衡虞。

去年诏锁春官闱，桓桓文阵如熊罴。
激昂辞章争自售，猎取豪俊几无遗。
五更榜帖乱人鬼，九衢姓字犇轮蹄。
维时谬从宗伯后，喜子入彀名高垂。
枫宸胪传预供奉，杏苑开宴常追随。
那知岩邑大如斗，邂逅联事同劳疲。
民顽奊诟号难治，心怯畏缩将安施。
幸蒙干略整纷冗，间以文义相娯嬉。
忘形未肯遽尔汝，执礼乃或论生师。
固知风味去人远，九牛何止争毫厘。
平生最喜我辈士，角巾野服同委蛇。
尔来亭午已休吏，五百弥月闲鞭笞。
城南桐竹富萧瑟，城北溪涨清沦漪。
颇愿吾僚哀老子，遨游使得时伸眉。

访我金溪船系柳，一杯醑我真天酒。
腾装欲赴清油幕，才得伸眉俄振手。
家声文采照东南，洛师吴郡乃所监。
羔𫄸继辟不容避，聊脱黄帽穿征衫。
元戎器业光鼎轴，百万貔貅为部曲。
仰分忧顾新登坛，慎柬英僚佐推毂。
平生韬略摅一朝，伫看烽静无氛妖。
将军三箭天山定，千群塞马嘶风骄。

南州地气真火维，午暑势若遭蒸炊。
风亭水榭不救暍，如何泛役冲炎曦。
四年遵路俱六月，叩门急义非君谁。
小蓬暑行分不免，著书暂卷春秋帷。
借船屡枉逸少字，质钱敢以班史辞。
一麾尚与数人共，西江得水知何时。
况复外事继婴扰，主孟频歌烹伏雌。
天其或者降大任，必先空乏其储赀。
老人索居寓泽国，蛙黾同处时迎毉。
麦麹芎䓖两未效，政须健论扶衰疲。
君今舍我那遽反，落寞何用伸吾眉。
大恐尺一亟招选，径从儳道趋天墀。

有道家声远，沉机足干时。
松生非培𪣻，檀伐待沦漪。
虎脊卑凡乘，蛾眉疾众姬。
一鸣惊伍举，千里器王珪。
德令温温著，名香蔼蔼驰。
披荘问同异，执礼判嫌疑。
操尚倾涓子，才华进客儿。
适齐非鼓瑟，逃楚笑吹箎。
艺苑高三绝，书庠肃五仪。
涌泉推敏思，翻水播英辞。
计吏趋兰省，诸生偃璧池。
行殊师也过，论鄙释之卑。
默识扳安世，多方劣惠施。
风标寒似玉，机警利如锥。
高翥千龄鹤，前知五总龟。
碎金珍谢傅，余锦梦丘迟。
谬学邯郸步，工施浑沌眉。
文科将赫奕，荣路即威夷。
器业今为重，功勲士所期。
他年青竹上，凛凛看名垂。

有道家声远，沉机足干时。
松生非培𪣻，檀伐待沦漪。
虎脊卑凡乘，蛾眉疾众姬。
一鸣惊伍举，千里器王珪。
德令温温著，名香蔼蔼驰。
披荘问同异，执礼判嫌疑。
操尚倾涓子，才华进客儿。
适齐非鼓瑟，逃楚笑吹箎。
艺苑高三绝，书庠肃五仪。
涌泉推敏思，翻水播英辞。
计吏趋兰省，诸生偃璧池。
行殊师也过，论鄙释之卑。
默识扳安世，多方劣惠施。
风标寒似玉，机警利如锥。
高翥千龄鹤，前知五总龟。
碎金珍谢傅，余锦梦丘迟。
谬学邯郸步，工施浑沌眉。
文科将赫奕，荣路即威夷。
器业今为重，功勲士所期。
他年青竹上，凛凛看名垂。

皑皑盈尺瑞，及此腊前臻。
滉漾连三暮，萦盈遍九垠。
青腰阴巧露，白帝羽仪新。
坤轴埋藏厚，天潢泻落匀。
瑶林变园榭，缟带逐车轮。
膏润归农亩，雕裁自化钧。
吟寒诗胆健，装冷妩眉颦。
点袖朝正日，侵𫖇立仗晨。
境同秋月净，句鄙散盐陈。
白玉藏千室，黄云卜万囷。
江皋迷宓女，姑射想神人。
早晚晴光动，郊原探早春。

颓垣老屋寄荒村，八彩修眉俨若存。
古砌荒凉无历草，奠觞牢落想衢樽。
云山遶郭清如活，烟艇摇波渺欲翻。
循牒归来同胜赏，免烦诸友为招魂。

西风寥栗不须悲，云日轻明政自奇。
远岸绿飘梧槭槭，疏林红露枣离离。
味廽新醑愁眉破，凉入单纨病骨知。
试问夜窗灯火读，何知蚊蚋扑缘时。

色味新香各十分，可无桑苎与书勲。
打门赠我令呼客，好事知君最出群。
饮罢清风引仙阙，睡余妖梦破朝云。
贫无列屋纤纤手，捧碗齐眉但布裙。

相逢虽幸慰暌离，忧患仍年触境悲。
琴与俱亡念同气，缶犹难击怆齐眉。
筋驽肉缓奔名懒，意广才疏见事迟。
只待归资堪问舍，一封投劾去追随。

并寓僧蓝得几时，薄游苕霅遽暌离。
一麾为郡乖同济，百谪还乡独后期。
第隔东西希聚首，忧连宗戚罕伸眉。
何时解组俱林下，松菊园宽日共窥。

小鲜无数命临危，邂逅云庄扩大悲。
巨浸何劳长者水，亲临尤胜校人池。
依蒲俯视还真乐，贯柳充庖那复知。
圉圉介鳞俱得所，道人因得一伸眉。

亦识韶华不肯留，时危那更事嬉游。
羁怀不办愁花雨，空廪惟知望麦秋。
顾我端忧宜燥吻，如公无事合扶头。
麹生漫助齐眉饷，清洗钱塘两玉舟。

浑浑泉源泻一溪，碧涟方沼烛须眉。
便须牵率诸君贺，却向山中得鳯池。

槛泉甘美胜梁溪，来照泓澄得展眉。
尽道潺湲流不远，那知无路到天池。

不甘蒿藋蔽流溪，混沌何妨一画眉。
若遣周回插杨柳，醴泉便是陆家池。

□望□□洞，北□刻划兼无双。
怪□□奇□，□□□□□。
虬龙□□脊，彪兕怒翀羾。
□□作澒洞，哀湍泻春撞。
磨崖名相踵，快意言多哤。
赏心或自得，有力谁扛。
想当秋水至，万壑争淙淙。
仙圣会缥缈，松竹导旌幢。
祇今岩岫间，仿佛余舌杠。
岂无避世翁，台背霜眉庞。
□许寻子真，不辞拜老庞。
华髪去乡国，炎荒寄逢窗。
偶著两□历，端令寸心降。
危守跂鸟翼，旅食空酒缸。
归鸦识故栖，野烧明枯桩。
送客雨霖霏，催□鼓逢逢。
推枕耿不寐，取火续寒缸。
哦诗杂蛮语，嘲哳愧新腔。

公家王母九十余，大父侍立垂白须。
子孙还如祖妣寿，康强不用旁人扶。
谁家高曾见五世，不比徐卿生二雏。
闻说一门能养志，膳羞壶酒随亲意。
畏暑黄童扇枕忙，学啼莱子斑衣戏。
发为碧落新除吏，儿齿童眉复骀背。
得寿当如卫武好，著书拟迈张苍贵。
饵菊三公未闻道，芳泉万斛空劳费。
岂知安乐便延年，无意益生生自至。
高堂大幅垂轻绢，画出婵娟金翠翘。
不如画出彩衣去，使人知德如唐尧。

东风昨夜到疏篱，早被游蜂探得知。
花子又从今日好，人情须胜去年时。
盘装荠菜迎春饼，瓶插梅花带雪枝。
劝了亲庭眉寿酒，旋裁春帖换新诗。

三年逐客弄湘流，华气遮栏两鬓秋。
祇有荒寒江上树，尚成诗句聚眉头。

眉不修疏头突兀，鼻罍垂兮颧无骨。
长怜百丑兼且讷，慈禅慈禅不我拙。
名兮邈兮水里月。

从来高价莫饶伊，百战场中奋两眉。
夺角冲关群会也，丛林谁敢更相欺。

赵州舌头连天，老婆眉光覆地。
分明勘破归来，无限平人瞌睡。

春将至，岁已暮。
思量古往今来，祇是个般调度。
凝眸昔日家风，下足旧时岐路。
劝君休莫莽卤，眨上眉毛须荐取。
东村王老笑呵呵，此道今人弃如土。

何人爱斯泉，结构亭上屋。
空亭何所有，冷气宜三伏。
泠泠石甃净，须眉真可瞩。
欲饮无樽罍，挹彼才盈掬。
何时近亭居，更种亭畔菊。
日饮潭中甘，庶用稽死录。

杖履信所适，溪流忽溅溅。
行入武陵村，偶入桃花源。
划然见华屋，佛界开青莲。
匆匆伊蒲馔，一饷腹果然。
同游得吾党，旷达真能贤。
董何韵俱胜，欲拍诸阮肩。
两王亦豪举，一掷常万钱。
周郎秀眉宇，要是佳少年。
众中兀老子，少味亦寡言。
困眠借僧榻，自嘲边腹便。
平时所怀人，磊落星辰悬。
会合不易得，兹游岂非天。
重来恐寡伴，独访祖师禅。

君不见韩潮州，银作饮盏夸工倕。
镌花镂松太琐碎，何言豪士亦尔为。
又不见六一翁，尝吟鹦鹉红螺诗。
华堂一釂岂不乐，清歌劝酒须蛾眉。
吾侪山人宁有此，竞折圆荷为饮器。
细倾初作露珠圆，满引忽惊云液碎。
鼻中寂寂闻妙香，舌本徐徐识真味。
采莲当殽花当妓，岂有登临百金费。
安得城西十顷塘，水光容裔暑风凉。
时引碧筒如象鼻，仍看翠盖立霓裳。

章甫不入越，夏虫多拘时。
生无适俗韵，举世谁知之。
锺嵘不并世，无人识丘迟。
虽有落花句，知为何等诗。
如逢贺宾客，方叹乌栖辞。
我初出险语，俗子争唐嗤。
俛眉欲从事，复恐遭文移。
亦知适楚车，安可从北驰。
董家名父子，平生所怀思。
虽云识面晚，相闻已相知。
君诗有古意，且结皓首期。
端能啖杞菊，时复过天随。

旧时王子猷，爱竹仅成癖。
斯人向千载，论世心莫逆。
吾轩谧竹友，寓意比三益。
俗士旧雨来，今雨定扫迹。
城北有陈侯，眉宇初未识。
似闻臭味同，炯炯见胸臆。
愿言登子轩，哦句呼阿客。
看君阴森下，玉润映连璧。
龙吟秋夜永，卧听风摵摵。
或当命柴车，独咏此君侧。
兴尽悠然反，谁能煖君席。

我初丱角时，闻有饶进父。
破衣下里舍，应书不得举。
要是磊落人，白眼看法度。
吹笙弹箜篌，余事能律吕。
市人恶少年，往往争笑侮。
掉头出里门，徒步大梁去。
蒯缑谒王公，敝貂走风雨。
十年不还乡，无人问死所。
客从北方来，喜气满眉宇。
探怀出君诗，字字粲玑珇。
笔踪入颜掦，句法窥李杜。
奇伟可畏人，我辈谁比数。
借问从谁游，一一英俊侣。
我家阿夷兄，诗有春草句。
说君不离口，恨我识君暮。
帝城十二衢，素衣染黄土。
食贫出无车，羁旅亦良苦。
束书早归来，只鸡祭坟墓。
况闻霍将军，尚有陈氏母。
铜山郁嵯峨，其下原膴膴。
我思结茆舍，带经学农圃。
他日如买邻，定可连墙住。
颇闻君卜昏，我亦未有妇。
要如子柳子，各娶老农女。
东市买杯杓，西市买筐筥。
南市买绠缶，北市买甑釡。
生理能稍稍，来往办鸡黍。
两家如有子，男女互嫁娶。
从来不识面，便作平生语。
但缘臭味同，请君莫讶许。

人言曲误周郎頋，岂谓周郎真好古。
长歌短调各风流，说尽心招及眉语。
颇闻汲古用修绠，乃知余事工律吕。
君躯三尺胆如斗，欲窥唐虞探邹鲁。
顷来长安阔画眉，时人半额相媚妩。
天姿洁白恶丹铅，独有溪头浣纱女。
要知学者用心处，不追时好乃如许。
君家有井千尺深，容我时攀辘轳否。

人言曲误周郎頋，岂谓周郎真好古。
长歌短调各风流，说尽心招及眉语。
颇闻汲古用修绠，乃知余事工律吕。
君躯三尺胆如斗，欲窥唐虞探邹鲁。
顷来长安阔画眉，时人半额相媚妩。
天姿洁白恶丹铅，独有溪头浣纱女。
要知学者用心处，不追时好乃如许。
君家有井千尺深，容我时攀辘轳否。

十年不见令兄弟，眉宇长怀元紫芝。
栩栩梦魂成独往，翩翩书札慰相思。
求船货马事应速，酌醴焚鱼吾岂辞。
政恐孟公投辖饮，惜君高论解人颐。

举案齐眉老孟光，隐居无计可须忙。
残年但使糟床注，亦付生涯与醉乡。

学画蛾眉独出群，越罗巴锦不胜春。
承恩数上南熏殿，无奈宫中妒杀人。

长眉画了绣帘开，榆火新传蜡炬来。
扑蝶西围随伴走，晚归多是看花回。

阿充克家才，昭代真孝秀。
白髪在板舆，色养侍昏昼。
来营甘脆具，底事成宿留。
到骨似我穷，黄钟满君脰。
落帆哉生魄，步屧月成彀。
幽园语更仆，莫遣双眉皱。
觅句洗愁兵，河倾转箕斗。

夕霏催节往，槁叶径辞风。
力疾招秦叔，望山扶老笻。
泄云为卿霭，牵余来鹫峰。
中有庞眉老，常持半圣弓。
一席跨牛地，诛茅期此同。
虚怀包朗月，意表得诗翁。
远志是小草，慎在出处中。
公莫厌苦相，岁晏长相从。

尘事起滥觞，汹汹涛头聚。
对镜眼生花，寻幽心脱兔。
欧峰阻跻攀，榆柳春再暮。
维时春作夏，起我勤杖屦。
扪萝惑去蹊，陟𪩘忘故步。
大壑埋白云，阴崖崩老树。
萦纡幽鸟道，突兀升洞府。
厖眉老比丘，倒屣蒙顾遇。
曾未契三关，遽已栖十住。
晖晖天横参，稍稍窗送曙。
华鲸破短梦，山禽唤新句。
伊予群念息，亦遭回俗驭。
徒为三日留，复在邯郸路。

眇然诗家流，谁能补其处。
隽逸追莫还，芜漫推不去。
譬彼玉花虬，绝尘须善御。
越女动鸣机，纤纤工织素。
吴侯勇于文，锐气发眉宇。
既度骅骝前，边幅时得睹。
宁当缚微官，一掾妙三语。
病夫樗栎姿，耄及那受斧。
新诗欲招隐，便自忘劳苦。
眷言谢心期，愿公毋矫举。

卧疴春带賖，抱独眉宇皱。
歘怀北阮贫，既亲亦有旧。
归欤渺前期，骑气劳侍后。
暄风揽客衣，胜处当宿留。
遣我次公嘲，知君杜陵瘦。

泰阶就平夷，风轨肃恢敞。
内枢方畅谋，吴岫俄矫掌。
富贵践危机，纷华婴世网。
诸生经济心，缓带赤霄上。
黄金买蛾眉，歌台争暖响。
未闻舜九官，卖友变俯仰。
重瞳垂衣裳，阊阖映荡荡。
均劳当赐环，看公被嘉赏。

商飚吹菰蒲，船官双停桨。
中有陈太丘，堂堂道弥广。
容我拜床下，凛然增妙想。
碧洞名家儿，侍立资开爽。
取琴为我弹，襟怀自恢朗。
兰芽弄徽弦，岩谷发佳响。
迺翁琮璧姿，风气日豪上。
一言犯台鼎，放逐金波涨。
郎君翠眉低，沉忧杂悲壮。
沧海连三山，攫醳共消长。
生雏有如此，十年违色养。
推手且罢休，夕岚横莽苍。

忆女垂九龄，寻幽非旧常。
两鬓忽如棘，歌声类蒙庄。
山色故无恙，老者须眉苍。
载之著车后，谁言山路长。
毎逢胜绝处，赋诗要难忘。
大雪渺空旷，清境讵可望。
烛龙何时来，衔曜发晖光。
长怀亦云极，烟渚闻鹙鸧。

董子侯官秀，养真匡山阴。
琼田蓺金糓，绛雪飞瑶林。
种杏令虎守，偿稻见本心。
淮南鸡犬仙，舐鼎升瑶岑。
寒泉冽旧井，遗风犹至今。
我来澡须眉，凭虚欲骎骎。
税驾不忍去，遂歌梁父吟。

北风驱云度危峤，日下苍茫烟霭横。
山灵唤客起杖屦，定自不凡为此行。
山南冥搜未得妙，山阴问津向猿鸟。
遥岑叠叠罗峻屏，溪流溅溅鸣楚调。
眼明全椒道士家，丹砂入颊暾朝霞。
谈间勃窣妙理窟，挽不听去犹欲遮。
缥思右辖千丈松，眉宇中藏嵇阮风。
放船云梦鬼作祟，磈磊仆卧洪涛中。
此翁身大不及胆，引帆复逐天边鸿。
渊宗堂中柱史裔，黄鹄作雏欺鹤唳。
衣裾不着京洛尘，潜心涪翁哦五字。
相逢俄顷复解携，韵胜遣人增想似。
僧窗梦短夜复长，句挟寒霜聊可寄。

道人欲居甘露灭，年来寄食温柔乡。
开单展钵底事远，举案齐眉风味长。
我衰日涉甘岑寂，颇遭霜刺颐长出。
愿随鱼鼓供伊蒲，一堕尘网谁能力。
要知在欲是行禅，久聚荷花颜色鲜。
秋涛风怒何掀掀，莫倒危樯沈法船。

晴空无尘月在房，松间博山沈水香。
翠眉女子约略妆，两足亭亭如雪霜。
步虚之声风度长，紫微北斗忽低昂。
金钗何劳十二行，不羡卢家丹桂梁。
凌云已复飞罗裳，生绢写照公家藏。
应怜彩鸾翳鳯凰，未能割爱俱翺翔。

德人昔游居寝处，一草一木可敬之。
涪翁初释僰道䌸，枉道过我临水湄。
梵宫三托吉祥卧，悠悠东泛长淮涯。
牵丝姑孰席未暖，鬼瞰高明俄解龟。
鹦鹉洲前弄晴泚，祠宫寄食长江西。
黄绢碑中发奇祸，播迁瘴海如湘累。
天生斯人意有在，世或不用将何疑。
巫阳下招化黄鹄，不遣啄腐随家鸡。
前年岁晏到萧寺，开眼适见邹松滋。
涪翁故时得此客，今已改色嗟流离。
大招泪湿缘坡竹，神观凛凛疑来归。
今年森木挂秋暑，鹧鸪钩辀向我啼。
重来野僧零落尽，坏帐鼠啮非当时。
过眉拄杖为小立，将暝西山含夕霏。

邵平汤沐故千户，解组投林如脱兔。
勒铭鼎鼐属伊人，我方荷锄𣃁烟雨。
瓜田钩带盖阡陌，大者轮囷细旁午。
殽函设险吾何补，日日青门自成趣。
槿篱半破复牵萝，夕霏晼晚留疏树。
娟然翠气出眉妩，喜得斯人慰迟暮。
剧谈欲写块磊胸，尚恐轩昂作庄语。
画师纷纷安足数，对此令人重豪素。
阳陵公子傲雪林，洒落由来足风露。
自言购取倾家赀，柴桑要伴归来赋。
两郎后先千载余，粉墨相追叶风度。
悬之素壁足丘壑，噭噭猿啼起寒雾。

苍崖倚天暝色起，风微槲叶藏猱子。
老僧庞眉雪覆颧，梵音清远发皓齿。
向来万法出此经，行行春蚓纡黄纸。
觌面相呈事俨然，归云欲渡前溪水。

翠岩示徒，千古无对。
关字相酬，失钱遭罪。
潦倒保福，仰扬难得。
唠唠翠岩，分明是贼。
白珪无玷，谁辨真假。
长庆相谙，眉毛生也。

象骨岩高人不到，到者须是弄蛇手。
棱师备师不奈何，丧身失命有多少。
韶阳知，重拨草，南北东西无处讨。
忽然突出拄杖头，抛对雪峰大张口。
大张口兮同闪电，剔起眉毛还不见。
如今藏在乳峰前，来者一一看方便。

眼里尘沙耳里土，千峰万峰不肯住。
落花流水太茫茫，剔起眉毛何处去。

野老从教不展眉，且图家国立雄基。
谋臣猛将今何在，万里风清祇自知。

寂照慈威化不同，闻声清净得殊功。
指光远射神龙烛，眉彩修弯帝释弓。
宝器晓凝兰穗露，珠衣秋响桂枝风。
信知万里从人欲，何患周游鬼国中。

采桑知蚕饥，投梭惜夜迟。
谁夸罗绮丛，新画学月眉。

冰雪肌肤力不胜，落花飞絮遶风亭。
不知何事秋千下，蹙破愁眉两点青。

眉山远地蜀川西，九穗嘉禾忽效祺。
东极龙枝人莫睹，环丘玉粒世空知。
中和积粹名方异，繁蔚呈祥事更奇。
自可增封齐北里，岂将同颖比繁禧。

高岚指天近，远溜出山迟。
万事不到处，白云无尽时。
异花啼鸟乐，灵草隐人知。
信是栖真地，林僧半雪眉。

楚江微波鸣盎酒，脱叶萧然坐来久。
仰头看月落乌纱，无复纤云汉津口。
顾兔之灵态度深，捣药长生传至今。
风前急管闻三弄，泓下苍龙时一吟。
逸兴俄生缥粉壶，携幼近局无劳呼。
坐中白髪饮辄醉，鼻雷发声聊据梧。
异舍群鸡皆误唱，舍下鸣蛩亦清壮。
低昂北斗挂柴扉，不眠尚倚过眉杖。

年侵畏病酒尊空，矧复听歌盛小丛。
烟际鸟呼云际雨，花边蝶舞柳边风。
向来怀抱愁眉外，今日懽娱醉眼中。
何用花奴鸣羯鼓，新诗解秽思无穷。

疏山翠气连眉妩，云外飞鸿点点愁。
只在吴头并楚尾，非关张掖至幽州。
著书繁露想成癖，待诏公车安足求。
何日芒鞋寻旧约，兰旌荪楫共优游。

长芦老人半圣号，眉毛不惜为谈空。
静委耽禅如缚律，悬知选佛胜封公。
影沉寒水雁无意，春入幽园花自红。
欲向池阳参百问，却惭勾贼乱家风。

蒲萄政复得凉州，底事微官章水头。
早岁已能交北海，高怀乃肯顾韩休。
手妙他时扫银夏，胸蟠佳处协沧州。
谁言京兆画眉妩，后院悬知多莫愁。

梦中逐客幻中归，荆楚瓯闽好赋诗。
谁谓涪翁呼不起，细看宅相力能追。
太冲文价轻皇甫，籍也辞源怯退之。
丘壑同盟从已定，莫令鬼祟作愁眉。

髯奴上劵归公许，跛奚移文犹见催。
臧获要令成伉俪，文章相与挟风雷。
目成眉语似真尔，足蹑心邀安在哉。
大士好奇聊一戏，不应禅寂便寒灰。

蒲柳望秋今复衰，遥岑雨罢抹修眉。
寒林要使入方尺，妙笔悬知愧画师。
不见扬雄草玄手，细看束晳补亡诗。
何时共饮建业水，更把北山烟雨犂。

花柳春风纷衍，禅窗晚放横枝。
虢国生憎粉黛，晚妆淡扫蛾眉。

何须痛诋程不识，未用亲摩史谒居。
昔时万事愁眉外，顿觉幽怀常晏如。

久知瓮底堪肥遁，近觉樽中每着春。
狗窦相呼竟何补，献酬故属画眉人。

岩岩五老古须眉，似对幽人歌采薇。
汉事烦公即调护，蒲轮飞诏盍来归。

雄猜刻薄王处中，不饮思欲诛蛾眉。
何如一醉睨万物，小黠向来成大痴。

往日风流京兆眉，却穿习薄败荷衣。
新诗浑作莺花语，只欠天街便面归。

上人定自有佳处，眉宇翠气连湖山。
烟边候雁著行急，力挽不留相与还。

去岁湖湘赋凛秋，闻君江国大刀头。
百年会面知几遇，十事欲言还九休。
照眼遥岑落怀袖，过眉拄杖立汀洲。
莫言青山淡吾虑，谁料却能生许愁。

赤伏符兴运，长生帝应期。
骏功光祖考，大道仰君师。
皇极三才建，春台四海熙。
高高天辅德，荡荡物由仪。
政叶阴阳叙，恩均雨露施。
机缄神不测，橐籥化无私。
黄道星循轨，璿玑日转规。
农祥朝自正，膏泽夜还滋。
耕首天田稼，蚕先茧馆丝。
云谁知帝力，初弗夺民时。
嘉种今仍降，来牟此独贻。
上方轻赋敛，人益劝耘耔。
陆播颜宁汗，谿秧手任龟。
雨旸常不过，高下两俱宜。
垅静无稂莠，场登足秬秠。
地腴从再易，仓富必千斯。
已觉饶储偫，何妨饱滞遗。
滴珠香社酿，舂玉滑晨炊。
廪廥连淮上，帆樯塞汴湄。
人和通斔斛，家积等京坻。
岁事丰如此，天心喜可知。
肃霜时既届，夷则律初吹。
坐弛输边粟，先共飨帝粢。
遂蠲阳馆荐，将迓泰坛厘。
要与民同乐，还开宴示慈。
紫清三境邃，玉府九重披。
仙掌擎宵露，宫楼上晓曦。
明河临睥睨，魁斗下罘罳。
鳌负蓬莱殿，鲸喷太液池。
隔城花隐隐，夹路竹猗猗。
帝所迷从向，壶中入并随。
睿谟深宝构，延福表云楣。
象纬层霄逼，堪舆一气移。
风帘珠的皪，霜瓦碧参差。
流步来清跸，飘香度赤墀。
袍光明霁色，扇影弄凉飔。
御坐花巾拥，云韶紫袖垂。
仙音锵杳眇，颢气变融怡。
师保周兼召，钧衡稷与夔。
万几当暇豫，一笑奉畴咨。
介弟荣华鄂，多男茂本支。
维城扶庆运，联璧秀英姿。
嘉橘争先睹，瓌橙复共持。
琼浆封盎盎，金弹间累累。
禹服分三壤，湘江接九嶷。
移根来上苑，荐瑞自柔祇。
托质依天咫，怀馨脱海涯。
生成因道荫，造化岂人为。
严靓侔衣鞠，鲜浓类染栀。
阳乌飞啄卵，崖蜜熟凝脾。
不数千头富，应容四老嬉。
桃嗤西母献，萍辨楚人疑。
沆瀣漙凉叶，琅玕折晓枝。
雾霏先噀鼻，香润已熏肌。
君赐来相续，皇恩厚不赀。
觞行筵秩秩，乐阕漏迟迟。
户响铿铜兽，庭阴过玉螭。
画廊寻宛转，杂珮步逶迤。
预许留关钥，重升促履綦。
再中占汉日，八彩望尧眉。
器宝森罗列，虹辉粲陆离。
截肪传盏斝，盈尺捧舟彝。
碧落天之秘，蓝田地所奇。
连城宁复贵，旷代未尝窥。
冰莹玻瓈瓮，云承翡翠卮。
万丝萦玛瑙，五色碾琉璃。
起立纷行缀，环观略等衰。
欢悰溟渤隘，饮兴岱嵩卑。
御手飧频辍，宫缾酒屡酾。
翠钿来婉娈，珠袂列葳蕤。
阆苑花常烂，姑山物不疵。
流莺歌缓缓，幺凤舞僛僛。
别按新传曲，仍听绝妙词。
共看宾醉止，那问夜何其。
莲炬光相属，星联弁欲欹。
酡颜回紫闼，归路跃金羁。
讴咏声盈耳，铺张说解颐。
肇从书契数，卓冠简编推。
天纪承轩后，河图受宓羲。
文心仍翼翼，舜善益孳孳。
圣治宁人继，淳风邃古追。
飞轮诸福至，投札九州驰。
震叠汤声赫，威怀武烈丕。
款金符誓牧，篆鼓兆搜岐。
神力天山箭，祥飚太一旗。
燕云恢北落，灵夏慑西陲。
曩岁蒙推择，新邦往抚绥。
宸篇丽云汉，儒服拥旌麾。
乘鄣逾千里，留屯阅再期。
丹衷忘险阻，白首分捐糜。
井邑今安业，衣冠颇变夷。
买牛从汉吏，牧马绝胡儿。
田熟营平老，兵休定远疲。
钧天犹梦到，魏阙倏来思。
紫诏遄三节，红尘踏九逵。
载前宣室席，复侍迩英帷。
饮御陪胥乐，勤归独念兹。
喜霑鱼藻惠，许赋柏梁诗。
愧乏凌云笔，徒倾向日葵。
扬休称万寿，永御太平基。

吾宗桐柏君，冰采极少整。
吹笙缑氏山，策辔金庭岭。
阿香侍紫清，眉寿亦秀颖。
仙门定得仙，道荫及遐永。

此儿眉宇大儇好，中但泥沙相合和。
造化作人日无数，凭君熟看几争多。

一岭复一岭，山巓又一巓。
步丘皆力穑，掌地也成田。
线引山腰路，针穿石眼泉。
眉山同是号，此处合生贤。

人生几何时，心地要平旷。
不须意外求，辛苦寻蒟酱。
此郎有高处，智出百夫上。
禅窗接软语，眉宇春盎盎。
诗坛久失律，斋戒欲谋将。
谁専笔阵功，定起太公望。

古来终南山，引手得佳处。
未负移文惭，已遭捷径语。
公真乐山者，爽气落眉宇。
平生手中板，不暇著頬拄。
叩门无俗客，何碍入官府。
人生一缕气，所愧吞不吐。
画山犹画饼，余习近儿女。
勿学好事人，吾言当有取。

君不见三朝魏公拓天手，旌节言归介眉寿。
筑堂自榜醉白名，自借清风洗尘垢。
又不见峨眉山中谪仙人，玉堂词翰生风云。
每评香山辄自喜，欲向集贤重写真。
古人名悬日杲杲，千载贻人不贪宝。
君今诵味佚老句，乞身投闲不待老。
草堂寂寂松桂生，溪山四时供醉吟。
未必翛然便忘世，新诗时亦过鸡林。

君不见三朝魏公拓天手，旌节言归介眉寿。
筑堂自榜醉白名，自借清风洗尘垢。
又不见峨眉山中谪仙人，玉堂词翰生风云。
每评香山辄自喜，欲向集贤重写真。
古人名悬日杲杲，千载贻人不贪宝。
君今诵味佚老句，乞身投闲不待老。
草堂寂寂松桂生，溪山四时供醉吟。
未必翛然便忘世，新诗时亦过鸡林。

朔风吹雪冷侵衣，过我山城岁暮时。
每叹吏曹长缩手，会从樽酒得伸眉。
笑谈亹亹未更仆，行李匆匆还语离。
莫厌吾家穷事业，囊中好在几毛锥。

古县鞭牛吏谨时，老农分喜上庞眉。
东皇一例扶衰朽，不独故园桃李枝。

忽闻贼杀人，吞声眉已皱。
不知杯中羹，甘肥自何有。
汝身既怕死，物命亦爱寿。
彼此莫相杀，且要无身后。

池中一土墩，鱼日绕墩转。
人观咫尺间，鱼谓千里远。
正如躁进人，分寸变眉面。
要在张三前，还落李四便。

闻说刀兵已皱眉，贪生畏死是人知。
如何不恤他身苦，斩斫烹炮无厌时。

江月照，松风吹，永夜清霄何所为。
若是曹溪门下客，相逢不必更扬眉。

慧林铁馒头，做来年已久。
不是不拈出，自是人不受。
觑著齿牙寒，咬着眉头皱。
不是张鹏举，谁人敢下口。

不唯禁足，亦乃禁口。
不唯禁口，亦乃禁手。
不唯禁手，亦乃禁心。
禁心不禁口，日日嫌佛丑。
禁口不禁手，累及眉头皱。
禁手不禁心，罪过转弥深。
禁足更禁口，蚁子衔椀走。
禁口更禁手，垂杨生左肘。
禁手更禁心，大地是黄金。
要得一夏安乐，细看两重注脚。
山僧恁么说话，大似不龟手之药。
明珠一颗价难酬，不是知音便暗投。
翻笑药山空费力，水清鱼现不吞钩。

雪眉岩顶鹤精神，淡薄家风世少邻。
明月芦花藏不得，老来重跨铁麒麟。

凛然孤风，粲然眉目。
利剑当门，谁敢轻触。
脱略处，妙难传，万仞峰前驾铁船。

冲寒得得到天台，不为青山绿水来。
自愧过桥无脚力，却欣供圣有茶杯。
苍崖瀑泻银河阔，方广云收金殿开。
问讯厖眉老尊者，也须回首入尘埃。

老觉形骸渐渐衰，放怀终日眼如眉。
畏人知处闲名出，犹喜归庵未甚迟。

石上三生梦已非，人间万事眼如眉。
归家更问宝华老，何似板头端坐时。

故园我别已多时，见子犹能略展眉。
乡语每闻聊发笑，客情无复更生悲。
寻师慎勿贪眠食，立雪终教彻髓皮。
毕竟禅家外文字，之乎者也不须知。

云笼大野，迦叶攒眉。
雨洒长天，空生下泪。

祖师心印没多般，悟得无劳指一弹。
剔起眉毛如不荐，春风依旧着人寒。

移身换步老天衣，不惜眉毛月个知。
今日若明当日事，江南日暖鹧鸪啼。

佳人十八正娇痴，一曲堂前舞柘枝。
祇有五郎知雅态，更无人道柳如眉。

马祖捧出菱花镜，王老亲拈白玉槌。
一击当阳令瓦碎，此心能有几人知，两个分明是赤眉。
风前月下扬家丑，笑倒灵山老古锥。

初秋夏一时，衲僧多欲去。
不搭陈梢船，便行泗州路。
横担拄杖气如云，万水千山都不顾。
昨日通川方上入，随例茫茫把不住。
把不住，为君说个临歧句。
枯木岩前差路多，剔起眉毛着眼觑。
一身恍若风中烛，百岁端如水上沤。
未到衲僧平稳处，临行那得不生愁。

万壑千岩不易求，壶中聊寄小瀛洲。
稍看硉兀云峰出，便有檀栾桂屿幽。
绝境自知难遽忘，奇踪争怪独能留。
山翁已老犹儿戏，漫拟伸眉一散愁。

扬眉轩然，意轶万里。
亦将焉往，而竟斯止。
曰远游者，以是为游。
疾走息阴，彼将安休。

胡儿倚剑摩崆峒，范阳兵火烧天红。
潼关失守大将死，銮舆播迁岷峨中。
貔貅兵甲照冰雪，戈头尽是生民血。
鲸海扬波鱼鳖腥，中原尽作天山月。
二公擐甲怒搀枪，极鬬军前皆眦裂。
食穷爱妾膏斤斧，愁蹙蛾眉气如缕。
花钿宝髻谁复收，壮士相看泣如雨。
霜刀抉齿肉未寒，再造皇家有英主。
雄心义骨填沟壑，不得生荣肩李郭。
论功初入鹳鹊楼，图形已入麒麟阁。

莫作龙眉山头客，三百年不得作直。
故应未办作李公，投身百斛旨酒中。
鼓琴先生有怒色，有爱终当为物役。
江都王勿预人事，倮虫膏血使谁从汝索。

饥鸮吓腐鼠，鸣鸟久不闻。
一登凤凰台，目送苍梧云。
山川丽晚日，氲氲发余薰。
览此万里辉，振我衣上尘。
前瞻翠回环，极望天无垠。
低昂玄盘踞，佳气或未湮。
山坳指楼观，青骨今尚神。
驰烟谢逋客，三径久已榛。
长松眇如荠，下有高世人。
斯人不可作，此道日以新。
回睇白鹭洲，长江泻沄沄。
遥岑出澹碧，不辨楚与秦。
我行适淮西，出处难重陈。
岂无覉旅叹，乃有山水因。
兹游颇幽独，作伴影与身。
宁辞足力尽，聊使眉头伸。
凭虚默自计，逝将祈孔宾。
寄声华阳老，异日期相亲。

我生百不谐，进退得坎井。
二毛初抱子，亦足慰衰冷。
珠庭照日角，眉目秀而炯。
人言骥堕地，意作千里骋。
居然万金产，每见百忧醒。
嗟哉时夜计，便欲老箕颍。
安知随泡露，变灭失俄顷。
悲来泪成河，俯仰吊孤影。

物色一如此，凄风薄人衣。
遥怜卞山客，增叹雉朝飞。
固知难为怀，举餐念齐眉。
忽使梨枣间，纒绵生茧丝。

世间潢潦生蝌斗，闻说西池岁时久。
不应朝满夕已除，秋至先衰等蒲柳。
知公旁观久技痒，聊试他年膏苗手。
泥涂不忍海波臣，畚锸故烦牛马走。
尝闻汝水行地底，出没川原无不有。
溅溅忽作写盘珠，盎盎俄承注床酒。
清涵荇藻更姿媚，明烛须眉见妍丑。
巢莲永无龟曳尾，雨花定有鱼颁首。
使君佳政尽如此，说尹遥知不容口。
何由步屧逐春风，作社慇慇就田叟。

去年蛾眉山，痛饮真得计。
新蟾继秋阳，明洁谢点缀。
今年坐蜗庐，檐溜落空砌。
花开信多雨，会少苦分袂。
茫茫大块间，游子况无蒂。
百年能几何，行复惊改岁。

君不见谢公栖迟乐东土，起作司马征西府。
莫年谈笑有穰孙，鹤唳风声走强虏。
又不见子猷剡川高兴阑，肯随鹤书落人间。
不知骑曹底官职，朝来拄颊看西山。
平生清真翠岩老，泉石膏肓偶同调。
岁寒落落见孤松，不忍低眉宁枯槁。
年来无米继朝炊，闻说吴兴富鱼稻。
不妨来作古司兵，士卒投醪止凫藻。
美哉洋洋霅溪水，秋塘百里荷花绕。
当年钓徒放浪处，醉目悠然送归鸟。
斯人不死世不识，往往凌波弄瑶草。
君方参同佐龙虎，我欲治荒种梨枣。
会当月夜见庞眉，一笑超然凌八表。

君不见谢公栖迟乐东土，起作司马征西府。
莫年谈笑有穰孙，鹤唳风声走强虏。
又不见子猷剡川高兴阑，肯随鹤书落人间。
不知骑曹底官职，朝来拄颊看西山。
平生清真翠岩老，泉石膏肓偶同调。
岁寒落落见孤松，不忍低眉宁枯槁。
年来无米继朝炊，闻说吴兴富鱼稻。
不妨来作古司兵，士卒投醪止凫藻。
美哉洋洋霅溪水，秋塘百里荷花绕。
当年钓徒放浪处，醉目悠然送归鸟。
斯人不死世不识，往往凌波弄瑶草。
君方参同佐龙虎，我欲治荒种梨枣。
会当月夜见庞眉，一笑超然凌八表。

纷华眩人剧朱碧，子独好书如好色。
王孙被服甚寒生，射策君门先破的。
荣州书窟三万卷，锦嚢付此庞眉客。
南游句吴北大魏，亦复徒劳问刀笔。
不唯唇齿腐经史，正自云山鏁胸臆。
老来息交思简事，为子忘劬废晨昔。
春风满帆送归舸，回首清游如昨日。
知君名骏定千里，不待朝庭访幽侧。
有书时寄雁南飞，顾我渔樵正争席。

大江饮酒如浇灰，小江纵酒颠如雷。
扁舟相送不道远，百二十里云帆开。
云亭老人穷不死，故园茅屋荒苍苔。
阖庐城中一亩地，已辨瓮牖锄蒿莱。
吴兴上佐吾党士，十年纵赏西王台。
眉间黄色袨彩服，柁楼长啸春风回。
要须酩酊酬此别，不离万顷添金杯。
明朝相望即湖海，纵有美酒何为哉。

独坐正搔首，华轩款柴荆。
念兹节物佳，及此久雨晴。
驾言共幽讨，一放远目明。
森苍蛾眉山，上有百尺亭。
遥岑出西南，杳蔼川原平。
城中十万家，烟云隐飞甍。
凉秋得遐观，始觉天地清。
朱栏据木末，开筵敞南荣。
持觞屡相属，泛彼东篱英。
不知日云暮，初月忽已升。
秋娥亦徘徊，流光代华灯。
风流龙山集，坐见千古情。
慷慨相顾言，曜灵急飞腾。
人生无根蒂，聚散不可凭。
悬知明年会，相望若初星。
公如洪都宴，杰阁依青冥。
傥有英妙客，摛文焕丹青。
我如斜山翁，浪爱九日名。
幽忧不能写，浊酒或自倾。
会与鉴湖老，兹山聊复登。

歙水清以𫘝，歙山文且坚。
谁持玉斧琢，制此月様圆。
想当结绳后，要使鸟迹传。
雕锼见骨格，岂与瓦砾全。
陂陀百氏圃，泓澄九经渊。
墨海不复见，柯岩那可肩。
星稀涵纬象，眉绿生春妍。
规模异镕鐡，濡写殊怀铅。
正当秋兔颖，发此霜松烟。
一从毛褚游，几作虫鱼笺。
徴辞想妃子，揾首怀张颠。
宁同李生瘗，聊续胡公镌。
常疑老蚌壳，浸润成膏妍。
坚逾鹅池铸，质射铜台埏。
纷纷况多伪，渇雀同栀鞭。
琳坳隐多水，十手寄所宣。
池光潋墨色，云气开毫联。
翔鸾及垂露，逸势徒飞骞。
谁云过珪璧，或用磨戈鋋。
吾今欲焚弃，负耒归园田。

秋风脱叶尽，弱质例可憎。
乐圃森老木，深苍郁奔腾。
中有白眉子，貎古心亦澄。
岁寒俪松筠，岂直朱丝绳。
篮舆一寻访，相携得良明。
促膝对软语，沉忧释春冰。
丛编出奇踪，璀璨献与凝。
雕戈及篆鼎，往往见未曾。
惭君倾佳酿，幽亭暮方登。
但怪一林白，孤蟾自东升。
斯须接诗战，掉鞅苦不胜。
羡子醉经史，吾方着弓矰。
白眼安取转，尊拳恐相仍。
见子意已足，何须酒如渑。

风骚无复见黄初，尚想应刘载后车。
病骨不知缘底事，愁眉时得为君舒。
动人春色来随燕，入眼溪流静见鱼。
祇有此中多好句，可来茅阁试凭虚。

崤函伊洛好家居，四十三年如覆盂。
尽道蛾眉供一笑，安知倾国有胡雏。

紫青之骥下阊阖，昂然野态犹高骞。
矫如乔松欲仙去，袂耸霞外双眉轩。

壶中小嵁岩，色作峨眉绿。
爽气压西山，哀音叩寒玉。

柳怯余寒未展眉，嫩黄轻绿渐依依。
春郊正好闲行处，不及游蜂自在飞。

吾乡顾虎头，千里飞食肉。
名参庆历贤，罪入元祐录。
堂堂想仪刑，凛凛见眉目。
百年议论定，奇祸反为福。
森然见诸孙，刻励如白屋。
我观宣和间，权幸互当轴。
一时名家子，半为阉宦辱。
暂时得富贵，卑贱等厮仆。
君家贤伯仲，抗志守先躅。
幽情寄铅椠，雅尚在松竹。
僧房忍朝饥，雪牖耽夜读。
访我五松山，怀袖粲珠玉。
嗟予久放浪，岁晚守穷独。
闭门雀可罗，三径草常绿。
依山结衡茅，一饭共脱粟。
呼儿具□□，山肴杂野蔌。
对桉笑复颦，负我十围腹。
去去乐琴书，山中芋魁熟。

道人今年七十六，问我修行惟绝欲。
密栽涩勒当疏篱，旋辟荒榛结茅屋。
不抄书，不看读，宴坐凝然常瞑目。
夜深频咽玉池泉，晨起随缘饱𫉄粥。
甘脆肥浓腐我肠，巧笑蛾眉真鸩毒。
蛮烟瘴雾隘空虚，谨守药炉谁敢触。
我爱裴君道机熟，过我玄谈已超俗。
三峰顶上少人行，百尺竿头防失足。
世人那识天地根，往来绵绵无断续。
嗟予流转海南村，智者方明祸中福。
君不见庞道蕴，尽将活计沈湘江，自织笟篱供口腹。
又不见成都市上严君平，终日垂帘唯卖卜。
王侯蝼螘同丘墟，学道从来贵幽独。
蚌生珠，石含玉，看我丹成跨鸿鹄。
马蹄去去稳着鞭，关山路永多坑谷。

不作寻常好面皮，刘郎去后弄妆迟。
唤回浓睡春方好，洗退残红晚更宜。
薝卜有香陪冷艳，酴醿无力鬬丰肌。
最怜月下朦胧影，定起山僧莫皱眉。

好事多应与愿违，经年消息却如期。
匆匆旧约重寻处，耿耿银河欲渡时。
绰约肌肤云路远，低迷帘幕玉钩垂。
夜凉风露非尘世，天外弯弯堕月眉。

有物含灵体，无名本自然。
赤龙藏宇宙，白虎隐丹田。
北斗南辰下，眉毛助睫边。
灰心行水火，定息见真铅。

老倒丹霞烧木佛，院主眉须刚突出。
罪过从来作底当，谁道千虚不博实。

羊公作三公，政办一肱折。
功名方鼎来，讵叹养生拙。
孙郎少奇伟，面满若霜月。
胡为忽颠隮，有物食之缺。
宁非造物意，怪子卧岩穴。
长年脸边红，漫自供酒缬。
顾令冠盖底，未省识此杰。
何妨暂相顾，一访唐举决。
朝来清镜里，黄色两眉彻。
居然万马群，老骥已超绝。
聊将钓竿手，遮日向西阙。
琼林风帽稳，醉度樱笋节。
从渠关宴上，儿女笑鬷蔑。
谁能为公豪，玉瑑挥作雪。

忆昨遭戎马，同浮十里江。
括囊聊遁世，怀宝岂迷邦。
眼底云空过，眉间雪未厖。
不因参嚼蜡，那得寸心降。

他州异县复芳时，彊起寻梅把一枝。
浊酒纵能于道近，苍髯终不与春宜。
逢人欲作娵隅语，去国长为偻句欺。
斟酒旅情谁会得，径须京兆出蛾眉。

但知琼树鬭清新，不道三彭捷有神。
处仲未闻开阁事，维摩空对问禅人。
封侯燕颔何妨瘦，伐性蛾眉却怕颦。
从此空花扫除尽，定须嚼蜡向横陈。

扃锁收传古圣师，飞扬不类虎头痴。
槎枒老木垂云蔓，伛偻胡僧拖雪眉。
丹墨已随岚霭尽，精神犹作电光驰。
只应梦乞归岩寺，要使邦人习气移。

直道行藏世所难，拂衣谈笑便休官。
逢时合上麒麟阁，执法先峨獬豸冠。
两国旌旜交境外，三年帷幄侍朝端。
庞眉未向清时老，万事浮云忽盖棺。

秋风一夕𫕥庭萱，无复春归寿母门。
修墓已将征在合，渡江犹喜伯仁存。
早为举案齐眉妇，晚见扶床坐膝孙。
全福了无毫髪恨，始知阴德自平反。

少妇中宵闻马嘶，晓看黄色上修眉。
男儿一为功名死，肯向空山愁秭归。

江头山色旧所爱，倒影玉海空嶙峋。
尔来处处作媚妩，似与世争眉黛新。

有子皆通籍，迎扶出万山。
色难三釜外，眉寿百年间。
帝渥书泥紫，儿嬉服彩班。
空成潘岳赋，无复板舆还。

悠悠大块间，万类纷相敌。
伟哉拔俗人，真宰岂无力。
六经陷邪说，诸儒用一律。
天未丧斯文，公生抱绝识。
著书罗古今，射策开胸臆。
前辈几欲尽，后来昧所适。
天将激颓波，公生秉孤直。
数谏难居中，三已无愠色。
海宇属无虞，天工或旷职。
天实佑皇帝，公生蕴奇德。
培成栋梁资，一旦壮王国。
禁网虽小寛，疲俗未全逸。
天惟念我民，公生冨才术。
簸扬云雨势，诸方待膏泽。
天既责公深，眉寿天何惜。
行看佩相印，不羡登仙籍。
南山雅望重，北斗威声赫。
禀生固难朽，吐纳自不息。
惟昔轩冕徒，浪喜山林迹。
留侯追赤松，志就亦何益。
傅说为列星，但已脱寰域。
孰知我公贵，与国长无极。

吾庐偪仄门三尺，惭愧春风巧相觅。
叩关惟许葛王孙，有时藉草倾余沥。
汝不如南池主人车载客，红旗皂盖行远陌。
又不如东郭公子柳藏门，青娥绿髪坐开樽。
是身牢落终何为，人不汝嫌汝自嗤。
伸眉一笑能几时，忽闻春尽王孙归。
春风欲尽犹有情，飘英堕絮俱伤神。
王孙未归迹已扫，秣马膏车何太早。
明日一杯愁送春，后日一杯愁送君。
君应万里随春去，若到桃源记归路。

昭君十七进御时，举步弄影飏蛾眉。
自怜窈窕出绝域，八年未许承丹墀。
在家不省窥门户，岂知万里从胡虏。
丰容靓饰亦何心，尚欲君王一回顾。
君不见班姬奉养长信宫，又不见昭仪举袂前当熊。
盛时宠幸只如此，分甘委弃匈奴中。
春风汉殿弹丝手，持鞭却趁奚鞍走。
莫道单于无复情，一见纤腰为回首。
含悲远嫁来天涯，不知夔州处女髽。
寄语双鬟负薪女，炙面慎勿轻离家。

老夫晏坐菩提坊，二士接迹来升堂。
疏眉哆口辩舌张，问胡至此皆同乡。
少年发足参诸方，尔来马解高挂墙。
资虽东川近陵阳，左绵稍远亦相望。
不辞煼饭豉作汤，肯更十日留山房。

落叶屑窣鸣风廊，四无人声夜未央。
道人过我谈真常，客舍有底相迎将。
竹炉篝火曲木床，乌桕为烛枫脂香。
青棃累累饤坐光，黄甘十子近著霜。
酰梅蜜杏经年藏，红糁缀枝加柘浆。
莼藕𫉄芋蘘荷姜，堆盘满桉次第尝。
忆初见翁修水旁，转头八十须眉苍。
尔时尊宿略丧亡，屹如枞桧老不僵。
而我昔漫参朝行，十年投闲坐老狂。
人生一夣炊黄粱，诸法本闲人自忙。
况今世故甚扰攘，与翁幸憩菩提坊。
夜阑一酌余甘汤，他年此乐不可忘。

立玉干云百尺高，晚年何事困铅刀。
看君眉宇真龙种，犹解横身战雪涛。

只道春风闭掖廷，朝来绾结髻鬟新。
蛾眉不是专君宠，试触君衣鹦鹉嗔。

千载一生贤，嘉会不易得。
自从悬弧矢，称愿倾一国。
紫芝眉宇秀，见者总归德。
正如尧弦风，一鼓解愠色。

地灵人杰产忠良，瑞霭龙蟠虎踞乡。
天欲中兴神降岳，世将嘉靖弼生商。
和羹早报梅花信，寿酒先飞柏叶觞。
笑指山南成带砺，庞眉与国等绵长。

扬眉吐气快生风，万里归来虎帐中。
竭节任公营大计，解纷排难激丹衷。
只凭忠信行蛮貊，遂使声名等岱崧。
一德一心天所祐，定知福寿享无穷。

凤不出丹穴，姬孔叹且思。
忽来乃为时，不计身安危。
采色炫世眼，鸣声漏天机。
高梧寄孤巢，俯仰反自悲。
矧复鷃雀俦，妒喘如筒吹。
我知盛名下，忧惙甚井眉。
宠辱更事耳，何异秦晋饥。
生身等世间，宁免相贷资。
公乎岂人谋，天特相兹时。
奈何不自量，径欲力撼之。
如我实助喜，良是昔所期。
蜀笺冰不如，忽枉洒兰辞。
三复重太息，无术可肉飞。
要看笔如椽，涂改生民诗。

自公之出矣，岂不旦夕思。
人情剧险艰，太行未足危。
十年江湖心，鸥鸟识忘机。
却来鹓鹭行，方寸交喜悲。
晚被天语温，习如和风吹。
凡公宿昔交，谁不胜两眉。
如我故陆沈，笔耕遇比饥。
胸腹抱介介，何以取世资。
时哉今唐虞，不出斯无时。
苕之水洋洋，我饥实乐之。
如何磊落人，颇复误见期。
谁能叩人门，受彼在亡辞。
吸饮风露寒，身轻会孤飞。
明时自嗟拙，敢赋衡门诗。

刺促惊时节，侵寻念物华。
半生多客里，今日又天涯。
晓月看眉妩，飞云乱眼花。
穷途随物感，不必是思家。

老人论旧事，感慨思悠哉。
暗喜生眉宇，新凉入酒杯。
竹风谁汝和，檐月要人陪。
此客非凡客，斯时得得来。

翠峰欲并眉妩，艳蘂难争脸红。
昔日寒年枯木，何如此个家风。

谁怜季子黑貂裘，谈舌曾经动碧油。
客路何施画眉手，自涂香泽慰飘流。

我生不识黄太史，犹及诸老谈遗事。
蓝田生玉海生珠，谓君眉目无乃似。
谁作江西宗派诗，如今传法不传衣。
句中有眼出月胁，密付嫡孙人未知。
宗风后必喧人口，云梦更须吞八九。
他年拈此一瓣香，狮子窟中狮子吼。

何年凿源开混茫，桃花两片吹红香。
烟消远浦生微阳，渔舟误行溪水长。
溪回岸转山隙光，疑有绛阙仙人房。
居民争出罗酒浆，花间笑语音琅琅。
抱琴释子眉髪苍，响泉韵磬鸣长廊。
能谈往事悲孟尝，昔时台沼今耕桑。
又如勇士赴敌场，坐令游子思故乡。
清猿抱木号鸿荒，孤吟划见丹鳯翔。
曲终待月西南厢，重调十指初不忙。
如见古画秦衣裳，春天百鸟争颉颃。
桃源归来今已忘，弹到落花空断肠。

明妃辞汉出宫门，丰容靓饰朝至尊。
至尊左右皆动色，明妃欲语咽复吞。
三千蛾眉塞天阍，帝独不识王昭君。
顾影徘徊复良久，尚冀君王一回首。
当时自倚绝世姿，不将赂结毛延寿。
可怜朱网画香车，却来远嫁呼韩邪。
不如归州旧村女，三幅罗裙两髻了。
陌上花开大堤暖，细雨春风归缓缓。
宁从禁籞落胡沙，长路漫漫碧云断。
忽看汉月照毡裘，泪湿弹丝锦臂韝。
龙眠会作无声句，写得当时一段愁。

捧檄困米盐，戴星入州府。
官卑强趋走，出语不媚妩。
坐此触骇机，三人忽成虎。
况闻郡公曹，士论极患苦。
祸福在牙颊，骄气溢眉宇。
念君鸾鳯栖，孰若黄鹄举。
负材淹簿领，摆脱即骞翥。
高兴动长川，插旗催转𫇛。
帆经一柱观，清风九江渚。
蛟龙蹙横波，楼船照秋浦。
兹游定有得，因之壮心膂。
丞相新开藩，门阑压吴楚。
豪英气概中，人物粲可数。
相逢一笑乐，细与论今古。
若问山间人，披蓑钓烟雨。

桃叶山前宫漏迟，宫人傍辇持花枝。
君王喜凭绛仙立，殿脚争画双长眉。
欲把琵琶弹出塞，结绮临春时事改。
井边忽见张丽华，忍听后庭歌一再。

笔势斓斑如虎卧，何止风流盖江左。
新诗吟出鸾鳯音，晓莺未啼春欲破。
始知李白飘然思，俊语天成安用些。
凤箫声不类人间，玉管定非人所作。
可怜洛下书生冷，雷转空肠发清饿。
终日长哦学不成，掩鼻皱眉相赞佐。
与公并辔且西游，举扇勿忧尘土涴。

苍山冻云垂欲雪，风吹客衣冷如鐡。
忽乘狂醉夜敲门，不畏苦寒来访别。
时朝骑马雪中归，何处皱眉吟雪诗。
若见湘西旧同舍，为余倾廪说相思。

赤帷使者朱斑车，重檐飞盖遮日乌。
佛前下马来跪炉，草木焦卷苗欲枯。
我亦本是耕田夫，仅能识字勤须臾。
吟诗闵雨作时无，空劳皱眉捋髭须。
安得年丰鼓不桴，便足饱饭甘樵苏。

我家神螺峰，与子邻井闬。
闻名初识面，逸气起天半。
坐久语翻澜，诗文星斗烂。
刺口论世事，极能原治乱。
洗我冰雪怀，韵出眉宇灿。
遂于交游内，得此一好汉。
自言长沙来，幕府天下冠。
相公秉旄钺，英僚照藩翰。
辟书欲交飞，置我在门馆。
事系国轻重，忽逐云雨散。
请君企踵待，势若马脱绊。
他年恐未免，成此奇一段。

峨眉山头古时月，浮云卷尽尘埃灭。
曾随僧宴入中京，光照九天开玉阙。
山月如今亦送君，影落洞庭波底彻。
此时看月忆峨眉，山色湖光两奇绝。
明月随君却复东，千里相思共吴越。
问言古月与今月，水鸟风林尽能说。
溪边惜别重吟哦，顾我无才奈若何。
他日长安逢李白，再乞峨眉山月歌。

峨眉山头古时月，浮云卷尽尘埃灭。
曾随僧宴入中京，光照九天开玉阙。
山月如今亦送君，影落洞庭波底彻。
此时看月忆峨眉，山色湖光两奇绝。
明月随君却复东，千里相思共吴越。
问言古月与今月，水鸟风林尽能说。
溪边惜别重吟哦，顾我无才奈若何。
他日长安逢李白，再乞峨眉山月歌。

峨眉山头古时月，浮云卷尽尘埃灭。
曾随僧宴入中京，光照九天开玉阙。
山月如今亦送君，影落洞庭波底彻。
此时看月忆峨眉，山色湖光两奇绝。
明月随君却复东，千里相思共吴越。
问言古月与今月，水鸟风林尽能说。
溪边惜别重吟哦，顾我无才奈若何。
他日长安逢李白，再乞峨眉山月歌。

雪里花开冰未拆，如见瑶姬侍君侧。
瑶姬国艳欲倾人，嫣然一笑颊齿白。
疏影横斜语最奇，桃李凡姿无此格。
瀛上休观倒晕眉，且看娇黄涂半额。

师出峨眉西极天，万里一衲双行纒。
朝游名山暮沧海，不着脚踏诸方禅。
眼中自有识人物，行尽江南山水窟。
紫云深处有神仙，高马达官无此骨。
溪头惜别强吟哦，顾我无才奈若何。
他日长安逢李白，为乞峨眉山月歌。

师出峨眉西极天，万里一衲双行纒。
朝游名山暮沧海，不着脚踏诸方禅。
眼中自有识人物，行尽江南山水窟。
紫云深处有神仙，高马达官无此骨。
溪头惜别强吟哦，顾我无才奈若何。
他日长安逢李白，为乞峨眉山月歌。

忆汝何时见，愁眉此日舒。
别来三换岁，诵得几多书。
字稍堪拈出，翁今喜有余。
阿鸿才弄笔，相对想轩渠。

鹊印铜钩几世传，门中人物自超然。
高文大笔无双誉，紫府丹台第一仙。
会见黄眉三洗骨，谩劳青史再编年。
西林恐未容归隐，将有追锋下九天。

花逢暮境已侵寻，庭值狂风不可禁。
已卷残红随日脚，更吹嫩柳到眉心。
明朝藉地犹堪醉，小雨笼晴未作阴。
骑马访君春好在，不劳钟鼓报新音。

触目琳琅满户庭，又闻白母梦长庚。
杜家骥子谁家有，天上麒麟地上行。
岂但疏眉惊秀拔，更期洗眼看飞腾。
人间万事何时足，但有佳儿了一生。

九十庞眉老舅翁，暂时见汝又西东。
举头共看天边月，刮目知非吴下蒙。
学至超然应自解，诗唯穷者乃能工。
太阿锻尽山中铁，始得光芒倚碧穹。

会写峨眉玉局真，远看前辈画麒麟。
此翁此画不常有，宜并银钩绝世珍。

何物庞眉一老翁，能谈庆历至熙丰。
只应坐厌听鼙鼓，到处逢人说耳聋。

愁眉此日为君开，谁道岭南无雁回。
邂逅江南逢驿使，龙涎风味敌官梅。

江东渭北关心事，樽酒论文更不疑。
马上皱眉应得句，诗筒聊复寄微之。

如马放逸兮不羁，如松磥砢兮多节。
伟干如谢康乐之眉须，雄辩如楼君卿之唇舌。
其高处可以上可以下，其妙处不可画不可说。

眨起眉毛钟已成，不容着手勒钟铭。
一铺岭上新功德，只欠将来点眼睛。

曹郎富天巧，发思绮纨间。
规模宝月团，浅淡分眉山。
丹青缀锦树，金碧罗烟鬟。
炉峰香自涌，楚云杳难攀。
政宜林下风，妙想非人寰。
飘萧河官步，罗抺陵九关。
我家老孟光，刻画非妖娴。
绣鳯褐颠倒，锦鲸弃榛菅。
忍将漫汗泽，败此修连姢。
缄藏寄书篆，晓梦生斓斑。

壁间卫玠眉目是，膝下枚皋言语真。
纵使无情似郎主，那能对此不沾巾。

玉府多应惜谪仙，紫皇留恋到残年。
画眉京溜风流在，借箸先生节概全。
禄比书辞增百万，寿如门弟及三千。
互乡不解华祝封，只诵天长地久篇。

谁令醉尉怒，端是丞相嗔。
交疏白眼见，愁绝翠眉颦。
迟暮仍三黜，惊窥有四邻。
还将万里眼，笑索岭梅春。

投老一浮萍，长亭复短亭。
谁怜仙客去，自有故人经。
世乱眉多赤，情高眼独青。
临分听苦语，令我醉时醒。

伤心玉案两眉齐，永负黄花九日期。
万里炎州嗟我老，百年青泪向君垂。
俱飞蛱蝶愁看汝，醉把茱萸欲对谁。
独立西风搔短髪，一生遗恨一愁悲。

日角珠庭秀两眉，谁家有此宁馨儿。
莫惊堕地驹千里，久见参天桂一枝。

争名计身后，逐利了目前。
道人一弹指，永断三生缘。
起灭水上沤，聚散风中烟。
纷纷阅凋谢，东海今桑田。
缟发茁枯颅，秀眉覆两颧。
已超人天上，遂拍佛祖肩。
茅斋立万竹，荫此碧玉椽。
绿暗云扰扰，清涵露娟娟。
我老无家舍，余地寄一廛。
不辞供井硙，辛苦送华颠。

墙头邻女三年望，户外文君一笑窥。
欲得贤夫嫁张耳，此真佳婿是羲之。
定知不折飞梭齿，似说先齐举眉。
不信侯门深似海，水流红叶谩题诗。

浮苍宛宛两眉长，泻碧汪汪一鉴光。
山海相逢非浪语，小孤明日嫁彭郎。

麟经束高阁，掩卷有三叹。
朱弦久零落，鸾胶续其断。
英英左阿君，独唱音节缓。
故是我辈人，吹箫得幽伴。
先生拥绛纱，弟子褰素幔。
一挥斵鼻斤，便举齐眉案。

云梦青邱蟠楚薮，萍实江边大如斗。
故垒摧颓百战余，旧事传流千载后。
青崖半裂苍兕吼，空陂突过黄狐走。
山深日落少人行，寂寥鸣蜩嘒高柳。
江湖一梦三年久，慰我漂零一杯酒。
群盗须降汉赤眉，故侯办作秦黔首。

群休眩鹿马，独觉辨渑淄。
虫鸟岂知道，断尾畏为牺。
草木讵有灵，卫足不如葵。
智嚢樗里子，痴绝顾恺之。
成坏系所遭，何必陋昨非。
仪曹天下士，失身蹈危机。
一斥卧江海，南冠系湘累。
不思蛇起陆，便作鸟择栖。
匿智以为愚，更欲名其溪。
溪山清可厉，溪上碧相围。
石底行翠虬，烟中抹修眉。
一朝纩息定，白日断履綦。
丛祠翳篁竹，秋风生网丝。
凛凛望千载，避世真吾师。
故物不可寻，山川尚华滋。
永怀西州动，兴言北山移。
欣然解其会，了了不复疑。
独醒亦何事，誓将𫗦糟醨。
举酒酹一觞，宛宛度两旗。
蕉黄配丹荔，歌此迎神诗。

古县水山国，万室蟠其中。
环成千嶂合，并合不泉通。
我公擅一壑，曾云生荡胸。
放神八极外，坐驾两腋风。
峨峨十二环，半出帘幕重。
修眉画新就，一抹翠扫空。
欣对惬平生，似为悦已容。
百金置酒地，窗户浮青红。
高陵拄笏见，采菊篱下逢。
坡陀迳千丈，横绝垂天雄。
日丽莺谷晚，沙喧燕泥融。
悠然命巾车，往往载客从。
大句琢天巧，朱弦奏三终。
溪山久寂寥，高辞擅无穷。
天王驾群英，长辔系九戎。
安知横山下，一榻似老龙。
功名方鼎来，龟祥兆飞熊。
勒石诵中兴，浯台两穹崇。
西州归谢傅，东海表太公。
千年丁令威，骑鹤还故宫。

落日催行客，马上振短策。
触途眉见赤，堕俗眼生白。
安知青林中，有此江上宅。
决眦破天藏，荡胸纳空光。
一奁注寒晶，表里洞八窗。
风水自吐吞，喷云忽满江。
臞翁目如电，坐阅东海变。
酒酣跨赤鲤，谒帝通明殿。
霓裳月中闻，罗袜波上见。
垂老寄渔商，家风在潇湘。
虚舟自不系，倦鸟宁复翔。
一榻如见容，拄杖挂钵嚢。

鸡犬无声白日闲，一筇九节过眉班。
会须俎豆三高上，且寄风流二老间。

修纤似束楚腰支，杨柳春风二月时。
金地化身千佛眼，锦江新様十宫眉。

白{叠毛}青鞋竹杖随，伏犀插脑看魁奇。
水如说法翻千偈，山似哦诗蹙两眉。
率尔扣门依佛宝，欣然命驾有心期。
匆匆班草河桥上，几日重临慰所思。

撚断吟须皱两眉，镂冰琢雪等儿嬉。
解题孤月如鸡口，堪笑穷郊作许悲。

沙浄溪行好，烟消野望新。
数峰山戴雪，一曲坞藏春。
鱼逐波间伴，禽藏叶底身。
柳边春信动，眉目已津津。

貌古须眉见，情高耳目遗。
应谐聊玩世，避谤莫吟诗。
事不关心处，身非抱病时。
翛然无一事，痛饮是吾师。

王公制练衣，谢傅捉葵扇。
歘若置邮然，一昔遍海县。
东坡百世师，乘云上骑箕。
文争日月光，气敌嵩华齐。
诸儒望先觉，坐待成风斵。
一斤应手挥，郢鼻无留垩。
公生不并时，关楗同一机。
识真属具眼，造的今中眉。
诗亡束晳补，书受伏生所。
神交接混茫，参差梦中睹。
授我笔如椽，五色光属联。
醉上金銮殿，挥泉洒谪仙。

萧散乌藤杖，风流白接离。
分茵前席满，载酒后车随。
食鼎罗千指，歌锺拥十眉。
凄凉今夜月，空照习家池。

秀发豪眉覆两颧，身长九尺地行仙。
楚人尚记庚寅日，晋客浑疑甲子年。
批鳯玺书光洗眼，刻鸠灵杖稳随肩。
世人欲计吾公事，膝上郎君雪满颠。

手扶棁杖两眉厖，床下诸生拜老庞。
讲肆共推三语妙，诗坛独受百城降。
挥金屡费青钱万，种玉亲收白璧双。
一卧遽先朝露尽，便随晨鼓去逢逢。

殿极中台应，淮流奕世祥。
佳儿王武子，名父蔡中郎。
传叶青毡在，谈经绛幔张。
悬知黑头贵，已伫白眉良。
蘋老那能采，萱留祗自芳。
谁当授彤笔，端为刻青琅。

竹坞松窗静者居，醉乡一梦追华胥。
乱山攒青霭崷崒，老树偃翠横扶疏。
主人投辖防客走，醉倒自有蛾眉扶。
烁烁笼灯红一朵，孤芳独自占春余。

于公种阴德，门大端可期。
无钱囊更空，有子家自肥。
戢戢树九畹，濯濯秀一枝。
坐客瞩青眼，余子让白眉。
盐絮出妙语，春草先梦思。
诗文未可量，家学岂其师。
五车傥足用，万里到不疑。
非无昂父贤，且伴济叔痴。
芝兰莫当户，桃李自成蹊。
它年一樽酒，名与少陵齐。

东皋有佳致，中夜雨一犁。
喜笑作春声，麦块青欲齐。
浅濑发清响，陈根出新荑。
红情颜未破，□颦眉上低。
练巾已堪岸，藜杖始一携。
殷勤遗好音，胡芦来劝提。

猎猎青旗傍酒家，映门杨柳受风斜。
行穿细路迷芳草，坐对空樽数落花。
藜杖醉扶悲确荦，角巾欹倒露苍华。
故山渺莽愁眉外，翠竹青蒲绕白沙。

一水横分醉眼流，两峰遥蹙黛眉愁。
醉眠千日中山酒，不羡三刀梦益州。

阁门双辟约人还，后苑芳菲一望间。
台榭参差春更好，瑶津遶岸耸眉山。

纤眉丹脸小腰肢，宜着时新峭窄衣。
头上宫花妆翡翠，宝蝉珍蝶势如飞。

宫人思学寿阳妆，每看庭梅次第芳。
浅拂胭脂轻傅粉，弯弯纤细黛眉长。

南阳耆老赐恩荣，入觐宜宣到后庭。
远过期颐人仰叹，庞眉清骨享安宁。

新様梳妆巧画眉，窄衣纤体最相宜。
一时趋向多情逸，小阁幽窗静奕棋。

千秋节当八月五，御楼卷帘看马舞。
黄衫玉带分两行，绣衣宫人击雷鼓。
梨园法曲凄且清，相传犹是隋家声。
宜春北院蛾眉小，初按新声未有名。
侍女焚香跪瑶席，更看真妃作生日。
恰值南方驿使来，旋采风枝露犹湿。
当时盛事人争传，荔枝香曲是新翻。
宫中行乐事亦秘，此曲不许人间闻。
马嵬梦断香尘息，满山荔子无人摘。
却归西内冷如冰，一听遗音泪空滴。

蓬莱宫中春草绿，君王无事欢不足。
宜春北院小蛾眉，日日霓裳按新曲。
侍女倾心复尽计，歌舞君前不如意。
今年新得太真妃，从此龙颜不胜喜。
望春楼下纥那歌，枉说扬州古铜器。
梨园乐府两部齐，尽歌乐府新歌词。
君门谁道九重远，岁久欢声闻远夷。
渔阳万骑仓黄入，帐中妃子吞声泣。
当时掌上不忍看，玉骨埋时烟雨湿。
属车尘远空邮亭，邮亭牧竖嗟娉婷。
凌波袜在香未绝，万人争看俱伤情。
一朝持入咸阳市，空得千金贾客惊。

汉宫侍女知几千，争妍取宠俱可怜。
谁知恩爱托画手，黄金买得昭阳眠。
昭君自恃玉颜好，未信光阴镜中老。
不知万里嫁胡儿，憔悴蛾眉葬秋草。
忆得昭君初嫁时，含羞忍泪无人知。
胡天漫漫沙漠远，空抱琵琶说别离。
捐金得宠固可耻，委身胡酋不如死。
世间妍丑何曾分，自古贤愚亦如此。

黄昏明月上朱楼，帘旌射月香雾浮。
画栏垂手楼中女，对月低眉不举头。
人似长干桥下水，一去悠悠几千里。
谩道嫁鸡逐鸡飞，长干夫婿那得知。

新安野妇双鬓垂，红膏涂靥深画眉。
青襜两幅不掩骭，赤脚一双深染泥。
饷耕如宾有翁媪，头戴银冠相媚好。
银冠犹是嫁时妆，马上不知人绝倒。
长年相见无别离，竟死不识愁眉啼。
红颜暗逐春光老，暮栉常随落日低。
秋娘一尺春风髻，下蔡阳城尽风靡。
倾城可爱亦可怜，野妇谁知有西子。

新安野妇双鬓垂，红膏涂靥深画眉。
青襜两幅不掩骭，赤脚一双深染泥。
饷耕如宾有翁媪，头戴银冠相媚好。
银冠犹是嫁时妆，马上不知人绝倒。
长年相见无别离，竟死不识愁眉啼。
红颜暗逐春光老，暮栉常随落日低。
秋娘一尺春风髻，下蔡阳城尽风靡。
倾城可爱亦可怜，野妇谁知有西子。

白羽红旌绕山麓，争向山南射奔鹿。
猎夫举网常苦辛，谁寝其皮食其肉。
腹中着子初成斑，梅花碎点真珠圆。
双桃压髻玉簪短，去作谁家头上冠。
贵家金多逐时好，尚蹙蛾眉嫌不早。
一皮可直三万钱，竞作苞苴当珍宝。
大者有茸胎有纹，举无遗族如何冤。
玉缨琼弁者谁子，始作此俑知非贤。

悠悠倦徂征，忽忽厌羁旅。
出门复风埃，况乃迫繁暑。
兹游惬初心，突兀见精宇。
高人昔所庐，树木亦奇古。
微风入冠裳，林影散廊庑。
僧窗静无尘，灯火照眉宇。
阅此坦腹姿，须髪稀可数。
乐死固不虚，颜色如处女。
平池渺清深，淅沥过新雨。
谁言临池工，至技本天与。
鹅群久已空，团扇复何许。
兴尽且当归，夜半月方吐。

它人有子但豚犬，是家此郎真芝兰。
异时笔底问珠玉，已在只今眉宇间。

我亦平生愿执鞭，拜公眉宇记当年。
泰和人物真图画，李白风流是列仙。
雪里已无回棹意，文中新有卜居篇。
幅巾还作溪堂梦，何日相从句水边。

禁中颇牧谁最良，上前论事张子房。
张公九尺须眉苍，谈兵说剑眼为方。
金城有策若未试，便恐谈笑无戎羌。
时平不用临边手，乞得南州作醉郷。
黄堂酒尽客未起，清畎风多禾自长。
只今白雪醉中句，犹带东阁官梅香。
胡狂敢挽射日弩，当年谁上东封章。
王城三月断信息，贼军螘附方跳梁。
白头侍郎最先至，拥兵直入趋咸阳。
中人传诏天为喜，戎师夜遁军威张。
太宰官高亦动色，球路带禠腰金黄。
功名无成落边土，此老此功谁更数。
想得韦韝毳幕寒，夜听边声泪如雨。

金枢坏残月，旸谷宾朝曦。
九日浴沧海，一日腾上枝。
上枝邈何许，但隐山半规。
须臾挂铜钲，飞上天一涯。
光景被草木，晔晔含幽姿。
微暾入圆吭，飞鸣各嘤咿。
物意自欣悦，人情伤岁时。
卷我东窗帘，群山抺修眉。
炙背翻故书，搜肠出新诗。
俟河几时清，种豆落为萁。
人生行乐耳，富贵终何为。
丈夫风云会，事业肩皋夔。
时哉不我与，浩歌君勿疑。
纫兰可为佩，制荷可为衣。
驾以白玉虬，骖以苍精螭。
翩翩八荒外，渺渺天风吹。
世俗付一笑，造化真小儿。

徐娘虽老风流在，学得啼眉时世妆。
只有于潜旧家女，但携篷沓嫁新郎。

河间多书人共知，未见紫岩方玉池。
东坡老人上天去，流落人间君得之。
宝匣初开眼光眩，相约君家与同看。
麝煤霮{雨/对}云满天，尺璧坚温玉微汗。
峨眉山高两苏出，自是斯文有秦汉。
先生著书书满家，晚得穷愁坐城旦。
只今虿尾人争传，异时龟趺不须断。
百年荣辱一梦余，空与高人作奇玩。
安得大手揭阳君，为我铭此元宾研。

杰观凌寒江，朱栏俯平野。
群峰江上来，屹立罗万马。
山容多态度，显晦入模写。
朝云结烟鬟，翠色远相射。
夜月横修眉，娟娟亦闲雅。
天生此尤物，政复为闲者。
冯夷翻怒涛，汹汹激风榭。
神女亦将云，时从楚台下。
造物出奇杰，娱客助挥洒。
时方苦积潦，百里无十舍。
我虽非官曹，对酒那忍把。
人生急行乐，有味如啖蔗。
悲喜有乘除，归愁耿长夜。

久占无何作醉乡，人间万事只逢场。
潘郎已老谩华髪，梦得多情还断肠。
政恐新愁无处着，不知清夜为谁长。
烦君试草思归曲，付与蛾眉小抑扬。

黄郎本天才，骥足尚少屈。
平生嗜烟霞，投老成痼疾。
乞食方叩门，携幼未入室。
何为作斯游，瘦马醉自兀。
朝饥乃见驱，妙思何由逸。
诵君思归吟，感我羁旅日。
道涂颇风埃，岁月苦飘忽。
尚须营一饱，不愁屈两膝。
可怜蓬阁姿，未珥螭头笔。
丞哉苦风流，威令寛且栗。
悬知千里驹，肯为牢之出。
胡为倚寒窗，清梦恍若失。
但愁一线红，又过白驹隙。
妇眉谁与画，旅髪归亦栉。
咿嘤儿女欢，余事听造物。

人生殊用舍，初不系失得。
念君垂天鹏，未作六月息。
佳人绝代姿，蛾眉本倾国。
人皆倚市门，孰乃有国色。
风云倘复遇，富贵或见逼。
一朝得天骥，遂可空冀北。
况今登俊良，百吏归黜陟。
洗眼看横飞，故山勿轻忆。

西斋草树颇蒙密，竹暗城头不通日。
风晴高柳恰飞绵，花尽黄蜂未成蜜。
北窗也复可怜人，乱离十载空伤神。
病对青山疑是梦，眼惊新绿已无春。
羁怀有句喑不吐，终日无言闻鸟语。
寒窗窈窕不嫌风，晚色溟蒙却宜雨。
穿条隔叶止复啼，白粉画眉金作羽。
应为山翁久惯听，听久不知心转苦。
庙堂何日议销兵，携手尚堪归乐土。
还我花姑溪上椽，卧听春禽啭桃坞。

世间尤物如异人，青山不入诸山群。
晚来浓翠欲成滴，雨后数鬟高切云。
人言兹山下埋玉，太白祠扉落岩谷。
至今樵牧无斧斤，余润油然归草木。
往岁小生来酹公，秋山未霜叶尚绿。
是时落日在屋梁，仿佛如照公眉目。
今我不乐湖水滨，青山到眼无朝昏。
更欲再拜望拱木，公已乘鸾上天门。
帝乡渺渺不知处，谁能为我招清魂。
死生夜旦何足道，不敢复作湘累文。

一湖春水绿漪漪，卧水桃花红满枝。
去住云情浑不定，阴晴天色故相欺。
风前柳作小垂手，雨后山成双画眉。
何必娉娉仍袅袅，西湖应便是西施。

积雨凝宿阴，寒冰结湖背。
鸥鹭不敢前，龟鱼各潜晦。
敲冰得湖心，鼓棹作澎湃。
万玉朝明堂，丁冬响环珮。
谁来贝阙中，小现银色界。
夕阳似知人，微温散珠琲。
为我开糢糊，遥山影空翠。
境胜不可名，语恶聊自悔。
安得王右丞，万象归彩绘。
遥怜西子寒，眉目增点缀。

五月麦秋闽岭寒，岭头风雨荔子丹。
旧从图画见眉目，何曾生食知甘酸。
天生尤物亦甚悭，路远致之良复难。
宫中妃子一破颜，犹须驿骑来长安。
绛纱囊小欣乍识，晚上苏台醉瑶席。
人如玉笋擘轻红，诗似春云惊坐客。
书生馋相绝可怜，诵诗口角空流涎。
何时遂作七闽客，日啖玉肌三百丸。
犹胜穷愁杜陵老，暮年奔走巴山道。
万里泸戎摘荔枝，一生辛苦无人知。

南徐隐士诗兄弟，君更眉间有白毫。
一染函牛鼎中指，暮年方悔嚼空螯。

庾郎十饭九不肉，家无斗储饭不足。
穷儿朝来忽乍富，墙下千罂俱有粟。
只今锦烂花争妍，想见云翻釡初熟。
一饮醍醐生玉池，再饮沆瀣充朝饥。
味虽似淡中实美，暖能扶老甘归脾。
黄粱岁割一万斛，谩饲谷伯如猪肥。
君不见蛾眉仙人家海涯，自种紫芋羮蹲鸱。
尚说人间无此味，天酥酡固不可知。
愿借东坡玉糁句，题作此窗罂粟诗。

艳女涂修眉，贞女重妇德。
纷纷桃李花，岂复无颜色。
争妍固可怜，落知不足惜。
我欲采江蓠，怅望秋水隔。

住作山中居，懒甚不出屋。
谁知五斗腰，须用作钩曲。
索米无如何，问舍岂不欲。
空怀西谿鱼，红鳞脍寒玉。
不知坐中山，修眉为谁绿。
敝裘裹粗缯，随分了寒燠。
傥忍作海夫，虽臭亦可逐。
如其不能然，未可叹沉陆。
此事谁当论，唾面恐自速。
如君秀芝兰，非世闲草木。
交盖久已倾，谈舌未易缩。
不知人谓何，此念吾已熟。
年来有新游，妙语敌岳麓。
县知南屏谦，颇为调茗粥。
何人余羊羔，金帐意有属。
浅斟醉糢糊，低唱声断续。
谁同白傅春，楼下雪中竹。
更题竹上诗，伤神想幽独。
但恐世间求，此乐未容复。
况乃𥬞云姿，自是千里足。
行看锵八鸾，何止刍一束。
应怜老病翁，短髪悲曲局。

春风吹绉一池波，付与蛾眉席上歌。
试倩韦郎追正始，风流犹不似元和。

昔人生不恨，幸识元鲁山。
平生黄叔度，常在梦想间。
时于绢素中，得见冰雪颜。
晚乃客京洛，髯孙始追攀。
眉目真似之，典刑今未刊。
昔我在武林，岁月不得闲。
甚欲貌公像，归嚢竟空还。
迩从同寮家，小轴得细看。
芒鞋方释杖，野服不着冠。
尚恐或非真，蠧虫亦少残。
谓言君家本，可借不作难。
愿君呼画史，摹写来江干。
孙郎倾盖交，臭味同芝兰。
能事亦须趣，勿作水石悭。
君不相我请，幽兴恐易阑。

平生寡友，形影相吊。
与君结交，相视一笑。
四方万里，动静险夷。
我惟子求，子必我随。
聿来湓江，屋庐既正。
相子攸居，我室乃定。
得子之宫，于窗之南。
风茎雨叶，蔚其𩭹𩭹。
人言死猫，可引活竹。
猫死地虚，根行竹绿。
又言无法，移必行迷。
仍标其根，以识东西。
区区百设，何乃多事。
事在眉睫，初无妙理。
穴地成坎，碎土加筛。
沃以斗水，和之成泥。
置竹其中，实之以土。
土燥润久，可月不雨。
逮其雨来，竹既已成。
热不受暑，寒不变青。
嗟哉此君，以节自负。
如遇君子，理宜调护。
君欲何法，无法可传。
并以告子，俾知竹贤。

风光浑占一溪中，青谷新开甲第雄。
凉榭切云先得月，朱楼凌水欲横空。
连甍万瓦琉璃碧，照坐千锺琥珀红。
要看仍云乘驷马，使君眉寿似乔松。

窗中远看眉黛绿，尽是当年歌吹愁。
鸟语夕阳人不见，蔷薇花暗小江流。

眉寿人生贵，题舆善政闻。
中心如止水，外物等浮云。
方乐千锺养，俄成万日坟。
欲知流庆远，霅水自沄沄。

泊水沈沙族类丰，外缄顽壳力难攻。
虽云眉目亏天巧，谁使琼瑶美内充。
海畔屡曾逢野士，坐间那复识王融。
一樽风味思倾倒，赖有芳鲜可荐公。

岭梅开过已飘扬，独出奇姿浅淡黄。
綘萼巧粘花蘂蜜，缃罗轻熨水沉香。
光摇烛跋连宵赏，色映鹅儿𣨼酒狂。
只恐寿阳公主怪，蛾眉画了不成妆。

宣室君王欲受厘，斯民将见少休期。
闲中把卷空遮眼，乱后操心甚累棋。
邮置未传殷浩信，筠筒先寄乐天诗。
壶中日月公应惜，拼醉樽前十様眉。

二李诗名播浙东，二车豪迈气争雄。
霜台健笔凌骚雅，鳯沼余波入古风。
赋就崧髙辞并美，集编华萼句皆工。
庞眉书客遗音在，白玉楼成事已空。

低昂绿树春骄我，偃蹇青山气压人。
远山故作低眉恨，好鸟能为缓颊声。

山色黛眉远，溪声玉珮珊。
溪山怜逐客，故为结清欢。

仙人戏睹翠蛾眉，空有花余照夕晖。
云月娟娟风袅袅，尚疑玉质在帘帏。

落笔萧森遽如许，墨为根茎纸为土。
眉山作此共言好，譬犹字法称虞褚。
世人画竹不画意，谩舍丹青欲侔古。
胸中干叶本天成，心手应时那可语。
此君于我定有缘，每念移根栽小圃。
开图忽见数株新，却怪龙孙入吾户。
年来几欲断吟哦，照眼还成自难御。
发缄又复读佳篇，诗癖遥知犹未愈。

处世如大梦，悟者能有几。
钟鸣漏已尽，耽著不知止。
贤哉颍川公，才老即谢事。
悬车筑园池，归作隐君子。
大块方逸我，顺之聊复尔。
燕居二十年，坐进端为此。
委形虽物化，妙湛本无死。
我来恨不及，犹喜识其嗣。
鬓眉皓已霜，眸子炯如水。
头着白纶巾，萧散真晋士。
传家有髙风，何必拾青紫。
衡门久不开，荒径为我洗。
相携步方塘，春渌涨清泚。
修篁间苍松，新槐杂嘉卉。
断桥堆露箨，危架引烟蘂。
荫庭桂团团，叠涧石齿齿。
萧森无俗姿，旷远含古意。
慰我放逐情，翛然百忧弭。
缅怀前人风，安得九原起。
相过不厌频，追随从此始。

嘉节遇寒食，春阴犹作寒。
闽人不知重，浑作等闲看。
饧粥不复煮，青枫谁与钻。
开窗延霁景，修竹正团栾。
翠眉双侍女，对此一樽残。

南迁道远不相携，锦字还嗟雁到迟。
玉臂云鬟同夜月，绣屏金鸭独香帷。
诸儿应解勤修习，稚女遥怜弄喔咿。
何日得归同隐志，孟光举案定齐眉。

深院沉沉清昼永，画屏玉枕冰肌冷。
辘轳惊起宝钗横，香篆浮烟帘幕静。
翠眉不为捧心颦，鬓乱妆残约略匀。
情似杨花无定处，可怜金谷堕楼人。

扬眉下喝亦皆空，此性初无瞽与聋。
若信见闻非耳目，瞽聋却解振宗风。

美人多恨颦双眉，眼波秋水增清奇。
天然此石巧相似，儒生作砚声酸嘶。
横云惨淡远山碧，犹带深闺画时色。
金坚玉润月轮圆，笑杀世间铜雀渴。
十年提挈随拙翁，相携谪堕溪山中。
窗明几净日相对，风露夜永灯光红。
毛颖陈玄用功处，髪秃肌销留不住。
与君长此结幽欢，我自多言子无语。

凉风吹空明月高，清光万里见秋毫。
银云栉栉方解駮，河汉掩映如波涛。
须臾扫尽无多子，天影悠悠碧于水。
冰轮正午久停鞭，群动寂然声不起。
谛观此月真跳丸，山河倒影犹蛇蟠。
桂华耿耿巳澄洁，秋气凛凛增清寒。
前年望月都城汴，只恐中霄风雨变。
一杯相属有情亲，侧耳歌楼闻鼓板。
今年望月沙阳山，照我心如铁石坚。
美人千里共明月，遥想闺中只独看。
空庭步月更幽好，白露漙漙湿烟草。
开编况对古圣贤，发愤忘忧不知老。
男儿本自甘贱贫，富贵名传能几人。
题诗对月到日出，锦嚢何似庞眉客。

美人颜色娇如花，鬒髪光翳朝阳鸦。
玉钗斜插翠眉蹙，岂亦有恨来天涯。
画工善画无穷意，故把双眸翦秋水。
丹青幻出亦动人，况复嫣然能启齿。
年来居士心如灰，草户金锤击不开。
纵教天女来相试，虚烦云雨下阳台。

皓髪庞眉四老翁，商山采尽紫芝丛。
安刘毕竟成何事，空堕留侯巧计中。

饶阳景物犹武夷，岩石崛起多瓌奇。
此峰厥状更诡异，举首曳尾如灵龟。
穹隆曝甲正霜晓，蹒跚引气当晴晖。
故知造化巧凝结，欲问所以良难推。
我疑龙伯钓溟渤，六鳌连引背负归。
中途遗一尚赑屃，直欲赴海冠峨巍。
又疑清江使河伯，波涛相失留于斯。
化为巨石峙千古，虽欲钻灼无由施。
茫茫神怪不可诘，但使风景增清辉。
我来闽岭厌山水，见此还复伸双眉。
颇嗟行役不果到，侧身西望生长悲。

天眷李唐能肖德，异人间出生其国。
于中贞观开元间，譬若丰年多黍稷。
曲江擢秀自妙龄，国器早被燕公识。
文词赡蔚冠后来，大册髙文振鸿笔。
孤生徒步起荒陬，职秉钧衡爵侯伯。
一时推挽尽正人，谠议嘉谟咸可绩。
能于偏校识胡情，此理未可常情亿。
哥奴岂是郎官材，谁使岩廊久践历。
眉宇津津挟兔雕，酝藉居然困摧抑。
正衙造膝访相臣，岂止伶官论安叱。
天意方将启禄山，帝心那解疑仙客。
房帷阴谋独上陈，三子未冤繄巨力。
伟哉相业继姚宋，允矣威声落夷貊。
千秋金鉴奉君王，仁者之言古遗直。
咏燕论心讵免猜，赋扇陈情竟何意。
黄锺毁弃瓦釜呜，凤去鸮鸱集槐棘。
固知骨鲠易婴鳞，坐使奸谀得乘隙。
一麾出守来荆蛮，直道忘怀谢欣戚。
诗篇冥助得江山，文史终年自怡怿。
渔阳鼙鼓震长安，祸乱宁从一朝积。
翠华西幸蒙尘飞，蜀道艰难会相忆。
至言逆耳弃不收，遣祭徒劳长叹息。
古来忠谠尽如此，端欲济时如谷帛。
空令万世沧海南，崒兀髙名配韶石。
于粲荔丹蕉叶黄，庙貎屹然兹血食。
身亡道立复何求，失策自与当时惜。
丹青谁为写清姿，风度严凝见颜色。
顾侯好古如古人，此本云自韶阳得。
笏囊无复使人持，奕奕蝉冠照虚壁。
象设曾闻铁作胎，英灵尚想心犹赤。
拜公遗像激懦衷，怅望天南瘴江碧。
髙辞险语极揄扬，勉强追酬愧非敌。

羲和整御升旸谷，赤云夹日如飞鹜。
晶光下射东方山，石卵含丹孕岩腹。
谁令巧匠凿山骨，截此頳坚一肪玉。
琢为巨砚形制奇，中有彤云烂盈目。
端溪美璞色马肝，黟歙珍胚纹雾縠。
岂知至宝出嵎夷，散绮浮花彩尤缛。
凤咮空闻名字佳，龙尾苦笑规模俗。
谩夸眉子鬬婵娟，休认明眸类鸲鹆。
顾眄幸蒙君子知，拂拭自远尘埃辱。
火轮炫熀赤乌流，墨海奫沦玄兔浴。
千金象管雕镂精，百炼松煤龙麝馥。
怒猊渇骥纵奔拏，春蚓秋蛇相绾束。
楮生便觉肌理妍，毛颖何尝免冠秃。
公家三世擅直声，此砚提携资简牍。
力侔天地掌中回，胆落奸谀笔端戮。
固宜秘玩不轻示，神物护持无辄黩。
窗明几净斋阁深，日暖风清霭松竹。
试将墨妙写新诗，落笔烟云叹神速。
矧公早年曾饵丹，龟鹤精神鬓毛绿。
久卧商山茹紫芝，行度天门骑白鹿。
猗兰玉树富阶庭，黄卷青缃賸编轴。
愿言什袭遗云仍，大笔髙文永相续。

我观大圆鉴，莹澈靡瑕垢。
清光溢寒蟾，碧井窥古甃。
冰池绝埃尘，玉璧无肉好。
不知何年铸，款识杂篆籕。
冷然照肝胆，况烛须眉秀。
英英张公子，辍赠意独厚。
使我正衣冠，更以别妍陋。
嗟予罹百忧，半世困驰骤。
苍浪齿髪衰，已觉成老丑。
幸兹置寛闲，闭户念往咎。
冠欹与珮落，颠倒散襟袖。
平生遭谤谗，白黑坐分剖。
逝将杜德机，渐可塞智窦。
岂徒齐美恶，端欲一昏昼。
鉴焉何所施，无乃虚授受。
聊持戏凤匣，藏此蟠螭纽。
精光秘不露，犹使魑魅走。
讵逃鹦鹉形，时作蛟龙吼。
君看方寸间，此物谁蔽覆。
灵台湛虚明，广博含宇宙。
纤毫莫凝结，万象悉笼囿。
宁随古今移，不逐面目皱。
人人各具足，一一谢雕镂。
无尘安用拂，表里自通透。
诸佛亦何为，四智此为首。
祖师持出游，法器久已就。
那将清浄眼，更入烦恼蔀。
随缘梦幻中，坐阅蛮触鬭。
本来妙明心，一念证无漏。
持此还寄君，试问承当否。

一带林峦秀复奇，每来凭槛即开眉。
好山深会诗人意，留得夕阳无限时。

冥观天地何云为，茫茫万物争蕃滋。
羽毛鳞介各异趣，披攘攫搏纷相随。
人亦其间一物尔，饿食渴饮无休时。
苟非道义充其腹，何异鸟兽安须眉。
人生在学勤始至，不勤求至无由期。
孟轲荀卿扬雄氏，当时未必皆生知。
因其钻仰久不已，遂入圣域争先驰。
既学便当穷远大，勿事声病淫哇辞。
斯文下衰吁已久，勉思驾说扶颠危。
击喑驱聋明大道，身与姬孔为藩篱。
是非丰悴若不学，慎无空使精神疲。

十年一梦花空委，依旧河山损桃李。
雁声北去燕南飞，高楼日日春风里。
眉黛石州山对起，娇波泪落妆如洗。
汾河不断天南流，天色无情淡如水。

禅窗虚敞瞰西南，野色溪光接画檐。
云去碧天无间断，一眉依约见山尖。

老矣求田鱼稻乡，儿孙常要在余旁。
提篮买菜须灵照，举案齐眉只孟光。
医国有方三折臂，扣关无路九回肠。
紫芝白发秋风里，怅望商山绮与黄。

箭激云樯五两轻，波光飞入射桃笙。
山眉远映群鸥过，霞绮新和落照明。
甘醴更无消暑意，文竿徒有羡鱼情。
飘飖若得乘羊角，直待银潢上玉清。

玉人仍是紫芝眉，五世嘉占得凤飞。
果满车中潘令去，马盘楼下庾郎归。
东床寄傲便便腹，北路腾装粲粲衣。
九烛夜堂开喜宴，画鸾交扇接香帏。

赤眉铜马与黄巾，汉魏收功岂异人。
驾驭抚绥要有术，从盗贼本王臣。

才性如君岂易窥，断碑摸索已无遗。
百家小说都成诵，一藏魔言总记持。
东里多知工润色，西施虽病善颦眉。
制科便与承当取，正是逢场作戏时。

神明之胄庆所钟，禀毓不与常人同。
汉髙子孙尽隆凖，唐室贤辅多华宗。
本朝功德追前古，振振宗姓敦儒风。
君家奕世擅英誉，继持从橐声光崇。
向来仗节使关陕，风绩不减褰帷公。
自从国步暂艰危，低眉信命随飘蓬。
十年流落困覉旅，一日赐对明光宫。
御前奉命作大字，挥毫落纸蟠虬龙。
岂惟笔扛百斛鼎，固已气吐千丈虹。
上流重地方用武，貔貅十万屯元戎。
辍从禁近付飞挽，木牛流马惭无功。
国家敦睦急先务，改授欲使归磨礲。
舍烦就简惬雅志，祗恐漕运难追踪。
闽山中夏荔枝熟，火齐磊落堆盘红。
凭空跨壑千佛寺，金碧照耀烟霞中。
登临多暇饫珍品，岂比朱墨相填丛。
帝心简在方仄席，锋车迅召行登庸。
嗟予忧志苦多病，齿摇髪脱真衰翁。
误恩分阃愧无补，岂有惠泽渐兵农。
乞身屡矣未蒙可，坐使泽雉愁樊笼。
送君南浦惨长别，此心已逐归飞鸿。
会当柴车返故隐，幅巾杖屦长相从。

舅甥髙会共称觞，四世于今在一堂。
眉寿康宁由德厚，庆流深远本源长。
但将直道师周孔，岂有嘉猷助禹汤。
提诲勤勤何以报，愿言殊祉集新阳。

我有佳友，粲粲其华。
金英炜煌，翠叶交加。
风露洒濯，色香相知。
宛如美人，象服逶迤。
可以忘忧，莫如旨酒。
泛此粲华，益我眉寿。
渊明一樽，子美三嗅。
永结清欢，相从白首。

月里姮娥不画眉，只将云雾作罗衣。
不知梦逐青鸾去，犹把花枝盖面归。

若谓平常心是道，枝蔓向上更生枝。
贴肉汗衫如脱了，唤来眼上与安眉。

闲把烟光次第陈，岷峨风物见精神。
翻成锦绣千般様，供与江山几处春。
深屋长河元老大，蛾眉曼睩却逡巡。
从公乞取无边手，免作诗中半个人。

先公御吏如御兵，迎刃而解如庖丁。
掀髯一笑黠吏走，蜀中草木知威名。
伯兄渠渠天下士，嵩高少室之英灵。
妙龄提书噭阊阖，谹议可以谐韶韺。
昨年两作益州牧，西南恶少不敢行。
后来继者有季弟，潭潭大度涵沧溟。
指麾万事不作意，决眦雨电风烟云。
南望峨眉西玉垒，逸气夜与银河倾。
幅巾筇杖过何许，闲邀仲元访君平。
小蓬董宝夜吹笙，往往笑倒长庚星。
拔剑起舞者谁子，杜陵老翁醉不醒。
生平入眼无俗物，胡为见我眼自青。
武侯庙前有古柏，风吟雨啸蛟龙声。
我来正欲刳尔腹，琢作巨屋丹其楹。
琢作巨屋丹其楹，绘此落落三名卿。
尚使千载知仪刑，喻子作诗如鼎铭。

髙卧元龙百尺楼，饱看风月自忘忧。
虽无浊酒招陶令，尚有枯棋伴奕秋。
俗事可堪遮眼底，愁情终莫上眉头。
襟怀落落谁能测，方寸端容万斛舟。

愁来莫遣上眉头，着酒驱除醉即休。
未省一官堪送老，已惊双鬓不禁秋。
收心香火供清梦，洗眼云溪结胜游。
唤取短篷乘晚兴，坐看烟浪没轻鸥。

信步寻梅约，欣逢亚雪枝。
春藏红萼小，寒啬暗香迟。
画角传新曲，妆台敛翠眉。
广平心不动，唯许笔端知。

杖藜何日下西畴，想见欣逢岁有秋。
可但聚粮供腹饱，还应酿秫散眉愁。
决科伫看标金榜，得路终期侍玉楼。
莫把光阴等闲弃，一朝清问要人酬。

冰雪肌肤西舍女，梳妆巧巧画双眉。
傍人笔力强传写，户外如何见得伊。

邻姬约我踏青游，强拂愁眉下小楼。
去户欲行还自省，也知憔悴见人羞。

半檐斜月人归后，一枕清风梦破时。
无奈梨花春寂寂，杜鹃声里祇颦眉。

胭脂为脸玉为肌，未赴春风二月期。
曾比温泉妃子睡，不吟西蜀杜陵诗。
桃羞艳冶愁回首，柳妒妖娆祇皱眉。
燕子欲归寒食近，黄昏庭院雨丝丝。

初合双鬟学画眉，未知心事属他谁。
待将满抱中秋月，分付萧郎万首诗。

览镜惊容却自嫌，逢春长尽病恹恹。
吹花弄粉新来懒，惹恨供愁旧日添。
生怕子规声到耳，苦羞双燕影穿帘。
眉头眼底无他事，须信离情一味严。

银屏屈曲障春风，独抱寒衾睡正浓。
啼鸟一声惊梦破，乱愁依旧锁眉峰。

懒对妆台指黛眉，任他双鬓向烟垂。
侍儿全不知人意，犹把梅花插一枝。

夏日初长候，风棂暑夕眠。
衣轻香汗透，睡重翠鬟偏。
颦绿攒眉小，啼红上脸鲜。
起来无个事，纤手弄清泉。

岁暮天涯客异乡，扁舟今又度潇湘。
颦眉独坐水窗下，泪滴罗衣暗断肠。

晓来偶意画愁眉，种种新妆试略施。
堪笑时人争仿佛，满城将谓是时宜。

不羡高门聫甲乙，欲傍林泉老蓬荜。
田间筑室路三杈，亭子荫茅檐四出。
春霖竹牖上蜗牛，夏夜藜床吟蟋蟀。
茅亭虽小容舒啸，丘壑胸中故超轶。
晨窗晚迳足披风，细柳修篁长障日。
闭关已作柴桑趣，况有腴田供种秫。
客来共醉瓮头春，长啸一声百忧失。
遥想妖氛纒象魏，忍见风尘侵警跸。
勿忧苏门真避世，要似武侯时抱膝。
我纡郡绂病且衰，欲报君恩老无术。
簪裳未觉柴栅殊，鼓吹殆与池蛙一。
簿领几回迷老眼，况复伸眉纵狂率。
已惭成瑨功曹谚，空忆刘琨胡骑逸。
遐想东皋落成处，欲往从之足双桎。
梦君琢句俯清流，春草池塘到诗律。
便应投绂赋归来，肯待子平婚嫁毕。

念我江西老斵轮，久无漫鼻与挥斤。
千金莫买蛾眉笑，留寄溪堂病主人。

日月老投闲，文字今削迹。
便然腰十围，欲吐啄三尺。
颇怀平生友，相就语肝膈。
诸江好兄弟，夫子眉最白。
词林三二公，子实门下客。
布帆千里来，许我间宾席。
阶庭出兰树，户牖照圭璧。
诗如驾高浪，万顷随笔力。
宁为首阳饿，不作嬖奚获。
乃知工语言，要是饱糠核。
茫然李杜坛，未免陈蔡厄。
出门观善阵，敛手避勍敌。
澄江摇夜霜，岁晚见沙石。
钗头罥蛛丝，即有梁宋役。
士生多艰虞，道远自古昔。
相期逍遥游，不计天地窄。
名声了三黜，谈笑供百谪。
别君为此言，可当绕朝策。

日月走劻勷，舟楫卧烦暑。
凉秋在万里，客子安得语。
周侯磊落人，怜我自熬煮。
殷勤半月留，可得一笑许。
别来今几日，坐此百里阻。
清风不时来，晓月仍半吐。
卷帘看修竹，忽似对眉宇。
人生行乐耳，舍此皆自苦。
终期卜邻归，重听对床雨。
虽无呜呜歌，亦有坎坎鼓。

老关别我时，笑我勤苦甚。
曰吾与子然，同此一味静。
收功粥鱼底，笔墨有讥评。
五年念此语，但见日月竞。
虽无蛾眉斧，亦有晏安鸩。
斯人今何往，想作大树荫。
我走足欲茧，始学两鸟噤。
君看齐声讴，何异众哭临。
繁红成春条，本自其天性。
风雨颂繋之，不有十日盛。
人生亦作聊，共未免此病。
乃知镢头通，已胜狗脚朕。

人生行乐耳，此去复何之。
酒忆侯公圣，月如京兆眉。
未须夸敏捷，或恐胜肥痴。
不作别离见，却忧儿辈知。

广陵城中听夜雨，倒床不眠问更鼓。
西风万里卷长河，遍与淮山洗尘土。
淮南米贱鱼亦好，敢复摧颓叹羁旅。
重帘复幕懒相负，细字寒灯且如许。
漫如尔雅注虫鱼，更就篇章考齐古。
粗知俛首受寒饿，未暇着意寻豪举。
床头有酒不敢饮，况复闺门画眉妩。
故人此去今几时，亦有文字相撑拄。
东明县前济阳路，每一梦至犹能数。
少年不惮道里远，平生未省别离苦。
只今多病须已白，尚能呼渠醉而舞。
田园未还君可恨，岁月渐晚吾何取。
饥虫遶壁不自聊，尔独何情促机杼。

我昔谒帝白玉墀，独驾翠虬骖赤螭。
御风而行过日围，遂登清都游太微。
广殿上建明月旗，缀以列宿悬双蜺。
帝顾而叹怜其痴，寸田不治来何迟。
我拜稽首心自疑，世俗逼隘臣所知。
黜慢之故还无期，后有美人云雾衣。
玉坐交映生光辉，不必翠被缘珠玑。
秘文玉简手自持，见我而笑扬蛾眉。
问我此去来何时，握手赠吾蓝田芝。
汝生甚良学则宜，无自轻厌令神驰。
一来人间今几时，恍如梦觉不可追。
骨肉腥秽颜忸怩，北风吹寒霜露微。
想视倒景凌空飞，却从帝居寻玉妃，为汝更赋无言诗。

范郎走微官，清固不绝俗。
家常四壁立，腹有万卷读。
迩来所为文，深若泉万斛。
纡余风过水，宛转虫注木。
诸弟况可人，不但好眉目。
丹穴固出凤，蓝田自宜玉。
行扛九鼎重，顿使一世伏。
圣朝急用士，如子尚穷独。
乃知德在躬，不必富润屋。
我病拙文词，笔钝如发秃。
时逢子兄弟，未语心已足。
长空绝纤埃，何处著凫鹜。
朝来秋气清，伫看飞鸿鹄。

乌云衔日日不出，骤雨飘风吼三日。
扁舟寸步不得行，坐叹轻鸥如箭疾。
我行去家秋复冬，故园回思春梦中。
客愁茫茫若江水，生计渺渺随征鸿。
三年京城共憔悴，一杯此地难从容。
长溪卷浪雪花碎，远山横空眉黛浓。
故人别我上江去，亦有书来唤同住。
破屋数间君有余，太仓五升吾已具。
严霜未放鹰隼击，盘涡恐致蛟龙怒。
片帆欲挂任篙师，君但徐行莫深惧。

我适苍梧野，君来洞庭岸。
相逢迫盗贼，一笑未得款。
欣然望眉宇，于我意自满。
天寒道路长，岁晚日晷短。
僧房肯再来，晴窗自妍暖。

兵余门巷静，亲故白头新。
常与贫为侣，祇将愁送春。
焚车绝此事，推宅望何人。
便得长安信，相看眉一伸。

整檝凌晨问所之，乡园迢递水东迟。
归舟但信溪红蓼，别梦还牵山翠眉。
安稳秋风三径竹，踌躇行李一囊诗。
解维犹有留题处，瓜葛萦怀不自持。

茂陵消渴远山眉，那得闲情到绿丝。
一曲白头吟未了，回文字字起新诗。

苏君善养志，以孝格神明。
一朝蜕尘鞅，通籍赤霞城。
相看疑梦寐，去若鹅毛轻。
玉笙堕哀响，烟髦错霓旌。
丹井愈沈屙，橘叶通仙灵。
至今华屋底，想像双眉青。
云装挹飞袖，蕊佩敲风鸣。
兹事既茫邈，无阶接蓬瀛。
掬月漱吟齿，餐霞寿颓龄。
蕴真思远托，何从保长生。
汉武梓棺朽，秦皇鲍鱼腥。
空山鹤未归，花发春冥冥。

嘉定壬申八月秋，翠虚道人在罗浮。
眼前万事去如水，天地何处一沙鸥。
吾将蜕形归玉阙，遂以金丹火候诀。
说与琼山白玉蟾，使之深识造化骨。
道光禅师薛紫贤，付我归根复命篇。
指示铅汞两个字，所谓真的玄中玄。
辛苦都来只十月，渐渐采取渐凝结。
而今通神是白血，已觉四肢无寒热。
后来依旧去参人，勘破多少野狐精。
个个不是真一处，都是旁门不是真。
恐君虚度此青春，从头一一为君陈。
若非金液还丹诀，不必空自劳精神。
有如迷者学采战，心心只向房中恋。
谓之阴丹御女方，手按眉间吸气咽。
夺人精气补吾身，执著三峰信邪见。
产门唤作生身处，九浅一深行几遍。
轩后彭祖老容成，黄谷寿光赵飞燕。
他家别有通霄路，酒肆淫坊戏历炼。
莫言花里遇神仙，即把金篦换瓦片。
树根已朽叶徒青，气海波翻死如箭。
其他有若诸旁门，尚自可结安乐缘。
有如服气为中黄，有如守顶为混元。
有如运气为先天，有如咽液为灵泉。
或者脾边认一穴，执定为呼吸根。
或者口鼻为玄牝，纳清吐浊为返还。
或者默朝高上帝，心目上视守泥丸。
与彼存思气升降，以此谓之夹脊关。
与彼闭息吞津唾，谓之玉液金液丹。
与彼存神守脐下，与彼作念相眉间。
又如运心思脊骨，又如合口柱舌端。
竦肩缩颈偃脊背，唤作直入玉京山。
口为华池舌为龙，唤作神水流潺潺。
此个旁门安乐法，拟作天仙岂不难。
八十放九咽其一，聚气归脐谓胎息。
手持念珠数呼吸，水壶土圭则时刻。
或依灵宝秘法行，直勒尾闾咽津液。
或参西山会真记，终日无言面对壁。
时人虽是学坐禅，何曾月照寒潭碧。
时人虽是学抱元，何曾如玉之在石。
或言大道本无为，枯木灰心孤默默。
或言已自显现成，试问幻身何处得。
更有劳形采日月，谓之天魂与地魄。
更有终宵服七曜，谓之造化真血脉。
更有肘后飞金精，气自腾腾水滴滴。
更有太乙含真气，心自冥冥肾寂寂。
有般循环运流珠，有般静定想朱橘。
如斯皆是养命方，即非无质生灵质。
道要无中养就儿，个中别有真端的。
都缘简易妙天机，散在丹书不肯泄。
可怜愚夫自执迷，迷迷相指画无无。
个般诡怪颠狂辈，坐中摇动颤多时。
屈伸偃仰千万状，啼哭叫唤如儿嬉。
盖绿方寸无主人，气虚气散神狂飞。
一队妄想争唱哄，以此诳俗诱愚痴。
不知与道合其真，与鬼合邪徒妄为。
一才心动气随动，跳跃颤掉运神机。
或曰此是阳气来，或曰龙虎争战时。
或曰河车千万迎，或曰水火相奔驰。
看看摇摆五脏气，一旦脑泻精神羸。
当初神祖留丹诀，无中生有作丹基。
何曾有此鬼怪状，尽是下士徒阐提。
我闻前代诸圣师，无为之中无不为。
尽于无相生实相，不假想化幷行持。
则有些儿奇又奇，心肾元来非坎离。
肝心脾肺肾肠胆，只是空屋旧藩篱。
涕唾津精气血液，只可接助为阶梯。
精神魂魄心意气，观之自是而实非。
何须内观及鉴形，或听灵响视泓池。
吞霞饮露服元气，功效不验心神疲。
演说清虚弄炉火，索人投状赍金宝。
敢将蛙井藐沧溟，元始天尊即是我。
虚收衔号伪神通，指划鬼神说因果。
今朝明朝又奏名，内丹外丹无不可。
欺贤罔圣昧三光，自视祸福皆懡{忄罗}。
招邀徒弟走市廛，醉酒饱德成群伙。
大道从来绝名相，真仙本自无花草。
教他戒誓立辛勤，争如汝自辛勤好。
一人迷昧犹自可，迷以传迷迷至老。
此辈一盲引众盲，共入迷途真忧恼。
忽朝福尽罪报来，获罪于天无所祷。
三元九府录其愆，迫魂系魄受冥考。
举世人人喜学仙，几人日日去参玄。
各自妄诞自相高，不务真实为真诠。
古人好语须切记，工夫纯熟语通仙。
言语不通非眷属，工夫不到不方圆。
我昔工夫行一年，六脉已息气归根。
有一婴儿在丹田，与我形貌亦如然。
翻思尘世学道者，三年九载空迁延。
依前云水游四海，冷眼看有谁堪传。
炷香问道仍下风，勘辨邪正知愚贤。
归来作此翠虚吟，犹如杲日丽青天。
扫除末学小伎术，分别火候炼药物。
只取一味水中金，收拾虚无造化窟。
促将百脉尽归源，脉任气停丹始结。
初时枯水依寒岩，二兽相逢如电掣。
中央正位产玄珠，浪静风平云雨歇。
半时之间见丹头，软似绵团硬似铁。
此时南方赤凤血，采之须要知时节。
一般才得万般全，复命归根真孔穴。
内中自有真壶天，风物光明月皎洁。
龙吟虎啸铅汞交，灼见黄芽芽白雪。
每常天地交合时，夺取阴阳造化机。
卯酉甲庚须沐浴，弦望晦朔要防危。
随日随时则斤两，抽添运用在怡怡。
十二时中只一时，九还七返这些儿。
温养功须常固济，巽风常向坎中吹。
行坐寝食总如之，性恐火冷丹力迟。
一年周天除卯酉，九转工夫月用九。
至于十月玉霜飞，圣胎圆就风雷吼。
一载胎生一个儿，子生孙了又孙枝。
千百亿化最妙处，岂可容易教人知。
忘形死心绝尔汝，存亡动静分宝主。
朝昏药物有浮沉，水火爻符宜检举。
真气薰蒸无寒暑，纯阳流溢无生死。
有一子母分胎路，妙在尾箕斗牛女。
若欲延年救老残，断除淫欲行旁门。
果将流形永住世，除非运火炼神丹。
神丹之功三百日，七解七蜕成大还。
聚则成形散成气，天上人间总一般。
宁可求师安乐法，不可邪淫采精血。
古云天地悉皆归，须学无为清净诀。
缚住青山万顷云，捞取碧潭一轮月。
玄关一窍无人知，此是刀圭甚奇绝。
夜来撞见吕秀才，有一丹诀犹奇哉。
却把太虚为炉鼎，活捉乌兔为药材。
山河大地发猛火，于中万象生云雷。
昔日混沌今品物，一时交结成圣胎。
也无金木相间隔，也无龙虎分南北。
不问子母及雌雄，不问夫妻及黑白。
何人名曰大还丹，太上老君吞不得。
老君留与清闲客，服了飞仙登太极。
更将一盏鸿蒙酒，饵此刀圭壮颜色。
任从沧海变桑田，我道壶中未一年。
悬知汝心如铁坚，所以口口密相传。
妙处都无半句子，神仙法度真自然。
速须下手结胎仙，朗吟归去蓬莱天。

嘉定壬申八月秋，翠虚道人在罗浮。
眼前万事去如水，天地何处一沙鸥。
吾将蜕形归玉阙，遂以金丹火候诀。
说与琼山白玉蟾，使之深识造化骨。
道光禅师薛紫贤，付我归根复命篇。
指示铅汞两个字，所谓真的玄中玄。
辛苦都来只十月，渐渐采取渐凝结。
而今通神是白血，已觉四肢无寒热。
后来依旧去参人，勘破多少野狐精。
个个不是真一处，都是旁门不是真。
恐君虚度此青春，从头一一为君陈。
若非金液还丹诀，不必空自劳精神。
有如迷者学采战，心心只向房中恋。
谓之阴丹御女方，手按眉间吸气咽。
夺人精气补吾身，执著三峰信邪见。
产门唤作生身处，九浅一深行几遍。
轩后彭祖老容成，黄谷寿光赵飞燕。
他家别有通霄路，酒肆淫坊戏历炼。
莫言花里遇神仙，即把金篦换瓦片。
树根已朽叶徒青，气海波翻死如箭。
其他有若诸旁门，尚自可结安乐缘。
有如服气为中黄，有如守顶为混元。
有如运气为先天，有如咽液为灵泉。
或者脾边认一穴，执定为呼吸根。
或者口鼻为玄牝，纳清吐浊为返还。
或者默朝高上帝，心目上视守泥丸。
与彼存思气升降，以此谓之夹脊关。
与彼闭息吞津唾，谓之玉液金液丹。
与彼存神守脐下，与彼作念相眉间。
又如运心思脊骨，又如合口柱舌端。
竦肩缩颈偃脊背，唤作直入玉京山。
口为华池舌为龙，唤作神水流潺潺。
此个旁门安乐法，拟作天仙岂不难。
八十放九咽其一，聚气归脐谓胎息。
手持念珠数呼吸，水壶土圭则时刻。
或依灵宝秘法行，直勒尾闾咽津液。
或参西山会真记，终日无言面对壁。
时人虽是学坐禅，何曾月照寒潭碧。
时人虽是学抱元，何曾如玉之在石。
或言大道本无为，枯木灰心孤默默。
或言已自显现成，试问幻身何处得。
更有劳形采日月，谓之天魂与地魄。
更有终宵服七曜，谓之造化真血脉。
更有肘后飞金精，气自腾腾水滴滴。
更有太乙含真气，心自冥冥肾寂寂。
有般循环运流珠，有般静定想朱橘。
如斯皆是养命方，即非无质生灵质。
道要无中养就儿，个中别有真端的。
都缘简易妙天机，散在丹书不肯泄。
可怜愚夫自执迷，迷迷相指画无无。
个般诡怪颠狂辈，坐中摇动颤多时。
屈伸偃仰千万状，啼哭叫唤如儿嬉。
盖绿方寸无主人，气虚气散神狂飞。
一队妄想争唱哄，以此诳俗诱愚痴。
不知与道合其真，与鬼合邪徒妄为。
一才心动气随动，跳跃颤掉运神机。
或曰此是阳气来，或曰龙虎争战时。
或曰河车千万迎，或曰水火相奔驰。
看看摇摆五脏气，一旦脑泻精神羸。
当初神祖留丹诀，无中生有作丹基。
何曾有此鬼怪状，尽是下士徒阐提。
我闻前代诸圣师，无为之中无不为。
尽于无相生实相，不假想化幷行持。
则有些儿奇又奇，心肾元来非坎离。
肝心脾肺肾肠胆，只是空屋旧藩篱。
涕唾津精气血液，只可接助为阶梯。
精神魂魄心意气，观之自是而实非。
何须内观及鉴形，或听灵响视泓池。
吞霞饮露服元气，功效不验心神疲。
演说清虚弄炉火，索人投状赍金宝。
敢将蛙井藐沧溟，元始天尊即是我。
虚收衔号伪神通，指划鬼神说因果。
今朝明朝又奏名，内丹外丹无不可。
欺贤罔圣昧三光，自视祸福皆懡{忄罗}。
招邀徒弟走市廛，醉酒饱德成群伙。
大道从来绝名相，真仙本自无花草。
教他戒誓立辛勤，争如汝自辛勤好。
一人迷昧犹自可，迷以传迷迷至老。
此辈一盲引众盲，共入迷途真忧恼。
忽朝福尽罪报来，获罪于天无所祷。
三元九府录其愆，迫魂系魄受冥考。
举世人人喜学仙，几人日日去参玄。
各自妄诞自相高，不务真实为真诠。
古人好语须切记，工夫纯熟语通仙。
言语不通非眷属，工夫不到不方圆。
我昔工夫行一年，六脉已息气归根。
有一婴儿在丹田，与我形貌亦如然。
翻思尘世学道者，三年九载空迁延。
依前云水游四海，冷眼看有谁堪传。
炷香问道仍下风，勘辨邪正知愚贤。
归来作此翠虚吟，犹如杲日丽青天。
扫除末学小伎术，分别火候炼药物。
只取一味水中金，收拾虚无造化窟。
促将百脉尽归源，脉任气停丹始结。
初时枯水依寒岩，二兽相逢如电掣。
中央正位产玄珠，浪静风平云雨歇。
半时之间见丹头，软似绵团硬似铁。
此时南方赤凤血，采之须要知时节。
一般才得万般全，复命归根真孔穴。
内中自有真壶天，风物光明月皎洁。
龙吟虎啸铅汞交，灼见黄芽芽白雪。
每常天地交合时，夺取阴阳造化机。
卯酉甲庚须沐浴，弦望晦朔要防危。
随日随时则斤两，抽添运用在怡怡。
十二时中只一时，九还七返这些儿。
温养功须常固济，巽风常向坎中吹。
行坐寝食总如之，性恐火冷丹力迟。
一年周天除卯酉，九转工夫月用九。
至于十月玉霜飞，圣胎圆就风雷吼。
一载胎生一个儿，子生孙了又孙枝。
千百亿化最妙处，岂可容易教人知。
忘形死心绝尔汝，存亡动静分宝主。
朝昏药物有浮沉，水火爻符宜检举。
真气薰蒸无寒暑，纯阳流溢无生死。
有一子母分胎路，妙在尾箕斗牛女。
若欲延年救老残，断除淫欲行旁门。
果将流形永住世，除非运火炼神丹。
神丹之功三百日，七解七蜕成大还。
聚则成形散成气，天上人间总一般。
宁可求师安乐法，不可邪淫采精血。
古云天地悉皆归，须学无为清净诀。
缚住青山万顷云，捞取碧潭一轮月。
玄关一窍无人知，此是刀圭甚奇绝。
夜来撞见吕秀才，有一丹诀犹奇哉。
却把太虚为炉鼎，活捉乌兔为药材。
山河大地发猛火，于中万象生云雷。
昔日混沌今品物，一时交结成圣胎。
也无金木相间隔，也无龙虎分南北。
不问子母及雌雄，不问夫妻及黑白。
何人名曰大还丹，太上老君吞不得。
老君留与清闲客，服了飞仙登太极。
更将一盏鸿蒙酒，饵此刀圭壮颜色。
任从沧海变桑田，我道壶中未一年。
悬知汝心如铁坚，所以口口密相传。
妙处都无半句子，神仙法度真自然。
速须下手结胎仙，朗吟归去蓬莱天。

老老山僧不下阶，双眉恰似雪分开。
世人若问枯松树，我作沙弥亲见栽。

不作漳濵卧，年侵血气衰。
据鞍思少壮，揽镜叹清羸。
有病方求艾，无营莫问蓍。
心知出下策，理胜遇中医。
阳燧神逾速，铜仙术尽施。
论功鄙炮制，取穴辨毫厘。
火帝恩光异，炎官绩用奇。
书萤比差似，珠蚁迫方知。
忖物嗟炮鳖，观形笑灼龟。
烟微初炙手，气烈渐钻皮。
闭目书徒展，支头枕屡移。
发狂还自哂，贾勇仅能支。
宋鹢追风日，吴牛喘月时。
忠言劳缓颊，善谑为开眉。
服气工夫逺，烧丹岁月遟。
卫生防后患，伐性释前疑。
展转那成梦，呻吟且当诗。
因心念民瘼，出位叹身卑。
欲巳七年病，当从百丗师。
保身将保国，未可废箴规。

疾风甚雨老难禁，岭外无饧谁解吟。
双鬓客尘谙丗变，两眉郷思尽愁侵。
榆钱何处迎新火，杏粥频年系此心。
落日髙城魂易断，天临牛斗五湖深。

黄昏欲去更凭栏，珍重银蟾照胆寒。
可是歌眉能系别，人间无此好溪山。

芝眉不见忽经旬，屡出新篇故恼人。
应共翰林争敏捷，岂如开府但清新。
鸡豚且入他乡社，桃李何殊故国春。
白髪苍髯共携手，从来管鲍两忘贫。

愚轩卧病空瓶储，市米不得如求珠。
邻翁馈麦穗盈筥，或揉或簸喧庭除。
磨雷隐隐破霜瓣，家童执爨烟生厨。
须臾粥成劝我食，齐眉举案烦妻孥。
病余聊复润喉吻，软滑盈盈如膏酥。
宛然长粳欲争长，加以白豆为参舆。
童儿作颦若不足，老夫大笑为有余。
虎头食肉非不美，回视利害为何如。
平生不耕啖此物，垅头汗滴惭耕夫。
淡中有味足养福，为君努力餐一盂。

至治本无为，何曾帝力知。
人惟求俊彦，天畀济艰危。
鼎席尊黄髪，星郎用白眉。
锋芒森武库，律吕奏咸池。
海内想风采，朝中增羽仪。
余光被草木，盛事播声诗。
感会唯千载，飞腾各一时。
着鞭今更懒，投劾去奚疑。
亦有乘轩恋，其如续胫悲。
衔芦聊避弋，遶树未安枝。
念旧多生死，思乡久别离。
自余复何道，湖海是归期。

翰墨文章妙若神，风流谈笑绝纤尘。
才华最盛东西蜀，闻望相高一二人。
清夺峨眉千岁雪，丽如锦水万花春。
我生不识东坡老，犹及颐庵见后身。

山色于人定有缘，髻鬟眉黛巧争妍。
何当招我白云下，坐对苍崖百尺泉。

锦帕新裁玩月犀，旋开妆合间云螭。
一成贪耍慵梳洗，日晚惟添翠黛眉。

一尺水，一丈波，妙高峰顶笑呵呵。
七步周行浑属我，不妨闲唱太平歌。
灵利汉，不消多，法门广大遍周沙。
若能当处分明了，只在如今一刹那。
莫求真，休觅假，真假中间都放下。
晃晃威光烁太虚，不知谁是知音者。
赞不欣，徒说谤，三际无心俱扫荡。
正体堂堂一物无，是佛是魔俱一棒。
小根闻说暗攒眉，绳上生虵又更疑。
拨转面前关棙子，只许当人独自知。
阿呵呵，在圆觉，流出菩提遍寥廓。
鬼面神头几百般，无瑕镜里皆消却。
君不见觌面相逢机掣电，直饶天眼不能观，点着不来真死汉。
劝君参，参彻灵明自己禅。
善财不用南方去，黑白分明在目前。
劝君信，信心战退魔军阵。
此是华严最上乘，森罗万象皆相应。
劝君修，六门通达任优游。
寒山拾得才相见，指点丰干哂未休。
火风催，四山逼，那时要见君端的。
有个真空解脱门，千眼大悲何处觅。
有时放，有时收，唯有知音暗点头。
杏华村里如相见，跳出沩山水牯牛。
有时喜，有时嗔，无位真人迸面门。
殷勤为说西来意，暮楼钟鼓月黄昏。
有时唱，有时歌，颠言倒语不奈何。
声声尽出娘生口，不属宫商一任他。
有时默，不时笑，懵懂铁锤无孔窍。
轻轻触着便无明，只这无明元是道。
有时行，有时坐，露影藏身成两个。
不独张现会打油，细观李四能推磨。
无缝塔，见无因，巍巍本自隐深云。
国师样子应难造，不觉锋棱露一层。
无底钵，手中擎，百千沙界里头盛。
大庾岭头提不起，都缘着力太多生。
没底船，不曾漏，千重雪浪皆能透。
只凭一个把稍人，谁管狂风连地吼。
无鑐鏁，孰安排，鏁断重关绝往来。
巨灵抬手空劳力，唯有无心便得开。
无毫拂，是何物，击碎狐疑山鬼屈。
一喝唯言三日聋，谁怜大辩翻成讷。
无孔笛，最难吹，角征宫商和不齐。
有时品起无生曲，截断行云不敢飞。
无根树，直侵云，枝条郁密盖乾坤。
劫火洞然烧不得，利刀斩处亦无痕。
无面目，担板汉，玩水游山无侣伴。
迦也门前倒刹竿，文殊剑上全身现。
日面佛，干屎橛，八两半斤谁辨别。
七斤衫子恰相当，镇州休更秤萝卜。
野鸭飞，鸾对舞，三个孩儿抱华鼓。
赵老曾看半藏经，灵云一见桃华悟。
真实语，报君知，不用思量不用疑。
春来决定千华秀，冬尽长天片雪飞。
头头漏泄真消息，那个休心辨端的。
眼横鼻直一般般，不离当处休寻觅。
古佛言，祖师说，千圣路头同一舌。
他日人天匝地来，那时方表而今决。

朔风扫地卷黄叶，门外千峰凛寒色。
夜半乌龟带雪飞，石女溪头皱用眉。

百千诸佛眉弯曲，无订无修眼搭痴。
踏着未消连底冻，一时认作碧琉璃。

清净法身花药栏，眉毛刺倒须弥山。
谁将玉笛传凄怨，吹过芦藂明月弯。

久雨不晴，云门道札。
阳乌奋羽翰，蛟龙缩鳞鬛。
为是时节，为是佛法。
一箭两垛谩猜量，眼里瞳人眉搭飒。

呵呵大笑不寻常，笑得眉间也放光。
不是明招重注脚，丛林洎合错商量。

象王行，师子住，赤脚昆仑眉卓竖。
寒山拾得笑呵呵，指点门前老松树。

陶诗虽瘠元非枯，确论近出眉山苏。
君诗不赠世作者，以暗投我如投珠。
鄙人摹写不成就，妄指画狗为於菟。
安得才似柳刺史，好辞玉珮鸣琼琚。

绝岛浸中零，飞来枣叶轻。
碧天围斗野，红日下芜城。
山作修眉翠，人添老眼明。
园林多胜地，独爱小峥嵘。

一书说尽故人情，闽岭春风入户庭。
碾处曾看眉上白，分时为见眼中青。
饭羹正昼成空洞，枕簟通宵失杳冥。
无奈笔端尘俗在，更呼活火发铜瓶。

坐令簪一枝，蛾眉淡初扫。
笑弄黄金杯，连台盘拗倒。

把酒思闲事，春愁谁最深。
乞钱羁客面，落第举人心。
月下低眉立，灯前抱膝吟。
凭君劝一醉，胜与万黄金。

房相风流远，寥寥四百年。
西湖有陈迹，水竹尚苍然。
公来刺是邦，鱼鸟亦安全。
官闲得放旷，乐事踵前贤。
亭台一增饰，草木发夭妍。
瓜期秋风来，歳月惊翩翩。
长桥淡孤月，老树含愁烟。
赖有庞眉叟，送行赍百钱。

邪师挟幻术，念念皆狂图。
化出一切象，形容乃甚都。
佛光亦幻成，非有与非无。
烟霞异明晦，寥廓元太虚。
离娄塞其目，象罔得玄珠。
脱能如是解，安用空睢旴。
宇定天光发，岂关七尺躯。
痴儿生谤语，往往堕眉须。
乃知西方圣，勇猛真丈夫。
圣人与人同，此道谁不如。
归来但宴坐，反照自有余。

穷居罕人事，来往断交亲。
粗安鹪鹩居，靡求尺蠖伸。
坐看柴门外，日飞车马尘。
谁能学桔橰，俯仰更随人。
况今世道丧，风俗已浇淳。
为民非野鹿，作吏无古循。
太仓五斗粟，食之愧高旻。
故人善处我，儒官饱常珍。
风月即侪侣，诗书乃比邻。
隤然一室中，浩气横八垠。
刘郎晚相遇，放旷如逐臣。
素心日倾倒，吟啸乐天真。
秕糠嵇阮辈，自号葛天民。
马曹似是耳，宁畏官长嗔。
墨池子杨子，风流吾里仁。
偶来官一邦，眉端喜津津。
抵掌论进修，德业须竞辰。
有时相就饮，幕天地为茵。
冯君十年别，龙鹄迹久陈。
邂逅果山底，一见两脚踆。
初来梅萼吐，欲去柳眉颦。
平生知识多，斯人罕其伦。
我今亦西矣，笻竹访峨岷。
凭谁与之俱，足跣头不巾。
刘郎归既趣，杨子任方新。
从兹遂分手，三秋敌昏晨。
所期各精炼，加飡戒五辛。
他时共相见，两颊桃花春。

穷居罕人事，来往断交亲。
粗安鹪鹩居，靡求尺蠖伸。
坐看柴门外，日飞车马尘。
谁能学桔橰，俯仰更随人。
况今世道丧，风俗已浇淳。
为民非野鹿，作吏无古循。
太仓五斗粟，食之愧高旻。
故人善处我，儒官饱常珍。
风月即侪侣，诗书乃比邻。
隤然一室中，浩气横八垠。
刘郎晚相遇，放旷如逐臣。
素心日倾倒，吟啸乐天真。
秕糠嵇阮辈，自号葛天民。
马曹似是耳，宁畏官长嗔。
墨池子杨子，风流吾里仁。
偶来官一邦，眉端喜津津。
抵掌论进修，德业须竞辰。
有时相就饮，幕天地为茵。
冯君十年别，龙鹄迹久陈。
邂逅果山底，一见两脚踆。
初来梅萼吐，欲去柳眉颦。
平生知识多，斯人罕其伦。
我今亦西矣，笻竹访峨岷。
凭谁与之俱，足跣头不巾。
刘郎归既趣，杨子任方新。
从兹遂分手，三秋敌昏晨。
所期各精炼，加飡戒五辛。
他时共相见，两颊桃花春。

忆初鼓箧虞庠日，识面乃喜文章伯。
游从不觉化芝兰，交契悬知定金石。
萧条离绪十秋风，天涯等是飘零客。
双鳞不到雁无来，月照庭空心若失。
岂期此地忽相逢，津津喜气眉间溢。
口谈诗书尚细事，满腹包罗济时术。
辕驹局促思千里，笯凤葳甤空六翮。
升沈世态且勿论，执手临风长太息。
君今清名塞宇宙，指日云霄看腾轶。
平居谠议或可施，肯效无功饕禄秩。

大火西流金用事，四海八荒蟠杀气。
风凄露冷雨涔涔，草木山川遍憔悴。
天公有眼老亦昏，妙手凭谁刮双翳。
一年佳月在今夕，可奈太清云点缀。
大威神力宰官身，开阖阴阳本游戏。
晚来微念入何许，顷刻氛霾变澄霁。
坐客惊起一凭栏，三峨新扫修眉翠。
瑶台飞镜贴寒空，流水无声光满地。
明吞万象却星辰，影落千岩走魑魅。
樽罍预设众初疑，唤得嫦娥乃容易。
良夜沈沈桂树高，兴发却嗟清影驶。
此时此乐不长有，一醉已拼那敢避。
更阑酒尽东方白，望舒迤逦还归辔。
我欲从之上广寒，挹取金波洗尘世。

庶民从号令，喜若听春雷。
顿却寒威退，全呼暖律回。
决痈资砭石，调鼎待盐梅。
坐看罢癃俗，眉间蹙额开。

潘郎尝望尘，陶令亟避俗。
胸中定何如，清浊在一瞩。
河阳艶桃春，彭泽郁秋菊。
所好邈如许，二子殊品目。
诗人易评量，忍使混衡斛。
当使冰鉴磨，要遣须眉烛。
勿容脂粉姿，滥入珪璋录。
神仙真渺茫，浪说武陵谷。
不如临清潭，饮水乐自足。
谁令春雨红，点污秋株绿。
寒根岂无知，风霜怒应蓄。
令尹非安仁，腰带肯轻束。
脱巾漉酒浆，黄花泛新馥。

山西徤儿好身手，气如车轮胆如斗。
十五射猎少年场，戏格黄罴同拉朽。
二十窜名尺籍中，铁马追风快驰走。
臂弓腰箭了一生，只喜论攻不论守。
兵符夜半出辕门，将军令肃谁敢后。
自夸豪健天下无，誓为官家扫群丑。
蛮夷共事古来危，监军巧落他人机。
黑山未靖黄河沸，邉尘倏忽连紫微。
长驱中州斥候绝，已闻饮马金明池。
种家猛将忠贯日，发上冲冠颐指挥。
主辱偷生事不武，壮士裂眦争相随。
东跨潼关达上国，城头夜插将军旗。
诸军下马拜吾父，请成退舍才有期。
肉食谋国帝子质，勒兵不动护送之。
壮士束手猛将死，敌来侮人犹小儿。
明明二圣尧舜主，天翻地坼徒尔为。
天翻地坼徒尔为，北望血泪滂两颐。
真人中兴似光武，赤眉青犊折棰笞。
一呼奋击肯效死，风鹤尚信惊王师。
呜呼何为背征讨，红帕兜鍪半为盗。
东家昨夜虏小姑，西妇朝逢握刀笑。
锦衣玉食事奢侈，翠眉红颊资彊暴。
黄屋今怀旰食忧，忍与豺狼活蓬藋。
时危宜尔悍且骄，侧耳试听哀痛诏。
五陵佳气自葱葱，为雪大雠安九庙。

山西徤儿好身手，气如车轮胆如斗。
十五射猎少年场，戏格黄罴同拉朽。
二十窜名尺籍中，铁马追风快驰走。
臂弓腰箭了一生，只喜论攻不论守。
兵符夜半出辕门，将军令肃谁敢后。
自夸豪健天下无，誓为官家扫群丑。
蛮夷共事古来危，监军巧落他人机。
黑山未靖黄河沸，邉尘倏忽连紫微。
长驱中州斥候绝，已闻饮马金明池。
种家猛将忠贯日，发上冲冠颐指挥。
主辱偷生事不武，壮士裂眦争相随。
东跨潼关达上国，城头夜插将军旗。
诸军下马拜吾父，请成退舍才有期。
肉食谋国帝子质，勒兵不动护送之。
壮士束手猛将死，敌来侮人犹小儿。
明明二圣尧舜主，天翻地坼徒尔为。
天翻地坼徒尔为，北望血泪滂两颐。
真人中兴似光武，赤眉青犊折棰笞。
一呼奋击肯效死，风鹤尚信惊王师。
呜呼何为背征讨，红帕兜鍪半为盗。
东家昨夜虏小姑，西妇朝逢握刀笑。
锦衣玉食事奢侈，翠眉红颊资彊暴。
黄屋今怀旰食忧，忍与豺狼活蓬藋。
时危宜尔悍且骄，侧耳试听哀痛诏。
五陵佳气自葱葱，为雪大雠安九庙。

花光浮翦胜，酒色动雕觞。
欲识邦侯喜，眉间照席黄。

相逢无日不怀归，又是春山听子规。
休叹豺狼迷道路，似闻貔虎仆旍旗。
那从薄俗求青眼，还向高堂念白眉。
南望孤云应目断，殊方岁月易推移。

旅泊多年岁，这去不知回。
忽逢门外客，道发故乡来。
敛眉俱握手，破涕共衔杯。
殷勤访朋旧，屈曲问童孩。
衰宗多弟侄，若个赏池台。
旧园今在否，新树也应栽。
柳行疏密布，茅斋宽窄裁。
经移何处竹，别种几株梅。
渠当无绝水，石计总生苔。
院果谁先熟，林花那复开。
羁心祇欲问，为报不须猜。
行当驱下泽，去剪故园莱。

立秋亦云久，凉飚何参差。
蓐收气力弱，炎帝从见欺。
赤云热如火，反甚盛夏时。
阴阳互击薄，变动不可期。
飓风欻卷地，急雨如崩犂。
屋瓦逗飞鸟，云柟棼乱丝。
暗恐江汉覆，又疑山岳隳。
百川肆横流，倏忽漱城陲。
居民类烧蚁，惶恐不自持。
为鱼在顷刻，呼叫声何悲。
我公初不动，徐问其所为。
以谓吾在是，水其为民疵。
驾言径往视，朝服来登陴。
狂澜吼而至，公亦为兴咨。
端物叩头立，逡巡以致辞。
公辞殆未毕，水还疾如驰。
回首望黑云，忽然见明曦。
雨师不得逞，风伯无所施。
少皞独行令，昊天青四垂。
吁哉是可骇，神速至于斯。
苍苍其天乎，所听信已卑。
公言我不闻，岂谓天闻其。
古人称至信，水火蹈不疑。
天人虽限绝，吻合无由私。
宋景出言三，荧惑为之移。
今公不待再，水灾迄免罹。
惟公古君子，诚信本天资。
行藏即造化，神速固其宜。
嗟我海邦民，此患常羁縻。
往岁雨暴作，水行适及榱。
城坏而入水，黎民无孑遗。
官府一朝废，所亡盖不赀。
朝廷痛民害，大为筑城池。
中间水屡溢，几乎与城夷。
城坚水无隙，民处不复危。
今则城已敝，阙落空残壝。
如闻去岁冬，我公闻上司。
此实民之急，请从官缮裨。
上司靳省费，移牒犹难之。
民心日懔懔，见雨常颦眉。
但恐水不至，水至决不支。
前日果见此，必知其知随。
又安知我公，有道众莫窥。
救汝于沟壑，夺汝于蛟螭。
举眼看三光，措身于两仪。
公德大如许，汝知乎不知。
恶呼汝至愚，岂能事远思。
此城苟未修，此患终未离。
明年公且去，水来将赖谁。
愿公尚怜汝，再请而勿辞。
城修有二利，官帑皆在兹。

烟萝为髻雾为巾，独立江边经月春。
无故被人呼作妇，不知谁是画眉人。

柳烟晨气酽，花露春容湿。
翠幕卷宫罗，翩翩双燕入。
无心补粟眉，闲对妆台立。
谁调紫鸾笙，晴响散空碧。

湘簟涌双纹，冰山象群玉。
神飚送荷香，冉冉度圆绿。
雪腕荡兰舟，齐唱横塘曲。
暗忆采莲侣，横翠长眉蹙。

吾宗富清制，学海无滣湄。
洪涛驾三山，逸兴不可羁。
抱此未获骋，造化真小儿。
迩来二十年，奸谀取世资。
枭鸢志气满，鸾翮戢固宜。
皎皎空谷姿，谁复咏来思。
上天既悔祸，威命方飚驰。
远裔复干纪，危涂动噫嘻。
我生落世纷，备尝忧与疑。
敌帐如鬼国，漂堕惊渺弥。
苍苍安可问，泯然空自知。
脱身垂涎口，生死争一厘。
事机如电转，由来难逆推。
况当艰危际，志愿常参差。
小已安足念，身世久已遗。
但有区区心，痛愤难伸眉。
知公爱我厚，怪我色不移。
新诗沃烦襟，胜彼白玉卮。
天葩轻组绣，清芬吐鲜奇。
复如游玄圃，紫鸾杂文螭。
云烟忽中断，宛虹露长鬐。
惊叹方未已，复歌清远词。
南溟雄绝境，句中得潜窥。
想当白日昼，微风皱琉璃。
写作泠然音，听者自忘疲。
顾我才识短，颇似临江麋。
居然羡两骥，蹇步何由追。
因念玉川子，茅屋无藩篱。
捜肠五千卷，不救寒与饥。
弄笔颇惊众，取谤祗自疷。
闭门烹月团，笼头帽斜欹。
险语已绝俗，忧世良可师。
公诗足高韵，千载若同时。
思得素涛瓯，一洗中肠悲。
飘然游八极，追琢娥与羲。
封题幸早寄，伫看清风随。
蓬莱见群仙，为诵玉川诗。
群仙司下土，闻此应忸怩。
却须问人世，徐徐说津涯。
上言天子圣，盛德方应期。
下言苍生苦，梗莽须平治。
他官地位多，主者当为谁。
愿速扫奸孽，不复烦灵旗。
神京朝万国，复见汉官仪。
归来颂中兴，当才勿吾欺。

人言止水烛鬓眉，便向静处淘真机。
那知怒涛恣澎湃，中有未尝摇动时。
虚亭恰当隐贴处，不愁景物骄莫随。
晴岚迷空香雾重，不论朝暮都相宜。
直须会取个中意，闲看溪边鸥鹭飞。

古树叶残屯野烟，红楹镂磉蟠蜗涎。
清灯晕浅不成圆，神妃灵女对琼筵。
翠衫笼玉眉连娟，泠泠古曲五十弦。
啼云吊月愁远天，山鬼窥窗风飒然。
绛节遥遥归洞府，门前赤豹青狸舞。

相逢相揖眼如眉，百鸟衔花尚未归。
回首春风吹梦断，旧山云散月明时。

只么堆堆地，常光密露时。
玄途明绝朕，妙体廓忘依。
正去功中转，傍来晓路归。
丝毫都及尽，不觉口如眉。

绝点纯清处，由来是半提。
虚空休照镜，混沌莫妆眉。
隐隐忘兼带，寥寥罢晓机。
雪消寒谷暖，花笑不萌枝。

鸟道通身去，迢迢劫外参。
随流忘朕兆，痴兀未曾闲。
瞬视成途辙，扬眉落二三。
只应无见顶，子夜白云漫。

偶穿谢屐邀东阳，踏破烟霞到上方。
远水波平缣素展，遥山雪尽画图张。
旋生蕙叶沿幽涧，未有花枝出矮墙。
冉冉翠眉舒弱柳，盈盈青眼缀条桑。
云庵共访霜眉老，瓦鼎初然柏子香。
书史满前真脱洒，轩窗无处不清凉。
南枝玉蕾标容瘦，北苑云凝气味长。
涤砚探题皆白雪，调琴奏曲尽清商。
三分春色行将半，一月人生笑上常。
莫羡蒿藜承雨露，自矜松柏耐冰霜。
利途波浪从教险，人世荣枯未可量。
且趁良辰恣行乐，时来衡陋自生光。

偶穿谢屐邀东阳，踏破烟霞到上方。
远水波平缣素展，遥山雪尽画图张。
旋生蕙叶沿幽涧，未有花枝出矮墙。
冉冉翠眉舒弱柳，盈盈青眼缀条桑。
云庵共访霜眉老，瓦鼎初然柏子香。
书史满前真脱洒，轩窗无处不清凉。
南枝玉蕾标容瘦，北苑云凝气味长。
涤砚探题皆白雪，调琴奏曲尽清商。
三分春色行将半，一月人生笑上常。
莫羡蒿藜承雨露，自矜松柏耐冰霜。
利途波浪从教险，人世荣枯未可量。
且趁良辰恣行乐，时来衡陋自生光。

秾华女儿红，芳草王孙绿。
小大各尽态，低昻俱悦目。
久雨脱滞著，振衣乐休沐。
晴空吟思开，命简句可属。
起看花覆墙，净扫云为屋。
幸会二三老，风骚命奴仆。
欲说未说情，三篇两篇足。
玉人花暎面，眉黛添香醁。
杯酒戒失身，无如饱扪腹。

汉宫沈沈凝紫烟，妾身一入知几年。
楼髙秋月照清夜，亭暖春花熏醉眠。
忆初送我辞亲戚，便拟光华列旌戟。
君门安得似人间，咫尺千山万山隔。
花月朝朝空暮暮，长恋朱颜不如故。
内家车子散金钱，安得此身霑雨露。
忽闻花宫选罗绮，单于来朝汉天子。
但言妾欲嫁单于，万一君王赏桃李。
大明宫内宴呼韩，出水芙蓉鉴里看。
徘徊顾影花颜靓，绰约丰容广殿寒。
当日君王喜且惊，欲留失信去关情。
若教不杀毛延寿，方信蛾眉画不成。
茫茫汉塞连沙漠，柳色阳关断肠处。
故乡阡陌想依然，马上琵琶向谁语。
命薄身存有重轻，天山从此静埃尘。
山西健将如君否，此日安危托妇人。
人生景物疾如驰，翻覆由来万事非。
莫笑巫山女粗丑，朝寻楚宫暮柴扉。
男儿莫厌款段马，女儿莫羡金缕衣。
君不见巫山歌舞赛神罢，野老至今怀秭归。

十日雨易满，一鸠呜更多。
开眉初对月，生耳不忧禾。
兔走无留迹，轮空不受它。
乘风若归去，九虎莫谁何。

西来有客解归装，先说东台白首郎。
颜貎宛如周柱史，须眉皆是汉冯唐。
百年未觉强弓满，新历还添漏箭长。
欲寄平安恐烦报，桃花川里漾舟忙。

近无邻曲杂尘氛，远有声名海内闻。
白雪两眉谁顾我，青铜三百拟邀君。
波涛入笔潮千尺，义勇横胸士六军。
早办林间茅一把，与君分坐看晴云。

云中白鹤塔千寻，为众同南古到今。
五百年来一声锡，四禅天外百花林。
长眉白黑归宗眼，苦口因缘黄蘖心。
方见道场多胜境，尽情呈现付知音。

白首相看一病妻，也能举桉与眉齐。
诲儿共织厐翁竹，养气多惭纪渻鸡。
作恶不须嗟室罄，惊魂长幸脱征鼙。
团栾欲说无生话，试借先生刮眼𫔇。

永丰西角绿丝垂，尽日无人可得知。
闻道棃园采新曲，长安十様画宫眉。

宫妆十様向眉头，传道人间不解愁。
说与眉端向人意，元和才子旧风流。

宫妆十様向眉头，传道人间不解愁。
说与眉端向人意，元和才子旧风流。

才喜寻春又惜春，寻春眉展惜春颦。
莫将颦笑为花用，处处平芜是醉裀。

赵家姊妹在椒房，宫漏春迟午梦长。
淡拂蛾眉减脂粉，一般装束奉君王。

堂堂张侯好眉宇，照人冰玉无尘土。
忆初解后共杯盘，姓字未通心已许。
参商别后各天涯，屈指流年不胜数。
何知策马忽东来，扣我柴扉叙寒暑。
相亲颜色愈敷腴，不俗胸怀细倾吐。
使人频岁饥渴心，如饮甘泉饷腵脯。
吾生寒苦众所知，眼髙无人人不与。
技穷渐觉蒲柳衰，进取一涂方首鼠。
有心𣃁治土田园，束手抽身事农圃。
荷鉏今亦粗成趣，颇有嘉蔬待春雨。
所恨松根长茯苓，僻寂无人堪共煮。
安得溪霜素月高，促膝与公长夜语。

去年敛板趋庭侧，门前杨柳如金色。
今年公去柳何如，已作凉阴舞寒碧。
岁月忽匆无足恨，离合人生那免得。
身如汀雁偶相逢，自是不须论定迹。
我今胡为抱不满，攀辕益为邦人惜。
永嘉雄望城海滨，吏久不良民弊积。
年来开府皆钜公，旁助刬除知有力。
岁当乙卯夏不雨，旱雾吹风千里赤。
爱人节费惜锱铢，廪廥单穷犹足食。
北方兴师日千金，州县皇皇虑供亿。
溥哉时发仁人言，未至取鱼忧竭泽。
青衫幕吏有何能，造物见怜相抆拭。
自知愚拙生霾雾，临事昏蒙无远识。
天机遇触狂态作，掐鼻炙眉成痼癖。
唯公道眼借余青，颇许披心露真率。
人生感恩未易言，正恐不能同木石。
仙才秀骨公所有，化作文章可华国。
持身况若玉壶冰，透里无尘只清白。
暂分半刺聊尔耳，此岂能令公议塞。
行当摆脱州县冗，下跨秋风开六翮。
夔龙有室俱可入，愿吐诗书资硕画。
自余强饭无足云，转首潮平江树隔。

太守分花春满盘，谓从郴岭翦来看。
恩宽罪大方流涕，渠敢伸眉向牡丹。

正愧修途烦仆马，忽投幽寺息尘埃。
杜门只影惟便静，览镜双眉未忍开。
春色更兼山色好，雨声常带竹声来。
呼童起视榼中物，为尔愚翁进一杯。

胡尘暗中原，大驾巡江都。
春风遂南渡，百辟咸奔趋。
衣冠困陵暴，川陆纷舟舆。
微生本萍寄，宁复安吾庐。
褰裳犯深险，颠仆妻与孥。
怀恩痛未报，无路先貔䝙。
岩穴多遗贤，天网固亦疏。
骅骝惧捐弃，未数十驾驽。
衔悲望君门，忍作永诀图。
扁舟兄及弟，去指东海隅。
夜榜亚修舳，晓帆趁横蒲。
如何忽参商，行止分半途。
怡怡风月夕，来若同队鱼。
惨惨霜露秋，去如独翔凫。
岁晏道路长，只影谁与俱。
但忧赤眉间，能致黄耳无。
青灯搅寒梦，起坐中肠枯。
载歌鹡鸰诗，引泪零襟裾。
闽山我旧国，下隐同姓居。
潮田岁再获，海错日两渔。
荔子擘绛縠，江瑶截冰肤。
家家泼春酿，取醉不待沽。
木落终粪本，兹言绅可书。
悲心久更微，正坐簪绂拘。
归休傥永诀，愿言当前驱。
茅茨卜幽胜，荷锸手自锄。
松竹植门巷，兰菊罗庭除。
杖屦杂老稚，杯盘接乡闾。
共追一笑欢，可解千日臞。
着鞭须及辰，暮景速过驹。

道人清净观，梦幻阅诸有。
成心自得师，论世方结友。
默如彼上人，语合亡是叟。
问焉一得三，疑者十居九。
人情置冰炭，赋性甚杞柳。
一波失源流，六凿开户牖。
客尘不暂住，习气既悠久。
闻言虽转头，遇事还掣肘。
志目或中眉，画虎终类狗。
我持测海心，来听谈天口。
尚迷指端月，那辨日中斗。
如抽一茧丝，欲䌸千牛首。
勉赓进此歌，代斵恐伤手。

春江晓鼓收更鼍，笋舆催上西城坡。
嵩阳散人蓝田吏，紫髯参军三语罗。
机云兄弟更奇绝，杖藜杂沓行逶迤。
孤芳冷蕊正明媚，却笑桃李空繁多。
卑枝横路霭香阵，远树山林扬素波。
石肠冷淡老眼暗，对此不忍空樽牺。
四宾衮衮饮翻河，扳花覆盏自起歌。
语剧嗔眉动轻皱，酒薰笑脸生微涡。
跳丸背我何太急，谁为返旆追羲和。
商量嫩蕊暂留住，后来载酒无蹉跎。

阳光泼血汗交颐，晚日政与长空宜。
海神游戏出霮{雨/对}，风伯退听停嘘吁。
初如炎官火伞动，渐若寒露冰壶欹。
九乌堕翼天地暗，六鳌矫首山川随。
飞来一峰横突兀，竞秀万壑排参差。
岱宗坡陀太华小，少室破碎终南低。
深谷婉丽发春态，髙岩磊落呈秋姿。
峰青盘螺绾新髻，水碧分晕浮修眉。
鸾翔鳯翥露纤巧，虎踞龙蟠惊崛奇。
观台仿佛隐仙圣，楼阁缥缈生蛟螭。
谁于天宇弄显晦，力与地险论髙卑。
荡胸棱棱各腾踏，翻手冉冉争奔驰。
平生脚底识南北，此日眼界迷东西。
身舆欲上白银阙，风驭不假青云梯。
三薰三沐谢世事，一丘一壑真吾栖。
扪参历井不惮远，直恐夜半潜推移。

吾宗达士人所嗤，官居自视如鸡栖。
十年借屋作僧梦，鱼鼓声中长抱饥。
撑肠但有黄卷语，垒磈尽扫胸中奇。
一朝起就彩衣养，喜气已觉生须眉。
阿龙官清酷似父，五斗未足供朝糜。
芝兰正喜在阶砌，诗礼自可娯庭闱。
愿言早试餐玉法，富贵似与长年期。
我今衰白心更老，结习尚余伤别离。
薰风南浦欲分手，菡萏未折凌波姿。
径须痛饮破愁本，酒盏旋折长荷丝。

思君一日可当期，敢意琼瑶手自贻。
华髪乍回千里梦，白眉重见十年知。
惊人句好供行乐，遣客杯宽欲坐驰。
肯𣃁云根同我老，賸留觞咏醉花时。

秋来何必送将归，落日髙台意自悲。
一壑未容追汗漫，三锺犹得饱支离。
黄花对客如相笑，白髪寻人似有期。
时序不堪翻覆手，每逢佳处亦开眉。

曾倚沉香作好妆，竹篱茅屋肯深藏。
天寒翠袖留空谷，岁晚长眉闭上阳。
投辖尚能来好事，着鞭应恐并余芳。
广平赋罢诗肩瘦，不为梅花恼石肠。

清于眀鉴绿于蓝，水色山容摠一般。
游子正怀羁旅恨，聊将目力解眉攒。

千佛居何处，题诗黄鹤楼。
感恩幷积恨，终日在眉头。

正朝把笔，万事皆吉。
应时纳祜，庆无不宜。
若作世谛，流布平地。
吃交更在佛法，商量眉须堕落。

丹霞烧木佛，院主眉须落。
乌飞毛坠，鱼行水浊。
要识真麒麟，只有一只角。

洞山万里一条铁，浏阳一击百杂碎。
云门关字常现前，翠岩眉毛在不在。

境话会来虽未是，却问如今作么生。
清凉元本鼻头直，夹山依旧两眉横。

凛凛孤风世所稀，碧眸炯炯电光辉。
贫儿示与衣中宝，富者教伊赤体归。
毒手惯曾烹佛祖，洪𬬻常用大钳锤。
小根魔子还知否，此是吾家真白眉。

厚重如山，严冷似铁。
破毘卢印，坐衲僧舌。
派出灵源，源清流彻。
指曜灵寒，呼顾兔热。
谓此是长灵眼中重著屑，谓此非长灵知君犹未瞥。
是耶非耶，俱为剩说。
真耶妄耶，水中捉月。
而今要见这老人，剔起眉毛须辨别。
嘉州大像吃一槌，陕府铁牛流出血。

烹佛烹祖大𬬻韝，锻凡锻圣恶钳锤。
起曹洞于已坠之际，针膏肓于必死之时。
善说法要，罔涉离微。
不起于座，而变荆棘林为梵释龙天之宫而无作无为。
神澄定灵，雪顶庞眉。
良工幻出兮，不许僧繇知。
虚堂张挂兮，梁宝公犹迷。
个是天童老古锥，妙喜知音更有谁。

宣传吾真，吾为宣说。
眨上眉毛，大巧若拙。

陶唐名臣有朱虎，揖逊夔夷尊文祖。
后来杰出汉云孙，折槛当时谁敢侮。
煌煌圣代见斯人，凛凛遗风振千古。
乘牛不数鲁家侠，衣锦何妨买臣窭。
十年牢落困胶庠，五斗栖迟尚环堵。
唯余豪气自不除，倾盖向人肝胆吐。
忽然结束事征鞍，轩轩气色浮眉宇。
谓余倚门亲久待，况复枫宸拜明主。
朝廷公卿重荐延，骞腾一鹗生毛羽。
高义如君世所稀，早据要路思禆补。

高堂连夜赏，蛾眉映珠栊。
谁怜闭门客，衣穿履亦空。


太原郭夫子，行高文炳蔚。
弱龄负世誉，一举游月窟。
仙籍第三人，时人故称屈。
昔余吏西省，倾盖名籍籍。
及我窜群舒，向风心郁郁。
归来暮江上，云雾一披拂。
雷雨不下施，犹作池中物。
念君介然气，感时思奋发。
示我数篇文，与古争驰突。
彩缛粲英华，理深刮肌骨。
古诗尤精奥，史论皆宏拔。
举此措诸民，何忧民不活。
吁嗟吾道薄，与世长迂阔。
顾我徒有心，数奇身正绌。
论兵属少年，经国须儒术。
夫子无自轻，苍生正愁疾。

十月芙蓉花满枝，天庭驿骑赐寒衣。
将同玉蝶侵肌冷，也遣金鹏遍体飞。
夜卧始知多忝窃，昼行方觉转光辉。
深冬若得朝丹阙，太华峰前衣锦归。

烟霞缥缈锁仙乡，万卷诗书一草堂。
孝义声华辉北阙，门闾显赫耀南方。
千寻瀑布侵肌冷，四季闲花扑鼻香。
胜事人间无敌处，王公诗版砌虹梁。

玄珠道在口中衔，未信前人明似鉴。
试问心田佯兀兀，可怜肌骨瘦岩岩。
自言世界归依重，志诵经文不用搀。
炼得气来身且健，日斜常望鹤栖杉。

盛节严周配，宏模轶汉仪。
还因大庭敞，就展合宫祠。
揆序乘霜籥，涓辰袭宝龟。
重檐开{穴/叫}窱，缀牖列参差。
苍邸尊圆覆，嘉牲接厚祇。
五精均帝飨，三圣侑灵嬉。
备物先昭德，长言各奏诗。
美光浮羽戚，休气冒尊彝。
虚次天弥健，还衡斗辄随。
礼成无坠典，神醉答繁厘。
解作初占雨，恩浓遂浃肌。
欢心偕岳抃，赦驿与星驰。
载瑞催麟笔，包锋促虎皮。
具臣何以报，拜首百工熙。

久谓事当尔，岂意身及之。
避虏连三年，行半天四维。
我非洛豪士，不畏穷谷饥。
但恨平生意，轻了少陵诗。
今年奔房州，铁马背后驰。
造物亦恶剧，脱命真毫厘。
南山四程云，布袜傲险巇。
篱间老炙背，无意管安危。
知我是朝士，亦复颦其眉。
呼酒软客脚，菜本濯玉肌。
穷途士易德，欢喜不复辞。
向来贪读书，闭户生白髭。
岂知九州内，有山如此奇。
自宽实不情，老人亦解颐。
投宿恍世外，青灯耿茅茨。
夜半不能眼，涧水鸣声悲。

梅花乱发雨晴时，褪尽红绡见玉肌。
醉中忘却头边雪，横插繁枝归竹篱。

春前作蚕市，盛事传西蜀。
此邦享先蚕，再拜丝满目。
马革裹玉肌，能神不为辱。
虽云事渺茫，解与民为福。

冬燠阳淫遇上春，飞霙爽彻浩无垠。
凌霄据壤平洼凸，破块抽萌蚀腐陈。
皎洁肌容宜夜觌，培堆靀松诘朝新。
匀匀帝泽烝民粒，止止人寰世界尘。
野渡舟沈堆鹭羽，豪家堂下散瑶珉。
袁生高卧诚清尚，慧可安心奈苦辛。

芳蕤何蒨绚，尤物真旖旎。
五叶映雕栏，三桠骈粉蕊。
妍分春月魄，香彻肌骨髓。
壁观艳成魔，鹤林神作祟。
岂特梅可簪，殊胜麝多忌。
野藋与戎葵，犹堪解其秽。

傍水禅房半掩门，乍晴帘幕卷黄昏。
风驱红雨春何在，酒入香肌玉自温。
勿笑饥肠充笋蕨，须将醉眼盖乾坤。
杖头更有百钱在，明日还寻未到村。

醉中飞梦到神清，夜半高楼借水明。
下瞰寒溪凝水晶，孺子相呼同濯缨。
楼上天人百宝璎，瑞色天香充栋楹。
步云一曲语春莺，千山洗空烟雾横。
酒醒帘外竹阴行，夜风更为芭蕉生。
愁肠起向谪仙呈，梦境凭君指顾成。
一开后堂花柳盈，香肌可万六出霙。
珮玉步莲不自轻，寒眼那能更指令。
春葱斜捧玉壶倾，真珠红滴浓无声。
一醉花间岂易营，归来十日寸心萦。
兰亭家风类帝京，为余亦复出花城。
柳腰随风万里征，安焉不复数归程。
坐令铁心宋广平，夜揩醉眼赏梅英。
歌燕舞赵艺更精，遏云回雪未可评。
人间不复数娥嬴，神仙游戏肉眼惊。
我生不顾万锺荣，对花有酒即蓬瀛。
高会何须四者并，赤脚亦能写高情。
最恨苏公世公卿，家声往往九夷倾。
风流阵中却寝兵，酒瓯但借邻姬擎。
何日高堂钟鼓鸣，如我心醉如春酲。

寸草春未报，秋风树不停。
三年真忽尔，过隙白驹奔。
庐坟吾岂敢，北堂有老人。
作庵居释子，佛事勤朝昏。
太史怜此意，高额揭显亲。
梁间垂玉箸，壁上霭飞云。
顾我何为者，传家空一经。
栖迟已三十，寒灯尚短檠。
北辕将适楚，捩手或翻羹。
那能为亲显，只可充添丁。
但念我先人，白首困飘零。
射策不逢赏，青衫脱王庭。
今焉逢太史，发挥身后名。
坐令九泉下，冷骨复生春。
显扬政在此，松楸万世荣。
作诗敢论报，欲为肌上铭。

老觉情多念子孙，而今惭愧起家门。
是须记取南山语，镂骨铭肌共报恩。

星攒金殿降生时，称体宫衣覆雪肌。
功就转身全合父，光中潜拨玉轮移。

蛰梭未飞，肌肤不把。
老虎似衰，眼力犹威。
头须霜雪坞，舌颊风雷机。
气爽秋高河汉阔，霁寒夜永斗牛辉。
阴阳爻象，天地范围。
借伴来也，相逢庶几。

发须衰白而霜雪益深，肌肤苍老而松桂剥皴。
四十余年而穷通一默，百千三昧而游戏诸尘。

野雪发须，秋山肌肤。
物齐芳蝶梦，情尽露蝉枯。
迹弭水归海，光回星转枢。
言前荐得犹封壳，喝下承当又触途。
天上天下，只个规模。

肌骨瘦寒，气貌衰残。
坐冷秋生河阔，心空月堕潮干。
善财游历百城了，楼阁门开指一弹。

大洁时争嫉，独醒人更疑。
漫随春色媚，不改岁寒姿。
霞带寿阳脸，酒融姑射肌。
凭谁慰孤寂，新有倚楼诗。

吾乡苦笋佳，出处惟石屋。
玉肌腻新酥，黄衣缘深绿。
林深恐人知，头角互出缩。
烟雨养春姿，此物未成熟。
三月腊酒香，开樽慰幽独。
烹庖入盘俎，点酱真味足。
未须五鼎牛，聊称一囊粟。
朅来庾岭下，岁月去何速。
经冬又七春，未分穷途哭。
今朝好事者，惠我生一束。
头髠甲斓斑，味恶韵粗俗。
儿童不惯尝，哕噫惊媪仆。
老妻念乡味，放箸泪盈目。
丈夫志有在，何事校口腹。
呼奴更倾酒，一笑风生谷。

寓居城中寺，萧然如深山。
终年客不到，终日门亦关。
晨朝香火罢，去履脱危冠。
饱读古人书，会意有余欢。
客有馈荔枝，荐以碧玉盘。
吟哦更咀嚼，未羡朱两轓。
鲛绡作红皱，护此冰肌寒。

瘴雨蛮烟西复东，海棠岭下占春风。
清肌本自同梅洁，晕脸应知是酒红。
澹著燕脂春未透，半匀胡粉日初烘。
此花不与凡花并，桃李休矜造化工。

冰肌销瘦为谁愁。

垂老飘零万里余，肌肤瘦尽鬓毛疏。
皇恩若许归山去，豆地虽存不解锄。

金缕不相称，纨素新裁衣。
坐令时世妆，屏迹从招挥。
施粉定太白，增分却成肥。
须知冰雪肌，秋月扬明辉。
来从姑射山，一洗百念非。
何烦障青绫，高谈解郎围。
亭亭翠盖中，老眼省见稀。
揺风自披拂，照水相因依。
傍观慎无前，恐犯丞相威。
不如太华巅，食藕家翠微。

倚竹有佳人，天寒玉肌温。
永怀经年别，及此春日暄。
幽闲谁与娱，依依映丘樊。
计台二三友，才高工拨繁。
幕府公事退，联镳出郊原。
城南富卉木，胜处陈家园。
东风发萌芽，柳眼暗若昏。
昨宵一阵雨，清爽到乾坤。
植杖芳草径，系马枯桑根。
观梅不忍去，错爼罗金樽。
主人笑揖客，徘徊倚朱门。
指麾群儿辈，薪水相抚存。
邻妇抹红妆，来觇攀篱援。
酒酣诗思逸，笔力华旗搴。
姜盐芼芜菁，绝胜瓠叶幡。
萧然出尘姿，飘飘欲腾掀。
桃李分当避，蜂蝶那敢喧。
谁能移将归，栽培拥高垣。
要令百种花，俯伏争趋奔。
不烦频出游，正恐嘲短辕。
太簇初应律，飞霙尚翩翩。
何妨醉瑶舟，大嚼供炮燔。
手撚一枝春，吟笑穷曛暾。
可怜廊庙具，沉滞三家村。
和羮似不晚，作诗与招魂。

长安一夜雪，酒价涌朝市。
何人独耐寒，翛然立庭砌。
盈盈竹间梅，靓妆欲谁媚。
冰肌与玉骨，似不胜风袂。
丰年贵三白，麟凤敢称瑞。
要令舆论协，庶遂我心慰。
春回在朝夕，枯荄动和气。
尤怜麦盖锦，秀发功必倍。
忧葵亦何为，度日同度岁。
不如拥百城，陶然六经醉。

梅花似是东君客，漏泄春风犯寒坼。
冰肌玉骨照双泉，应为孤根借泉脉。
先生狂得次公醒，诗思蔼蔼飘晴云。
为怜老拙有旧分，俾预胜赏沾清芬。
我时被酒酒初透，香扑鼻端曾一嗅。
别来飞雪往未能，想见精神愈高痩。
西湖处士真诗仙，东坡老人所推先。
岂知此花自奇绝，神助妙语相争妍。
浪言投李报琼玖，牛后何如作鸡口。
我今无物报投琼，木李虽轻聊借手。
先生标致良可人，此诗不减花娉婷。
相当欹枕初得句，夜兴冠坐如惊霆。
愿君追作淮夷雅，换取公卿重文价。
嗟予衰矣不复论，但欲高门容驷马。

一枝横亚竹梢黄，宫様新翻半额妆。
闲淡似宜冬后日，清癯应怯夜来霜。
生憎丹脸娇含酒，巧妒冰肌冷透香。
取蜡为花缘底事，浪吟空发少年狂。

翠盖亭亭水满塘，六铢新制带天香。
晚来扶洗娇无力，尽鬬冰肌不鬬妆。

春到梅梢日自和，动人芳气不须多。
清肌瘦骨如冰玉，瘴雾那能柰子何。

绛跗檀口映冰肌，踏雪来看带雪枝。
一见遂能消鄙吝，汝南谁敢忽牛医。

额黄肌粉鬬新妆，春入园林度暗香。
留滞江南归未得，一枝聊复沃愁肠。

晓来飞雪缀林端，冰玉肌肤巧耐寒。
折得一枝红半吐，自挼香蘂当朝飧。

竹外山前见嫩黄，水沉清渍雪肌香。
应嫌桃李风姿俗，故作寻常淡淡妆。

花前倾步溅狂澜，花外扶疏竹数竿。
带雪精神清更好，冰肌元惯朔风寒。

萧然清映水邉枝，似向温泉见玉肌。
被恼诗人应不彻，怪来言语总成诗。

夜来春信到南枝，姑射神人逞雪肌。
多谢长须解予意，送将羁客换新诗。

日暖风轻昼睡余，海棠娇褪玉肌肤。
杨花也似知人意，来趁飞红入座隅。

朝来冻坐如缩龟，不闻打窗那得知。
江南地暖亦有此，惊心远自龙沙吹。
六一居士最能赋，东坡先生追撚髭。
腐儒得句亦起舞，砚寒沃笔浮轻澌。
征尘暗天铁马健，衣冠南奔身世危。
兄弟相望音信绝，梳头纷纷满面丝。
裋褐袖手如怀冰，车马不来奚所为。
前年毗陵雪盈尺，蟹螯犹记左手持。
归来浩歌仰看屋，夜深凛凛粟满肌。
室中老妇几兴叹，膝下奈此号寒儿。
今年造物颇垂顾，税驾仁里懽此时。
杀鸡为黍朝夕事，苦节诸郎方下帏。
起看松竹有特操，坐对溪山无俗姿。
刘子唱高和弥寡，要当独醒歠其醨。
已呼稚子来候门，更戒黄童无扫墀。
十千不向楼头贳，一蓑正忆江上披。
五陵之客夸轻肥，呼鹰逐兽广莫驰。
五侯之第事豪侈，珊瑚照耀金屈卮。
岂如高举纵清赏，钩帘一目万景随。
亦有末至居客右，其言不让故哂之。

枯肠服气如寿龟，穷冬却扫百不知。
开门忽见雪满地，纵横浩荡春正飞。
入隙时欣点万卷，仰檐不见霑吟髭。
松林冥冥起薄雾，涧水活活生微澌。
清可洗心明洗目，卑且不污高不危。
残妆如见寿阳面，不食可怜姑射肌。
书生长年营口腹，颇似蜘蛛空吐丝。
身将老矣厄离乱，我生之初尚无为。
百篇落落或能赋，一杯炯炯须重持。
崆峒漫倚防身剑，枉负平生作男儿。
回首农桑三万里，无复贞观开元时。
恭惟天子尚勤俭，早集书囊为殿帷。
一朝随仗过沙漠，落日风尘龙鳯姿。
此时燕山士如虎，寒多况乃秫酒醨。
肉食岂堪茹毛苦，应念靴鸣集赤墀。
尘沙错落赭黄暗，貂狐独向寒风披。
关山寂寞草树死，指点射猎方奔驰。
心益不忘尝胆事，望云遥祝万寿卮。
向来窃取名器者，扈圣曾无一夫随。
忠臣义士愤切骨，皇天后土傥鉴之。

投身螭鬽域，宁免众鬼欺。
黄昏风雨集，所向道路迷。
一鬼在前啸，群鬼争和之。
从以众妖鸟，纷披鸣树枝。
训狐当傍叫，破獍随后啼。
斯须哭土枭，次第嗥狐狸。
睢盱恣陵傲，踸踔争新奇。
变态遂百出，殽然当此时。
胡为乃历兹，侧伫成{目咢}眙。
其始为股栗，惨凄粟生肌。
惧以柔脆躯，遂为众鬼糜。
其中稍自定，注视但嗟咨。
其终乃释然，坚坐翻愉怡。
鬼见不为动，技穷将罢归。
人命固有常，此物终何为。
迟留待明发，请与众鬼辞。

春岚初破晓光迟，青女消余泫玉肌。
雪后离披怜落蕋，溪旁婉约爱横枝。
不随姑射乘风去，定与飞仙待月期。
山静林深香暗度，折来频动故园思。

青春爱谢日迟迟，正是群芳扫迹时。
浓露有情融睡脸，暄风无力困丰肌。
苦将蕊气相牵引，若对华灯不自持。
应似西江明夜火，馆娃宫里醉西施。

书来不苦瘴侵肌，却恐孤生厌食薇。
春到自然群物遂，须知寒谷独增辉。

妆淡洗逾靓，肌香薰不成。
皎然月露姿，一笑午景晴。
聊移梦蝶床，相对户不扃。
谁令风雨暴，睡起春纵横。

窗前小桂丛，着花无旷月。
月行晦朔周，一再开复歇。
初如醉肌红，忽作绛裙色。
谁人相料理，耿耿自开落。
有如贫家女，信美乏风格。
春风木芍药，秾艳倾一国。
芳根维无恙，岁晚但枯枿。

宵寒卧增裯，昼寒起增衣。
如何负暄乐，高堂日辉辉。
引光扉尽辟，追影榻屡移。
妙趣久乃酣，瞑目潜自知。
初如拥红炉，冻粟消顽肌。
渐如饮醇醪，暖力中融怡。
欠伸百骸舒，爬搔随意为。
颇回骄佚气，顿改寒酸姿。
熏然沐慈仁，天恩岂予私。
愿披横空云，四海同熙熙。

牡丹酴醾送春归，南风亦复吹戎葵。
青女不瘦芙蓉肌，雪中山茶火争辉。
此开彼落相背驰，安得坐隅皆见之。
剑南老人来解衣，好手不免如徐熙。
萧然四幅十二枝，规模一出众史卑。
妙处天授非人为，右军字画少陵诗。
后来纵好难并驰，传观左右识者谁。
爱画入骨吾一痴，惜哉不获坡谷题。
何妨扰扰俗眼疑，秀野前后花成帷，按图求之君自知。

龙目秋成亦一奇，略无瘴雾损瑶肌。
荔枝韵胜材谁亚，益智名同性即非。
侠士从禽携弹去，鲛人探海得珠归。
不须直待枯成腊，便遣尊前解褐衣。

美禄无过酒，星泉奠两仪。
端由皆作圣，意趣少人知。
肇命惟元祀，迎春祝寿祺。
功深资药石，力厚起疲羸。
若羡千锺美，休嫌九酝迟。
忘情惟大禹，无量乃宣尼。
抔饮觞初滥，留连祸始基。
先王防以礼，后世利其资。
默识人情异，参稽俗习移。
放怀无事矣，问口纵言之。
惑溺终长夜，奢残竟作池。
包茅齐服楚，奏鼓胤征羲。
大泽斩蛇后，当炉折券时。
彭城正高会，睢水已填尸。
谪去忧占𫛳，归来喜受厘。
缾盆感田父，𫗦餟念湘累。
壑谷中宵问，糟丘一篑亏。
怒排樊哙盾，吐卧允之颐。
击帻笼钱凤，争权杀魏其。
脱靴惭力士，飞燕忤杨妃。
司隶要殊切，虞人猎已驰。
魏文敦信义，王猛用钤锤。
有客言虽吃，何人字识奇。
裸身荒已甚，涤器事还卑。
软饱深形颂，醒狂屈受讥。
虽将齐物我，亦合悼功缌。
渭水歌初阕，高阳伴蚤稀。
湖船回太白，水殿燕西施。
薤露停杯唱，鲸鱼入海骑。
缅怀七子会，怅望八仙期。
潇洒斜川影，风流曲水湄。
日斜休百拜，罍耻便三辞。
头上巾频漉，腰间锸自随。
谅难操北斗，且复坐东篱。
西海桃垂实，南山豆落萁。
无违商士诰，宜葺杜康祠。
李脱朱温阱，刘为石勒縻。
死生当有在，王伯岂由斯。
五斗酲方解，三人影对嬉。
高谈倾坐听，痛饮亦吾师。
责味曾围鲁，提筒更忆郫。
安能洗晏粉，聊复涨黄陂。
章子以孝显，酆舒因俊危。
夫妻不成属，父母或贻罹。
讵比华茵污，宁虞窟室隳。
壁悬疑角影，车载号鸱夷。
口不挂臧否，酰犹和薄醨。
立苗讽锄恶，种秫待充饥。
雨落香檀注，春融绿髓脂。
云轻浮蚁子，金嫩写鹅儿。
滴滴葡萄颗，涵涵鹦鹉卮。
胸吞九云梦，笔走万蛟螭。
风月江山好，宾朋笑语宜。
绣帘初静卷，银烛已高垂。
俨雅神仙坐，纷罗水陆奇。
色深迷琥珀，光溢艳琉璃。
绿笛翻罗袖，红潮上玉肌。
献酬俱缱绻，沾洽尽融怡。
不问檐花落，惟愁画角吹。
初筵何抑抑，屡舞忽僛僛。
寒食梨花发，重阳菊蕊披。
龙山犹可想，洛浦尚能追。
月满倚琼树，雨余攀柳枝。
高飞鸿鹄远，左手蟹螯持。
贤圣分清浊，青齐辨等衰。
市沽难共食，家酿恐成私。
算爵商壶矢，忘杯泥夹棋。
资深酣道韵，端的露天倪。
翠竹沉云色，酴醿浸玉蕤。
过咽输浩渺，赴吻重涟漪。
卷尽青荷叶，颠飘白接篱。
野畦供鼓吹，幽鸟奏埙箎。
但看朱成碧，那知玉作瓷。
长瓶卧荒草，山郭飐青旗。
目井欣投辖，窥门怅絷骊。
提壶留客住，杜宇劝人归。
碧嶂下红日，飞霜点黑髭。
邴原良自苦，毕卓未为痴。
处士林泉适，骚人景物悲。
放臣离国恨，迁客去乡思。
须藉杯中物，聊舒镜里眉。
𫏐时浇磊磈，到处吐虹霓。
但戒零霜露，无劳洒涕洟。
从教禁网密，莫遣醉乡迷。
为沃尘生肺，应防水克脾。
破除闲病恼，断送老头皮。
埋玉空烦酹，挥金莫计赀。
三行何法制，五齐孰官司。
喜怒或交作，阴阳因并毗。
达人眇天地，曲士谨毫厘。
夜汲文园井，朝餐大谷梨。
渴心便渌醑，大户怕甘酏。
滋味将何比，经纶倘在兹。
一尊常准拟，三顷要耘治。
吾道久榛莽，世途多虎貔。
黄封忆内酝，𫄨绣念宗彝。
傅说膺新命，曹参守旧规。
群生思覆护，寰海厌浇漓。
倘负膏肓疾，须凭国手医。
欲传方法者，把盏咏吾诗。

何事悲摇落，空林有早春。
光辉一笑粲，领略万花新。
看去疑山雪，攀来效席珍。
妙香风送远，秀影月传真。
肌冷冰难斲，妆初粉未匀。
商量开瘦蕊，剩得占芳辰。

爱花从使二毛侵，叹赏孤高与靓深。
调护腊前珠结蘂，荡摇年后玉成林。
莫教三弄飘飘落，剩把千篇得得禁。
姑射肌肤最温润，夜眠无用辟寒金。

易刻无瑕玉，难匀不汗籹。
有谁同素绚，无物比生香。
宝靥三年笑，冰肌六月凉。
畹兰何足佩，怀瑾枉沉湘。

嘻嘻呀呀三伏中，投鞭拭汗一亩宫。
铜瓶击深响鞺鞳，翠绠引重声珰东。
雪花下咽肌骨醒，风腋泛驾仙灵通。
百年老妪羽化久，名与甘井垂无穷。

新历自披展，故交谁与欢。
颜容羞把镜，菘韭强登盘。
袖手笼东老，侵肌料峭寒。
大钧方播物，吾道岂艰难。

我生饱艰苦，初年心已衰。
况今七十化，形惫聊支持。
头童渐不束，齿败余墙围。
发落尚尔尔，齿豁良依依。
鱼蟹强剥啄，梨栗亦空施。
岂惟意倦怠，咀啮徒攒眉。
老妻谙其苦，饭颗必若糜。
佐以推饭物，批抹烦刀挥。
不知更十年，此身何可支。
昔闻张苍老，相国力乃疲。
金盘厌羔腻，玉乳环蛾眉。
至真瀹元精，芳润充丰肌。
闲出天下论，用为汉室奇。
我今何有哉，丰悴理所宜。
不然举此志，中有浩气怡。
外形以为得，彼美当虚辞。

尘寰虽未远，颢气觉偏滋。
日落鸟归去，秋高风劲时。
吟余下天籁，坐久凛冰肌。
信是栖幽境，凉蟾照履綦。

锉蘗染新花，插钿成密房。
仙人文玉字，宫女道家妆。
闻说蕊间露，能令肌骨香。

安石开花比御衣，绉红繁绿不能奇。
上林别有娇黄贵，如剪冰绡衬玉肌。

真隠古招提，长林如磔猬。
虽有群山峰，所欠一支水。
草木乏秀润，岩窦燥肌理。
安能借僧锡，卓处泉涌沸。

冰壶冻欲裂，霜风凌雪屋。
牛鬭搅夕眠，缾笙不成曲。
平生湖海心，弗受车辕促。
晨兴且探梅，不惮肌生粟。

换却冰肌玉骨胎，丹心吐出异香来。
武陵溪畔人休说，只恐夭桃不敢开。

百步清香透玉肌，满堂和气自心知。
褰帷跛客相迎处，射雉春风得意时。

化工难回天地春，下遣第一天仙人。
前驱飞雪助幽绝，千里隔尽埃与尘。
何心百卉擅独秀，寒入万物无精神。
绰约肌肤莹香玉，借与东皇立花国。
开破天地发生心，引出世问凡草木。
品流不数广寒宫，为嫌月姊长孀独。
波上轻云掌上身，有来比肩皆尘俗。
须知尤物到绝言，从昔华词吟不足。
溪回路转一枝斜，可惜天寒倚修竹。
穷涂游子岁华晚，肠断夜投山馆宿。
古今幽怨不尽情，更入凄凉笛中曲。
荒山偶赋梅花诗，伫立花前香在衣。
伤心不忍别红紫，付与晓风零乱飞。

玉人半醉晕丰肌，何待武陵花下迷。
记得秋千归后约，黄昏新月粉墙西。

宵寒卧增裯，昼寒起增衣。
何如负暄乐，高堂日晖晖。
引光扉尽辟，追影榻屡移。
妙趣久乃酣，瞑目潜自知。
初如拥红炉，冻粟消顽肌。
渐如饮醇醪，暖力中融怡。
欠伸百骸舒，爬搔随意为。
稍回骄佚气，顿改酸寒姿。
薰然沐慈仁，天恩岂余私。
愿披横空云，四海同熙熙。
矫首望扶桑，倾心效园葵。

新芽肌理腻，映日浄如空。
恰似匀妆指，柔尖带浅红。

满面风霜道上儿，箝衔口角甲生肌。
幽人只有高眠兴，雪拥柴门了不知。

溪山夺目壮哉县，风露侵肌老矣身。
断岸横舟偏得月，小桥曳杖不逢人。

悲哉为儒者，力学不知疲。
观书眼欲暗，秉笔手生胝。
无衣儿号寒，绝粮妻啼饥。
文思苦冥搜，形容长枯羸。
俯仰多迍邅，屡受胯下欺。
十举方一第，双鬓已如丝。
丈夫老且病，焉用富贵为。
可怜少壮日，适在贫贱时。
沉沉朱门宅，中有乳臭儿。
状貌如妇人，光莹膏粱肌。
襁褓袭世爵，门承勋戚资。
前庭列嬖仆，出入相追随。
千金办月廪，万钱供赏支。
后堂拥姝姬，早夜同笑嬉。
错落开珠翠，艳辉沃膏脂。
妆饰及鹰犬，绘彩至蔷薇。
青春付杯酒，白日消枰棋。
守俸还酒债，堆金选娥眉。
朝从博徒饮，暮赴娼楼期。
逢人说门阀，乐性惟珍奇。
弦歌恣娱燕，缯绮饰容仪。
田园日脧削，户门日倾隳。
声色游戏外，无余亦无知。
帝王是何物，孔孟果为谁。
咄哉骄矜子，于世奚所裨。
不思厥祖父，亦曾寒士悲。
辛苦擢官仕，锱铢积家基。
期汝长富贵，岂意遽相衰。
儒生反坚耐，贵游多流离。
兴亡等一瞬，焉须嗟而悲。
吾宗二百年，相承惟礼诗。
吾早仕天京，声闻已四驰。
枢庭皂囊封，琅玕肝胆披。
但知尊天王，焉能臣戎夷。
新州席未煖，珠崖早穷羁。
辄作贾生哭，谩兴梁士噫。
仗节拟苏武，赓骚师楚累。
龙飞睹大人，忽诏衡阳移。
帝曰尔胡铨，无事久栖迟。
生还天所相，直谅时所推。
更当勉初志，用为朕倚毗。
一月便十迁，取官如摘髭。
记言立螭坳，讲幄坐龙帷。
草麻赐莲炬，陟爵衔金卮。
巡边辄开府，御笔亲标旗。
精兵三十万，指顾劳呵麾。
闻名已宵遁，奏功靖方陲。
归来笳鼓竞，虎拜登龙墀。
诏加端明职，赐第江之湄。
自喜可佚老，主上复勤思。
专礼逮白屋，悲非吾之宜。
四子还上殿，拥笏腰带垂。
父子拜前后，兄弟融愉怡。
诚由积善致，玉音重奖咨。
资殿尊职隆，授官非由私。
吾位等公相，吾年将期颐。
立身忠孝门，传家清白规。
但愿后世贤，努力勤撑持。
把盏吸明月，披襟招凉飔。
醉墨虽欹斜，是为子孙贻。

从来无逸为元龟，艰难稼穑诚宜知。
奚为三老冻且馁，不以仁政勤嘘吹。
澹庵野人错料事，苦吟对雪空掀髭。
苏仙漫解赋晓浩，韩子亦徒歌晚澌。
两翁句法岂不好，祇欠鲠语书安危。
先生忍寒蹋凛冽，著屐步步如爰丝。
忧民未减胼胝叟，挟纩拥貂吾忍为。
斲水长哦压郊岛，令我玩味终朝持。
肯同侠窟暖金帐，不说庄生姑射肌。
平生浮云睨卿相，往往羞谈蔡克儿。
向来编研国朝事，典刑一一裨明时。
侧闻玉音犹在耳，记录姓名标殿帷。
遄归承明定不日，启沃要领亲凤姿。
莫将篇什助雪虐，好吐忠嘉淳俗漓。
致君宜许尧相稷，活国未惭唐宰墀。
嗟予三黜从此逝，已觉别袖风披披。
扁舟却忆剡溪老，梦寐早逐心旌驰。
古风永秘此囊锦，恶语勿笑吾言卮。
行行自爱保明哲，咄咄贤业追规随。
况复君家有故事，元城先生刘器之。

立尽黄昏赏玉肌，月华无语上疏枝。
绝怜熟睡含章畔，无限花飞总不知。

一夜飘琼屑，雕镌竟孰施。
主张归白帝，勾引自云师。
飞洒斜穿牖，连翩乱入池。
漫空疑柳絮，着树混梅枝。
月射光偏莹，风回势转危。
联华怜鹤发，耐冷羡冰肌。
万壑填将合，千林压欲垂。
拂檐轻似粉，绕砌白于脂。
公已齐高洁，吾方守钝迟。
共欣占嗣岁，仍喜没多歧。
政已腾民颂，忠宜结主知。
会看颁紫诏，早晚下丹墀。

遣兴文楸内，微吟锦瑟旁。
泉声谷口静，月色竹阴长。
酒入肌肤晕，茶余齿颊香。
望穷却回首，此意造微茫。

霜林病叶日凋残，更觉平芜眼界宽。
天外碧云山共远，阶前明月水争寒。
愔愔夜气侵肌骨，戢戢诗愁入肺肝。
欲去自怜心未惬，为君满意更重看。

我发日已疏，尚喜鬓未斑。
晴朝试一沐，但觉盘水宽。
千梳发清快，凛凛肌骨寒。
脱落等秋箨，光润如春峦。
譬彼雨露滋，下泽枯蓬根。
乌云犹半湿，霜叶不加繁。
我生嗜疏懒，肯事形骸间。
一月半不理，垢腻何由删。
今辰新沐罢，快若沃狂澜。
呼儿奉禨饮，为作椎结团。
岁月寖相逼，欢娱心已阑。
看镜想勋业，森然欲冲冠。

又见雁南飞，远行人未归。
西风吹白发，肌瘦不胜衣。

文皇光明大式围，招来群策常低眉。
恩流动植到肌骨，民心与作邦家基。
岁月日逝阅天宝，桩撞家居恣纤儿。
妇后一日投三子，内间更纳寿王妃。
三纲俱紊今若此，渔阳叛将来犹迟。
骑骡入蜀事惨恻，灵武即位尤堪悲。
五郎父子较名义，直与安史分毫厘。
若非贞观基局牢，分披已作周东西。
临淮电击亦漫尔，汾阳韬略将何为。
后来更出颜元辈，深词大刻中兴碑。
艰难不少念厥祖，坐蒙前福仍夸毗。
鉴观陈迹动叹息，愿上文王圣德诗。

绍兴己卯武成庙，庙殿之栋三秀芝。
学官奔走暨多士，日遶百匝不暂离。
欲奏九重望恩幸，寒饿水火如切肌。
先期到堂白宰相，宰相曰可甚易为。
乐工伶伦饰金玉，拟荐清庙裁歌诗。
石时官忝博士职，岂敢立论超等夷。
曰此五行金沴木，木不曲直尝闻之。
将军鹰扬兆异气，弄兵往往忧潢池。
矧今裕民民未裕，圣虑日轸天下饥。
斯言一出自拭目，再召再逐弥岁时。
山东山西将与相，一天雨露均无私。
喜闻谋帅用乡士，乖崖以来无此奇。
目之所睹世有异，口不敢言人更知。
顷年喋血岷峨下，启此厉阶端自谁。
种芋从今我田喜，沤麻却得吾水滋。
中和薰蒸感瑞物，雪山增重阴云披。
昔人佳政喜传授，便谓子产胜子皮。
江南诸子识我语，帐下未忍骄群儿。
商山一曲似可作，出处恐笑山翁痴。
不如去学赤松子，掉舌三寸为帝师。

肌肤剪秋水，垂云出龙宫。
我意得子珮，笑许无言中。

未容谷雨泪胭脂，且趁晴风小小吹。
镜里日高酣睡起，也须瘦了一分肌。

荼{艹縻}薰肌屑沉水，郁李注脸匀丹砂。
子真吴市变名姓，仙种自是成一家。

接花莫接南北枝，姑射仙人冰雪肌。
一尘不食自然瘦，红红紫紫糠籺肥。

肌骨当初赫赤穷，面皮今日厚千重。
撩头搭尾应更点，嬴赛阇黎斋后锺。

旅愁不放上双眉，倚杖长吟李杜诗。
虎胆狼心须畏伏，凤肌鹤骨恣诙奇。
章非索海无成日，句想穿天有得时。
珍重公孙才力健，着鞭努力看追随。

玄冬万木落如扫，苦恨江梅开不早。
谁言菊后便无花，更有丁香慰枯槁。
雨膏碧叶剪琉璃，风荐幽葩喷龙脑。
小轩深院夜凄清，月白霜寒天色好。
素面含情宋玉愁，仙肌带湿真妃澡。
何人为取药中名，端为花能除病恼。
我时独步琼枝边，相向无言意倾倒。
临风三嗅更徘徊，研墨为花加品藻。

九日人间气象新，郑公家诞少康成。
玉山肌骨侵人莹，秋水精神照坐明。
奕世簪缨真烜赫，冲天头角正峥嵘。
愿公此日身长健，醉把茱萸泛寿觥。

肌体生鳞须飒毛，衰年怯冷欲儿号。
无人来绽韩公袄，有友能施范叔袍。
入手乍惊儒袖阔，披身尤喜义襟高。
书生忍冻谁相顾，共弊轻裘赖我曹。

盛德方居火，天王始服𫄨。
薰风生殿早，畏日到官迟。
莹雪罗初叠，含风葛乍披。
汗宁濡玉体，暑不近天肌。
表饰遵尼父，恩荣彼拾遗。
中宫同俭德，无愧葛覃诗。

羲和错冬令，寒燠常相兼。
在人为不常，时焉作贪廉。
玄冥当用事，如忌还如谦。
宜寒噤不嘘，群萌误抽尖。
既燠俄吹冷，夜寐黑不甜。
水行失其理，厥疾不可砭。
前日当孟冬，雷声震铜蟾。
三日辄大雪，飞花眩观觇。
逮此始逾月，屡变寒与炎。
晨起坐东窗，阳光快恩霑。
霜畦秀蔬苗，欣焉自腰镰。
顷刻变凛冽，枯藤怯提拈。
齿牙战霜风，缩舌疑衔箝。
架抽纷掀翻，谁能正牙签。
酒杯觉无力，瓶罄劳频添。
貂裘尚不暖，况无或衣缣。
兀坐拥黄䌷，脰作寒龟潜。
气血粟肌体，涕涶冰须髯。
红炉炽薪炭，旋觉寒星歼。
静思天壤间，万类何繁纤。
路傍泣冻馁，海角愁废淹。
羽毛有不庇，腥血有不燖。
岂堪当此时，可以吾身占。
殷勤语妻子，汝勿多怨嫌。
破被尚禁絮，漏茅可添苫。
人生苟知足，处此意亦恬。
但愿王化行，东西俱被渐。
尧天日舒长，有目皆可瞻。
寒生在陋巷，甘心事虀盐。
何须傍人门，炙手随奸𪫺。
耽耽王侯宅，笙歌下珠帘。
寒暑止温凉，焉知有穷檐。
否泰迭往来，祸福相依黏。
勿用倚彼玉，自分安吾蒹。
饱腹日三饭，蔽形衣一襜。
祁寒勿怨咨，庶用惩无厌。

海错千万族，惟蚝不能行。
潮来腹自饱，亦足遂厥生。
翻笑鱼蟹虾，晨夜何营营。
风味与江瑶，可以次第名。
荐身炮炙间，壳破材始呈。
北客昔南食，一见生怪惊。
故人居海滨，群鲜厌庖烹。
酷爱此味真，不假姜桂橙。
遥怜山间友，混迹黎与骍。
蔬肠久不饱，肌骨尫且狞。
巨房饷馋腹，一笑百念平。
岂为饮食欲，实见亲旧情。
谁知虀盐余，盘餐味常并。
故乡实堪恋，未用图西行。

江梅孤洁太绝俗，红杏酣酣风味薄。
梅花精神杏花色，春入莲洲初破萼。
胆瓶分赠两三枝，醒我沉疴不须药。
愿公及早办芳樽，酒晕冰肌易销落。

东君次第染群芳，更与南枝别样妆。
水涨春洲浮鸭绿，日烘花脸带鹅黄。
雪中琼蘂不多办，酒后玉肌无此香。
玉润冰清总佳士，驿筒相继赠春光。

月陂春色满花枝，国色天香照雪肌。
当日栽陪恐无地，如今谁保旧园池。

栖乌惊起天无月，化鹤归来顶不朱。
错认湖山作西子，眩人疑是玉肌肤。

肌肤冰雪鹤头丹，三峡相逢一破颜。
人折高枝如折桂，鸟衔余颗似衔环。
香传乐谱名尤重，红入诗家句莫攀。
来岁熟时先寄我，梦魂应到白云间。

立春三日余，霏霏下人间。
胡不瑞嘉平，天于此偏悭。
忽从何处来，顷刻堆尘寰。
投隙妙能入，遇圆巧成环。
侵凌到肌骨，点缀生容颜。
凝积遽如许，扫除良亦艰。
牧羊念大窖，拥马愁蓝关。
我时巴峡观，眩晃迷江山。
认峰失白盐，问俗非乌蛮。
岂无兴可乘，扁舟正宜还。

少陵诗史有遗阙，海棠名花辄湮没。
孤芳千载逢苏仙，竹篱一笑嫣然发。
我从蜀锦亭边来，遥入苍苍烟雨窟。
绮霞晓抹神女肌，香醪春醉明妃骨。
鲜鲜丝蘂垂更袅，点点燕脂匀未歇。
半含欲吐不胜情，沐露梳风睡明月。
为开酒尊苦多病，欲挿一枝羞白发。
照眼千株未观蜀，回首十年深忆越。
何人好事呼名友，姚魏不容矜阀阅。
凝香有地胡不植，负郭无园何处谒。
不烦飞鹄衔子来，自买芳根带花掘。
明年高堂来燕子，想见繁红映林樾。
栽花老守在何许，雁荡山中采薇蕨。
凭谁为问花消息，有梦遥惊山突兀。
自惭不是召伯棠，那得诗人歌勿伐。

夔州再见夏，炎瘴侵我肌。
两股忽浮肿，百药竟未治。
或言薏苡良，可以作粥糜。
恐坐伏波谤，腹中有珠玑。

江山遥望疑若无，隠隠渐露山规摹。
化工作山首安石，不着草木为肌肤。
吾乡石首黄金色，五年不见深思忆。
山头有石名偶同，长铗空弹不堪食。

薄宦真何补，居然滞拙艰。
无心图作佛，有疾愿藏山。
臂率愁肌减，毛惊暮领斑。
未能吴客问，谁恨越人弯。
学倦书刀废，呼慵博雉闲。
宁惭局辕下，为耻醉墦间。
直道胡论枉，空言分合删。
苍蝇徒扰扰，狂猘自{口颜}{口颜}。
上客迂飞盖，穷阎问闭关。
余光照徒壁，高辩破连环。
感激排非圣，栖迟触怒顽。
十年休赋蜀，二始欲睎颜。
昔有弹冠进，今将幞被还。
春休晴絮白，日入暝霞殷。
旧产平台侧，新田颍水湾。
吾游如不遂，岩樾试重攀。

要待花余见秋实，缥肌细肉荐盘珍。

暮年初仕涂，暇日但书策。
儒生余气习，笔端事挥斥。
政学两踈缪，篇章稍沉溺。
楚东会诗豪，酬唱奏金石。
逢场争出奇，遇险或遭厄。
忽溯三峡流，遥经数州驿。
庐山看未足，巫峰过尤惜。
西郊祠卧龙，东屯吊诗伯。
飞飞犹倦鸟，秋风送归翮。
同行得嘉友，鏖战交锋镝。
弛檐白蘋洲，天日去咫尺。
忠谊怀鲁公，霸业悲项籍。
奉诏还故乡，齿落肌瘦瘠。
涕泗拜松楸，荒芜翦荆棘。
心期乐田里，誓不绾铜墨。
橐虽无陆金，归幸全赵璧。
陛下忽误恩，泉南又分职。
入闽如入蜀，枯肠复冥索。
腰缘病减围，发为悲添白。
风仰秦君高，节慕姜相直。
恶语谁流传，同僚误刊刻。
吾乡老先生，吏事以儒饰。
新篇似庭燎，远寄箴我癖。
把酒欲细论，何时再沿檄。
阳春七十首，老艳万丈射。
招邀屈原魂，收召子厚魄。
惊开老病眼，喜见墨妙迹。
愿公倡斯文，用夏变蛮貊。

微臣守清源，一岁三乞祠。
俞音竟未拜，感荷圣主慈。
臣家素贱贫，仰禄救啼饥。
区区六年间，手把四郡麾。
道途压奔走，囊橐无余赀。
清源乃佳郡，风俗不待移。
民淳简狱讼，士盛敦书诗。
地远可藏拙，禄厚足自资。
今岁又丰登，千里人熙熙。
臣岂不愿仕，求闲欲奚为。
自怜蝼蚁生，福薄命最奇。
入境身即病，到官日呼医。
痰涎每上攻，旋晕势甚危。
药试何止百，灼艾无全肌。
臂疼如子美，齿落如退之。
脚患柳州肿，发垂孟郊丝。
饮食日减少，跬步须扶持。
残喘虽尚延，定非久远期。
况臣糟糠妻，盖棺将及期。
旅榇犹未还，儿女昼夜悲。
臣今官满考，臣去有二宜。
孰谓九重远，天高而听卑。
吾君不之告，肝胆将谁披。
庙堂二三公，误辱平日知。
今不怜向隅，恩复何时施。
愿于黼扆前，敷奏迫切词。
天日临在上，臣言非敢欺。
解官食祠禄，曲遂臣之私。
幽明俱受赐，感极涕泗垂。
沟壑倘未填，报国犹有时。

青春垂地风头恶，寒色侵肌雪意酣。
路转溪桥回马足，行穿松迳得僧蓝。
联裾正喜陪清赏，挥麈何妨共剧谈。
它日海邦传盛事，诗仙曾此驻鸾骖。

横枝冻雀昨夜死，水底黏鱼吹不起。
小伶切玉孤凤愁，九寸之管传生意。
舞雩山下逢丈人，植杖无语空逡巡。
再拜丈人欲识桑麻生长力，鬼蝶翻覆梅花春。
我于万物亦一物，何时春风到肌骨。
空山铁镝年月深，一语不破天地心。

东皇发生无贤愚，祝融长养无枯偏。
一般薰风同芊芊，何独芙蕖多靓妍。
小荷出水浮青烟，沈郎抛下买春钱。
相看高柄绿又圆，谁家绀幰驰长川。
美人酡颜立幰边，疑是水府集诸仙。
严妆一一皆青钿，凌波罗袜行蹁跹。
望中娟丽未足怜，别有一种尤天然。
珍珠帘卷水晶𫐌，不在铅华施紫绵。
冰肌玉骨妙无前，恍若广寒坠婵娟。
层台细蕊黄最鲜，俨然玉女侍尧天。
扬州盘盂休独传，拱手宜推先着鞭。
虽云红紫难差肩，未必时人眼所便。
一杯劝花且盘旋，慰我天涯尘土缘。
回首水乡兴益坚，鉴湖十里花相连。
无端名利苦萦牵，簿书丛里将三年。
何当归去守一廛，月明重上采莲船。

禹穴镇名山，神龙夙呵卫。
告成余此迹，天地相终始。
昔在绍兴中，吊古先君子。
探穴勇跻攀，慨叹不能已。
援笔赋会稽，兼述风土美。
趋庭童丱时，诵之能略记。
颇识寻幽趣，便有东游志。
道路阻且长，日月疾难恃。
此兴堕渺茫，转烛逾三纪。
两年寓临安，相隔才一水。
登览似可期，特未敢必耳。
今年正月末，乃不料行止。
云随渡江风，身着千岩里。
借问自何方，可访夏后氏。
或指高峰云，近在十五里。
是日天气清，好风濯衣袂。
兴来不假懒，偕行二三子。
犹子试上庠，邂逅亦能侍。
呼舟泛镜湖，肌肤扑空翠。
新荷点青钱，鱼行不相避。
水净无波涛，曾不逾时至。
舍棹叩仙扉，宫额赐龙瑞。
古道怪松引，重门老柏倚。
苔径稍深登，曲折穷幽邃。
巨石忽在眼，不与他石类。
势压千万山，魑魅敢睥睨。
人言为洞天，我忻识胜地。
当中生裂纹，旧传有深閟。
重玄锁关钥，莫测神灵意。
恋恋不能去，而有感于己。
平生喜搜访，幽山殆有契。
何以俛仰间，来游者三世。
先赋那敢攀，灵光诚自愧。
强裁五言诗，未能无习气。
诗成不须写，阿龟聊复识。

丽人春游相百十，此风长沙云旧习。
绮罗映肌白玉鲜，珠翠压鬓乌云湿。
借地持杯递呼唤，笑指花枝时小立。
晚风忽遣柳棉飞，竹迳梅亭巧穿入。
恼乱游人归不去，使我樽中无以给。
谁念朝来丘陇间，纸钱吹落无人拾。

江阔寒风痛括肌，村醪无力破寒威。
融霜点滴松间雨，爱日晴明身上衣。
闯竹柴扉黄犬吠，卧沙蓬艇白鸥飞。
烧痕已觉春来近，稍放青青出土肥。

底事春愁减玉肌，谁能獭髓为扶衰。
可怜傍𪩘临池处，非复嫣然一笑时。

往夏新阁成，拔去园中葵。
万花间千蕊，十夫劳徙移。
群香颇猗狔，密影初参差。
烈日吁可畏，时雨不能滋。
未秋叶先陨，欲冬柯已萎。
虚蒙灌溉恩，无复嫣然姿。
啅雀飞且止，不肯登空枝。
寒螀守枯荄，未忍相弃离。
永怀斩新日，岂料憔悴期。
谁呼殷七七，来伴红裳儿。
金鼎一剂药，返魂庸可追。
春来作高亭，绿沼扬清漪。
旧蹊类陈迹，远圃分芳蕤。
结根旬浃间，生意浑熙熙。
微白李赋质，小红桃入肌。
柳条无颜色，已含烟雨眉。
游蜂相召引，有底渠先知。
地力固自若，大钧不偏私。
竞秀非机巧，向衰非钝迟。
万物理固然，飏芬须得时。

黄山奇峰三十六，耸壑寿松多节目。
真工曲突扫芳煤，介圭拱璧陈玄玉。
浙河千里兹滥觞，万谷之皮捣冰霜。
肌理细腻色白皙，蜀网剡藤难雁行。
使君来自岷峨麓，曾赋客卿朝奏牍。
细字不作蝇头书，高文富有牛腰轴。
向来平步第一螭，勇退宛在番之湄。
陶泓毛颖幸旅进，快写元和圣德诗。

罗包肌理细，霜颗辅车香。
封殖贵濒水，逾淮非我乡。

重英迷宿雨，巧笑聘春风。
寿汝一卮酒，勿嫌肌太红。

犀角透鱼龙，石肌蕴星斗。
亦有无情花，枝头鱼贯柳。

江南酒美樽不空，十年醉倒梅花中。
经行所见略可谱，一一秀骨含仙风。
不将铅华污真色，亦有醉脸匀春红。
重英千叶两何好，玉立但喜肌微丰。
红绡金缕变新样，品异独许天香同。
花开到处即吾圃，水寒月淡烟空蒙。
醉来踏雪更起舞，长歌目送南飞鸿。
自后春归厌寂寞，坐觉桃李难为容。
忽惊横轴入吾手，世上犹有丹青工。
扶疏清影卧空碧，一笑似喜曾相逢。
君家亭馆安用此，此物自昔添诗穷。
诗成妙手傥不惜，画我曳杖穿芳丛。

故人招我千山里，也有仙葩巧送春。
麝馥染衣金缕重，酒红生粉玉肌匀。
洛城景物知谁纪，寒食风光触处新。
莫把天香调行客，晓妆留与绿窗人。

黟江新样水晶球，冰雪肌香体更柔。
弹压风光知第一，酴醿玉蘂见应羞。

佳人睡起懒梳头，把得金钗插便休。
大抵还他肌骨好，不涂红粉也风流。

得生固么陋，宅体仍秽卑。
巢穴我襟裾，食饮吾肤肌。
毒比蚤蚊炽，类兼蚋蚁微。
阴幽巧相传，不知来何时。
殄馘未掩戈，遗妖复蕃滋。
观处初若无，掇之或如遗。
捷走欲违祸，深藏殆知几。
窜壁尤恶啄，潜沙更危机。
处头与物化，遂使白变缁。
称臣托疵贱，名官惭素尸。
扪摸傲逆温，梳爬厌懒嵇。
吉凶陋巫占，彼岂能先知。
殊快勇夫射，宁辱达士讥。
蚩儿厌膏粱，兀坐如瓠肥。
屠门饫雄餐，亦足饱汝饥。
我身如枯株，但有骨附皮。
嘬啮竟何得，馋吻亦及之。
夜眠辍佳梦，昼坐伤沉思。
往往暴丑形，或为洁者嗤。
抑搔两甲折，掩捕双目疲。
期我犯不校，责人所难为。
汤沐犹宽恩，磔裂乃所宜。
吏贪摩其牙，巨力犹足支。
舐糠及小家，此岂禁鞭笞。
愿作秋禽狝，毋使蔓草滋。
虱去息疴痒，贪惩消怨咨。
仁者恶害人，勿谓伤吾慈。

芙渠固佳产，其末亦奇绝。
此土乃物宜，厥包比柚橘。
蔓引茎自遂，泥蟠体仍洁。
一丝戏傀儡，众窍殒鯈忽。
七月陂塘秋，千盖偃寒碧。
俚语名带花，脆嫩若无骨。
如船近诳诞，似玉孰追削。
瞿昙况真理，秽浄本同出。
花实根相连，因果非两法。
君看入口处，一片疑嚼雪。
溽暑肌如熏，毒酲肺欲裂。
只应萧爽时，便是清凉国。

祝融职司南，凭宠不遗力。
呀呀三足禽，败羽悬枯腊。
釜鬵糜碎鳞，无地此身着。
楚炬方烘秦，汤征未自亳。
梦想千丈冰，快踏赤两脚。
少憩修竹林，泉水鸣{氵虢}{氵虢}。
岸巾对飒爽，污垢亦小濯。
蒯通据鼎耳，反唇乃幸脱。
叩头祝西风，驾言马可秣。
危喘已强支，旦夕恐不续。
俗情傲寒灰，赴热犬争骨。
灼肌岂暇顾，甘作蛾殒烛。
君看孟尝客，乃笑翟公雀。
呼儿进胡床，佳月可人白。
一醉无渭泾，举盏新酒滑。

不是春愁减素肌，从来鹤骨可能肥。
便将梦里一般看，恐是幽人作蝶飞。

妆淡洗逾靓，肌香薰不成。
皎然月露姿，一笑午景晴。
聊移梦蝶床，相对户不扃。
谁令风雨暴，睡起春纵横。

天地无情处，青林不动时。
扇车热炉鞴，竹簟煖琉璃。
蝉喘烟生树，蚊饕汗浃肌。
不知秋后鬓，留得几茎丝。

老火西驰烧邓林，此花孤绝更清深。
犀纹隠隠通肌骨，羽葆层层间彩金。
残蕊尚堪然古鼎，生香长得泛秋砧。
形容尽入诗人笔，不为唐贤叹陆沉。

渔舍时时须一到，水光山色浄相亲。
玉肌花貌不须替，自有阳台行雨人。

艰难要经历，勿为居所移。
方兹冒雪行，有愧在家时。
杯酒全无力，春寒易著肌。
谁能念此老，团坐有痴儿。

东坡尝作老饕赋，姜子年来老更饕。
血气已衰肌肉瘦，正如槁木渴春膏。
伯仁若见求牛炙，毕卓如逢觅蟹螯。
颔{月隺}酒鲭和海错，晚菘春韭杂溪毛。
搜寻奇味须儿辈，调芼精能付主庖。
君子固知居远杀，老人讵可食无肴。
邻翁时喜分甘脆，侍妓偏能佐酒醪。
万事灰心唯有此，婆娑牖下任陶陶。

括苍云水窟，刺史神仙宅。
窈窕九折通，髣髴三山隔。
千峰郁崔嵬，一派绕清激。
境浄不可唾，崖倾谁敢迫。
崇桃炫春红，积李缟夜白。
樵唱递往来，渔舠时出没。
闲招鸾凤侣，间访烟霞客。
替玉肌花貌，有水光山色。
使君玩世士，爱奇忘寝食。
不忧橐无金，自喜足有力。
欲具航海舟，从公登山屐。
早晚归去来，飘然谢朝帻。

吾州近在西山麓，雪山万仞临冰谷。
小楼森森阅三伏，清簟疏帘对棋局。
肌肤凄凛起芒粟，肝肺峥嵘叠琼玉。
香泉向夕初罢浴，桐竹生风吹细縠。
九衢憧憧车击毂，黄尘赤日汗可掬。
还家欲休客陆续，借与此诗令一读。

气盖冰霜劲有余，江邉见此列仙癯。
清寒直入人肌骨，一点尘埃住得无。

竹篱曲曲水边村，月澹霜清欲断魂。
商略前身是飞燕，玉肌无粟立黄昏。

宝元元年西夏叛，天子命将临戎行。
二年孟春果来寇，高奴城下皆氐羌。
五原偏师急赴敌，昼夜不息趋战场。
马烦人怠当劲虏，虽持利器安得强。
二师覆败乃自取，岂是廊庙谋不臧。
朝廷又选益经略，三幕贤俊务所长。
或取李悝备边策，或欲五道出朔方。
仲夏科民挟弓矢，季冬括馿赍道粮。
官军未进复犯塞，搴旗杀将何倡狂。
遂令士卒愈沮气，欲使乘障胆不张。
我愿助画迹且远，侧身西望空凄凉。
庶几一言可裨益，临风欲寄鸟翼翔。
所宜畜锐保城壁，转馈先在通行商。
守而勿追彼自困，境上未免小夺攘。
譬如蚊虻噆肤体，实于肌血无大伤。
此言虽小可喻远，幸公采用不我忘。
诚知公虑若裴度，圣上听用同宪皇。
当时岂不历岁月，犹且众镇未陆梁。
况今鹰犬乏雄勇，便拟驰骋徒苍惶。
且缓须时励犀卒，终期拉朽功莫当。

河汉横斜斗柄低，啼鸦掠水未成栖。
怪生凄爽侵肌骨，船系秦皇酒瓮西。

寒生肌粟苦衣单，瘦减头围觉帽宽。
荒寂在家犹逆旅，穷空养老亦蔬餐。
柴青灶突腾烟细，膏尽灯缸照字难。
犹喜新醅三斗熟，半窗梅影助清欢。

畏暑中夜起，出门月露清。
晶荧卧银汉，错落低玉绳。
网户闭妙香，石楼栖古灯。
风从何处来，殿阁微凉生。
桂旗俨不动，藻井森上征。
榱楣共突兀，鬼物相枝撑。
彭觥铁拄杖，磔磔栖燕惊。
俗人岂解事，鼻息春雷鸣。
大星送晓来，四窗炯微明。
颢气澡肌骨，栩栩两腋轻。
乘风欲归去，骖鸾羾青冥。
却恐方平知，浪得狡狯名。

竹坞拨沙犀顶锐，药畦粘土玉肌丰。
裹芽束缊能分似，政及莱芜甑釜空。

冷云去仍来，冻雨落还歇。
平明一篙涨，珍重送船发。
端成南溪泛，宁复东堂谒。
何时公三日，请泽看山笏。
恩勤一未报，终古铭肌骨。
幡幡迹虽远，耿耿心不没。
门阑如水波，永印此孤月。

山精媒长生，仙理信可诘。
梨枣本寓言，杞菊亦凡质。
幽人爱臞儒，药鼎荐珍物。
绝粒谢烟火，耘苗换肌骨。
摩挲莱芜甑，尘生不须拂。

雨洗新秋夜气清，悴肌无汗葛衣轻。
画檐分月下西壁，络纬飞来庭树鸣。

凌高蹋危峰，斗下𫖯幽谷。
仙英馥椒兰，嘉荫矗旄纛。
空翠元不雨，泄云自膏沐。
暑绤森有棱，瘁肌凄欲粟。
白崖如负依，金界奠苍麓。
众峰拱二八，娟妙绕重屋。
真人与尊者，幽居接松竹。
呼之傥肯应，留我试餐玉。

暑魃方肆行，羽孽亦厉习。
肖翘极么魔，坱圠累辟翕。
湿生同粪蝎，腐化类宵熠。
初来闹郭郛，少进亘原隰。
嘤如蝇声薨，聚若螽羽揖。
俄为殷雷哄，遂作密霰集。
口衔钢针锋，力洞衲衣袭。
啾声先计议，着肉便嘘吸。
立豹犹未定，卓锥已深入。
血随姑嘬升，势甚辘轳汲。
沉酣尻益高，饱满腹渐急。
晶晶紫蟹眼，滴滴红饭粒。
拂掠倦体烦，爬搔瘁肌涩。
救东不虞西，擒一已窜十。
新瘢蓓蕾涨，宿晕斑斓浥。
竟夜眠展转，连床叹于悒。
云何人戚欣，乃系汝张歙。
驱以葵扇风，熏以艾烟湿。
檠长镇藏遮，帐隙亟补葺。
火攻惮秽臭，手拍嫌腥汁。
伏翼佐扫除，网蛛助收拾。
薄暮汹交攻，大明讧未戢。
牛革厚逾毡，鲎介铦胜钑。
遭汝若欲困，嗟人何以给。
夏虫虽众多，罪性相百什。
蜂虿岂房栊，虮虱但裈褶。
羊膻蚁登俎，骥逸虻附馽。
蠓惟舞酰瓮，蟫止祟书袠。
蚤为鸺所撮，蝇亦虎能执。
彼愆可贳死，汝罪当献级。
凉飙倏然至，丑类殆哉岌。
一吹嘴吻破，再鼓翅翎絷。
三千蹀颉利，百万走寻邑。
快哉六合内，蔑有一尘立。
虚空既清凉，家巷得宁辑。
鸡窗夜可诵，蛩机晓犹织。
雨帘绣浪卷，风烛泪珠泣。
客来添羽觞，人静拂尘笈。
恍还神明观，似启坏户蛰。
消长谁使然，智力讵能及。

丰肌弱骨自喜，醉晕妆光总宜。
独立风前雨里，嫣然不要人持。

寒入仙裙粟玉肌，舞余全不耐风吹。
从教旅拒春无力，细看腰支袅袅时。

幽栖先自懒衣裳，秋暑薰肌汗似浆。
对客绪言多勉强，谋家生事总荒唐。
蚤眠不待星当户，晚饭常占日半墙。
莫道闲中无外慕，朝朝屈指望新凉。

病身柴立手亦龟，不要人怜天得知。
一寒度夕抵度岁，恶风更将干雨吹。
作祥只解诳饥腹，催老偏工欺短髭。
透屋旋生衾里铁，隔窗也送砚中澌。
揽衣起看端不恶，两耳已作冻菌危。
似明还暗静复响，索我黄绢挥乌丝。
误喜家贫屋骤富，不道天巧人能为。
忽思向来旅京国，瘦马断鞭包袖持。
红金何曾梦得见，茧生脚底粟生肌。
残杯冷炙自无分，不是不肯叩富儿。
独立西湖望东海，海神驾雪初来时。
眼花只怪失天地，风横并作翻帘帏。
飞来峰在水仙国，九里松无尘土姿。
只欠杖头聘欢伯，安得醉倒衣淋漓。
犹遭天子呼野客，催班声里趋丹墀。
如今四壁一破褐，雪花密密巾披披。
诗肩浑作远岭瘦，诗思浪与春江驰。
茅柴乞暖却得冷，聊复尔耳三两卮。
东坡逸足电雹去，天马肯放牦牛随。
君不见溧阳县里一老尉，一句曾饶韩退之。

衣染龙涎与麝脐，裁云剪月作冰肌。
小瓶雪水无多子，只𥮾横斜一两枝。

翡翠堆头乱不梳，梅花脑子糁肌肤。
夜来急雨元无事，晓起看花一片无。

夏欲尽头秋欲初，小凉未苦爽肌肤。
夕阳幸自西山外，一抹斜红不肯无。

挂冠大谷肯干时，饤坐风流特地奇。
骨里馨香衣不隔，胸中冰雪齿偏知。
卖浆碎捣琼为汁，解甲方怜玉作肌。
老子醉来浑谢客，见渠倒屣只嫌迟。

翟园看梅不满眼，载酒何曾倾一盏。
空有千株半未花，欲剪一枝无可拣。
归来却登多稼亭，玉妃骤降千娉婷。
素罗衣裳濯瑶水，珠宫楼阁开银屏。
国香万斛量不尽，雪岭诸峰互相映。
身骑白凤绕琼林，肝胆透寒骨毛冷。
看来只是两株梅，如何遣侬心眼开。
花头密密纷无数，萼萼枝枝砌成树。
夕阳斜照光烛天，微风欲度遮无路。
君不见侯门女儿真个痴，獭髓熬酥滴北枝。
又不见画工兔颖矜好手，冰水和铅描玉肌。
先生不能奄有二子者，报答风光只有诗。
今夕不醉仍无归。

狐公韵胜冰玉肌，字则未闻名季狸。
误随齐相燧牛尾，策勋封作糟丘子。
子孙世世袭膏粱，黄雀子鱼鸿雁行。
先生试与季狸语，有味其言须听取。

少年絜而腴，茸茸颔有须。
冒热跨马去，去去天王都。
借问去何谓，就医将疾驱。
客曰实诳我，健壮其非夫。
敢告固不绐，但怪所见愚。
瘠者未必病，病者未必癯。
天马不着肉，日走万里途。
山熊岂无膏，养体唯恐痡。
滞结在于内，安得形肌肤。
厥貌虽美好，厥疢勿须臾。
疗之欲其渐，炽之非爱躯。
此行不饮别，安得持酒壶。

征骨化为尘，柔肌化为石。
高山共苍苍，临水望脉脉。
青云卷为发，缺月低照额。
千古遗恨深，终不见车𫐄。

老肌瘦腹喜食热，况乃十月霜侵肤。
与君共贫君饷我，吹虀不学屈大夫。
前时我脍斫赪鲤，满坐惊睨卒笑呼。
诚知举箸意浅狭，一餐岂计有与无。

曾非雀与鼠，何彼大仓为。
狐裘破不温，黄狗补其皮。
霜花逐落月，缀在枯槁枝。
予年过五十，瘦寝冰生肌。

木蕖何似水芙蕖，同个声名各自都。
风露商量借膏沐，燕脂深浅入肌肤。
唤回春色秋光里，饶得红妆翠盖无。
字曰拒霜浑不恶，却愁霜重要人扶。

酒香端的似梅无，小摘梅花浸酒壶。
莫遣南枝独醒著，一杯聊劝雪肌肤。

桃花薄相点燕脂，输与梨花雪作肌。
只有垂杨不脂粉，缕金铺翠衬腰支。

一点胭脂染蒂旁，忽然红遍绿衣裳。
紫琼骨骼丁香瘦，白雪肌肤午暑凉。
掌上冰丸那忍触，樽前风味独难忘。
老饕要啖三百颗，却怕甘寒冻断肠。

中和节后社前时，春到园林最晚枝。
弄水不冰携扇手，登台犹粟向风肌。
鸟乌声里山光湿，花柳阴中日脚迟。
北望翟园春正闹，海棠锦绕雪酴醾。

墨家者流老蒲仙，碧梧采花和麝烟。
华阳黑水煎胶漆，太阴玄霜作肌骨。
龙尾磨肌饮鼠须，落点髹几几不如。
夷甫清瞳光敌日，一见墨卿惊自失。
后来夔川有梁杲，尔来黟川有吴老。
亦追时好得时名，竟为蒲生竖降旌。
吴滋往往玄尚白，梁墨湿湿黐黏壁。
南宫先生来自西，惠然赠我四玄圭。
我无鹊返鸾回字，我无金章玉句子。
得君此赠端何似，兀者得靴僧得髢。
安得玉案双鸣珰，金刀绣段底物偿。
送似龙涎心字香，为君兴云绕明窗。

墨家者流老蒲仙，碧梧采花和麝烟。
华阳黑水煎胶漆，太阴玄霜作肌骨。
龙尾磨肌饮鼠须，落点髹几几不如。
夷甫清瞳光敌日，一见墨卿惊自失。
后来夔川有梁杲，尔来黟川有吴老。
亦追时好得时名，竟为蒲生竖降旌。
吴滋往往玄尚白，梁墨湿湿黐黏壁。
南宫先生来自西，惠然赠我四玄圭。
我无鹊返鸾回字，我无金章玉句子。
得君此赠端何似，兀者得靴僧得髢。
安得玉案双鸣珰，金刀绣段底物偿。
送似龙涎心字香，为君兴云绕明窗。

太空无壁不可幄，颠风莫动花肌薄。
一春才有一日晴，帝里游人争出城。
青天如水绿烟灭，晴与海棠成两绝。
坐中宾主诗中仙，开口挥毫俱玉雪。
清泉白石欠此翁，若为插脚鹓鹭丛。
老眼作花花作晕，多惭猿鹤频相问。

以酒为名却谤他，冰为肌骨月为家。
借令落尽仍香雪，且道开时是底花。
白玉梢头千点韵，绿云堆里一枝斜。
休休莫𣃁西庄柳，放上松梢分外佳。

梅出稽山世少双，情知风味胜他杨。
玉肌半醉红生粟，墨晕微深染紫裳。
火齐堆盘珠径寸，醴泉绕齿柘为浆。
故人解寄吾家果，未变蓬莱阁下香。

水沈国里御风归，栗玉肌肤不肯肥。
元是金华学仙子，新将柿叶染秋衣。
不应装束追时好，无乃清癯悔昨非。
为妒尤郎得尤物，故将七字恼芳菲。

冰为仙骨水为肌，意淡香幽祗自知。
青女素娥非耐冷，一生耐冷是横枝。

岁岁东风二月时，司花辛苦染晴枝。
夜输百斛蔷薇水，晓洗千层玉雪肌。
寒食清明空过了，姚黄魏紫不曾知。
春愁蹙得眉头破，何处如今更有诗。

红芙蕖杂白芙蕖，红底终稠白底疏。
速折当头一莲叶，莫令遮却雪肌肤。

腊里花开已是迟，西湖十月见琼肌。
岭头犹说南枝暖，却向淮南觅北枝。

艳翠春销骨，妖红醉入肌。
花仙别无诀，一味服燕支。

夜烧银烛卷金卮，猛落天花醉未知。
若怯一寒都不看，却教六出更投谁。
开门片片洒人面，送眼山山呈玉肌。
才雪又晴晴又雪，吴中风物许清奇。

玻璃盆泻瑠璃水，素娥晚妆欲梳洗。
报道虚皇筑雪宫，一架半间三万里。
却嫌广寒未苦宽，要借新宫作上元。
先烦玉妃整羽卫，次遣青女褰云关。
渠侬旧有七宝藏，封在琼楼楼顶上。
中藏脑子万斛强，轻明片片梅花样。
急呼滕六取将来，更和端叶挼作埃。
狂抛乱撒不停手，满空碎下真珠胎。
乾坤立变水精阙，云衢透冷天街滑。
姮家催索水霜袍，肌粟衣铢添不彻。
银轮冻作一团冰，望舒堕指推不行。
兔啼蟾泣滴成露，海东飞上金鸦精。

看尽徽苏谱与园，牡丹未见粉丝君。
春罗浅染醋红色，玉板蹙成裙折纹。
头重醉余扶不起，肌香淑处澹仍芬。
老夫生有栽花癖，客里相看为一醺。

旁招近侍自江都，两岁何曾见国姝。
看尽满栏红芍药，只消一朵玉盘盂。
水精淡白非真色，珠璧空明得似无。
欲比此花无可比，且云冰骨雪肌肤。

溪水留我住，溪月愁我归。
望后月更佳，昨宵未为奇。
大都月色好，一岁能几时。
人散长是早，月来长是迟。
初出如大瓮，才露金半规。
不知独何急，下如有人推。
忽然脱岭尖，行空安不危。
似爱溪水浄，下浴青瑠璃。
明珠径余尺，沈在千顷陂。
我欲刺双手，就溪取团晖。
白小忽乱跳，碎作万金徽。
须臾波痕定，化为水银池。
夜久看未足，风露欺病肌。
我能尚小留，瘦藤歌式微。
一笑顾群从，来夕肯集兹。

风林露圃天欲霜，柿红栗紫橘弄黄。
老夫忍馋不忍尝，丁宁笾人莫取将。
朝来栗姬羽化去，逋其木奴三百户。
乌椑士子散如烟，检校不知渠去处。
山僮相传皂衣郎，字曰季狸氏奇章。
上树千回一霎强，连夜剽掠积廼仓。
并吞又向黎侯国，罗人救黎遂禽获。
白茅面缚来献俘，玄端貂裘瓠肥白。
解骖荐渠登相门，立谈封作糟丘君。
旁招披绵拉通印，日侍尊俎嬉平园。
玉肌生憎粗手削，须防东坡诵冤著。

月色如霜不粟肌，月光如水不沾衣。
一年没赛中元节，政是初凉未冷时。

月中露下摘荼糜，泻酒银缾花倒垂。
若要花香薰酒骨，莫教玉醴湿琼肌。
一杯堕我无何有，百罚知君亦不辞。
敕赐深之能几许，野人时复一中之。

不是齐堂觳觫生，如何双抵独峥嵘。
犀中忽有红尖角，天上也无甜底冰。
只爱衣裳桃杏浅，谁知肌骨雪霜明。
酒徒苦问渠名姓，无姓无名字子陵。

晨兴换新衣，视身忽潜愕。
腹皮皱百折，髀肉宽一握。
沈疴两年余，衰体半标落。
且留宿尘垢，莫遣新澡濯。
未澡体尚肥，既濯肌转削。
无发已是僧，有骨不如鹤。
明年方八十，似觉九十著。
寡食幸自清，辟谷底须学。
便可作飞仙，御风上云幕。
如何肥瘠想，犹有秋衣作。

有竹无花山泽癯，有花无竹雪肌肤。
洛阳城里花连竹，迂叟规模定不迂。

先生岂比习池徒，薄酝仍惭校尉厨。
献粣聊将追粔籹，𫗦糟只欲伴屠苏。
削肌知自何人手，灌顶疑尝释氏醐。
必许寻花兼问柳，敢辞挈榼更提壶。

满架冰肌合碧云，翻阶翠袖映红裙。
玉堂只有金沙在，伴直明朝又属君。

雨浥燕脂落，肌丰骨肉匀。
方知杜陵老，曾写此花真。

客嘉合馈五先浆，竹好仍生一味凉。
天与冰肌胜傅粉，星驰火齐捷飞黄。
将雏华表疑丁令，唤渡京江忆杜娘。
屡枉新篇谁可拟，一川烟草贺横塘。

曩把司农节，蠲民百万资。
公今随夜旦，谁与疗疮痍。
贮羡时包匦，捶人吏剥肌。
九原难再作，堕泪阅丰碑。

涉海神仙夸蓬莱，登陆胜地称天台。
天台枕海连四明，万峰千岭相萦回。
赤城绣出绮霞色，瀑布界破瑶山青。
神仙居处寸步有，游人白日迷杳冥。
剡溪昔年有二客，五月此山同采摘。
只知采采不盈筐，不觉行行失归陌。
龟肠蝉腹忽鸣饥，倾壶进食欲令谁。
山桃一颗垂林畔，共食歘然肌骨换。
下山得水涧石中，以手饮之还濯盥。
又见芜菁出山腰，一杯圆转中流漂。
二人相顾却相谓，此地去人应不遥。
过溪水深四尺许，又度一山逢二女。
韶颜艳色世所无，南国东邻何足数。
笑唤刘晨阮肇名，相识浑如旧有情。
问郎若个来何晚，遂即殷勤相奉迎。
入户幔帷殊不恶，错落珍珠与璎珞。
只将左右几青衣，也胜人间夸绰约。
逡巡进脯饭胡麻，琼杯片片斟流霞。
不知仙客来何处，各把宫桃庆女家。
歌吹嘈嘈张内乐，颜色有欢情有乐。
金鸦飞入向虞渊，客散虚堂掩帘箔。
夜深各拥一仙娥，泛泛鸳鸯在绿波。
和鸣乍自秦箫起，行雨初从楚梦过。
瞥然一留因半载，天气常如三月在。
百鸟哀鸣不可闻，感此茫茫愁似海。
俗缘未断身未轻，思归日有求归声。
更招女伴作离乐，共写深衷无限诚。
曲终一出山中洞，万里云烟空目送。
归来不见去时人，寂寞惊魂若春梦。
子孙虽在不相知，欲寻旧路已多歧。
棋迷柯岭难重见，花失桃源空自悲。
风流云散令人惜，至今犹唱阮郎归。

一别经年见未曾，冲寒相值意凌兢。
肌肤姑射仙人雪，品格中山孺子冰。
清浅池塘春未动，黄昏篱落月初棱。
从来自倚心如铁，被恼如今似少陵。

横枝梅花最先开，影著清浅无纤埃。
寿阳妆额依然在，姑射冰肌何处来。
无数雪花新点缀，几番霜鬓独徘徊。
想见怀安官道侧，十里洁白如琼瑰。

着地晶莹月在沙，忍寒聊作短歌夸。
煖肌未办裁驼褐，露趾唯应有革𫖇。
细点竹梢添爽洒，偶经梅蘂映横斜。
何当既积还消后，剩取清泠试叶嘉。

洗尽红妆见玉颜，一年相别此时看。
房陵粉水休争白，姑射冰肌巧耐寒。
自爱一枝横竹外，未须千树绕江干。
东风也是相欺得，已作和羹一点酸。

密雪乘风逞素肌，穿窗透隙入帘帏。
漫空隠隠琼瑰屑，乱眼纷纷鸥鹭飞。
三客新成梁苑赋，六花又舞谢庄衣。
回思拜表明光罢，携得香烟满袖归。

翦水轻花着地消，弱肌无力倚风飘。
欲知回旋空中舞，恰似杨家静婉腰。

竹外江头带雪看，花中清绝画应难。
玉肌莹骨冰姿瘦，单着生绡怯暮寒。

玉肌冰骨不多枝，半映清池半近篱。
寒雪尚迟新月早，横斜分影到涟漪。

疏枝倚竹更临池，一饷清寒瘦雪肌。
恰似玉儿初识面，朱唇苏颊总相宜。

小臣生长宣和初，深仁浃髓沦肌肤。
只今白首冯唐似，何幸清斋拜鼎湖。

金谷坠楼人已远，楼前首饰尚堪寻。
谁家玉面雪肌女，淡扫蛾眉方称簪。

午树碧云合，星虚紫微垣。
赤肌风露香，绕齿冰雪温。
六月瘴雾湿，荔枝照黄昏。
江乡有此族，亦堕梅雨村。
白日走岩谷，红尘倾市门。
相如有酒渴，取蜜倾银盆。
一赏风味足，无使妨盘飧。

青奴初不下房栊，肌骨玲珑雪未中。
八月华胥人自到，可怜尘壁卧西风。

沧溟浩淼浮寰区，八纮九野水所储。
介虫族类信众伙，穷极诡怪堪嗟吁。
巨鳌屃赑冠灵岛，应龙连蜷颔骊珠。
异哉斯鱼盈百尺，失水安得波涛俱。
妖蜃疑遭旌阳絷，长蛟端被周处诛。
井蛙不识东海若，鸒斯宁信北溟鱼。
聚观堵墙骇莫辨，妄意其名能自呼。
鬐鬣坚顽侔铁角，肌肉硕大争翦除。
真成潜虬厄水{氵裔}，谁谓王鲔惟山居。
矧过屠门快大嚼，况鼓庖刀砉投虚。
罔能深藏类谷鲋，忽从变化同隙驹。
独茧岂羡詹何巧，巨犗还笑任公踈。
滩涘寄命在顷刻，神龙鱼服丧厥躯。
嗣宗诗成出月胁，博考传记搜秘图。
饿氓殍腹属厌幸，脔取凌晨俄过晡。
老饕染指饫鼋鼎，里闾载酒行以车。
阿咸得句不敢出，身同惠子方据梧。
暴殄天物古所戒，志怪泚笔将特书。

婺女新梨玉雪如，姑山绰约想肌肤。
使君应唤纤纤手，饤座风流近酒壶。

城中有四灵，麟凤神龙龟。
凤翔兮千仞，麟兮不可羁。
天用莫如龙，在在风云随。
拙哉老督邮，何时列于斯。
浪言莲上巢，甘作床下支。
床支木为辱，刳剔良可悲。
陂塘溢春水，爬沙闯晴曦。
渔师舍网罟，掇取如拾遗。
解甲伏砧砆，哀鸣极呜咿。
卜师更安忍，钻灼无完肌。
有身不自灵，昔闻今见之。
百金出敝楮，骈首还清漪。
千岁善保汝，左顾非我期。
愿言贻日者，吉凶访藂蓍。

忽见纷然堕，方惊甚矣衰。
已拼蓬换鬓，其奈粟生肌。
忆昔如黄犊，当轩塑白狮。
踏模鞋透指，印貌面皴皮。
衮作球行地，团成烛照帷。
檐冰充铎振，盆冻当钲捶。
壮岁身仍健，边城景又奇。
高楼观乱落，平野看横吹。
犬跃凌晨出，骢骄尽夜驰。
三杯羞饮帐，百韵笑僵歧。
往事今如梦，前欢竟是谁。
非干为客苦，不是罢官悲。
溜响关门听，阶明映牖窥。
探深时遣婢，嘬冷更防儿。
喜妇添红炭，娱亲奉绿卮。
不知戎幕出，何处蹇馿骑。
上将分羔酒，诸军击鹜池。
定须吟铁甲，应不恋金丝。
樵足锺山顶，渔蓑淮水涯。
金陵无限思，有底句来迟。

遇物无污洁，经林失盛衰。
坐令砖似玉，立见发如肌。
乌化瑶池鹤，骓成石阙狮。
倾都陈鹭翿，连野猎麑皮。
山裹青螺髻，城张白凤帷。
佛宫迷铁塔，御路翳金槌。
旟旆纷斜整，驾鹅杂正奇。
四弦秾李抹，三弄落梅吹。
旧积新仍压，前驱后更驰。
舞狂宁俟拍，行乱不遵歧。
扬布疑非我，何郎竟指谁。
孔淄应不涅，墨素遂无悲。
勇势将门塞，纤形探隙窥。
欹倾愁屋壁，踊跃羡童儿。
盖垤危翻瓮，填坑骇掷卮。
屐深知夜过，蹄浅认朝骑。
冻合将平海，冰坚已实池。
羲和光夺色，鸟雀命悬丝。
后阵多难测，阴机远莫涯。
看云方浩浩，望霁故迟迟。

生憎词客并诗客，只解悲秋不爱秋。
玉作花肌娇不柰，金妆宝靥笑无休。
桂香夜夜薰罗袖，蕣彩朝朝艳醉眸。
脱尽画桥千尺柳，舞腰如束更风流。

去年话别春风前，今年相见菊花边。
忽然来说二年梦，偶尔亦是三生缘。
弟兄金玉吾所敬，肌肤冰雪人可怜。
四海难逢一樽酒，逸群那更有吴髯。

角羁小小未多知，但识堆盘果实奇。
星女机边榴粲粲，炎官伞底柿累累。
绿皱紫壳如拳栗，玉液金肌似碗梨。
愿得仙翁千岁寿，长分余颗及孙儿。

花草春时迹远，风霜急处心夷。
生怕枕帏收去，粉香脂气薰肌。

长恨独醒无赖，和英餐向冯夷。
我自浮沈酒里，鹅黄薰透香肌。

霜神亦有丰韵，未可寻常等夷。
赤尽江头枫叶，却能遍护花肌。

食杞何须慕陆，采薇未用夸夷。
别有寒潭秋蘂，能留鹤发松肌。

暖风和日花时，不共人争丑夷。
自爱霜深月冷，累累金粟生肌。

断无罗绮追随，政要儿曹鄙夷。
千古一人知己，重阳无酒温肌。

人道花生绝域，此花或系西夷。
薝卜林中妙馥，金光明里真肌。

若使荆公作谱，却须派出东夷。
补落伽山传种，阎浮檀水成肌。

欲唤群仙指定，衣装似学希夷。
金母为涂娇晕，黄姑与炼仙肌。

我欲询之元亮，但言前路威夷。
且约黄花共醉，门前尘土侵肌。

淡白轻黄著绛跗，截肪蒸栗玉肌肤。
品题道骨谁高下，着莫清香似有无。
野服黄冠离世士，缟裙瑶佩列仙儒。
春风底处无红紫，谁肯冲寒到玉湖。

枯疏寒影变丰庞，的皪冰肌染沁黄。
难免世人栀蜡议，赖凭天骨蕙兰香。
情知不作和羹计，老去谁能弄粉妆。
却笑南枝心未死，寿阳新额小红裳。

我爱卢家道子贤，悼亡之后只萧然。
虎儿向我能求字，玉雪肌肤更可怜。

瘴土风烟那有此，却疑姑射是前身。
冰肌玉骨谁消得，付与霜台衣绣人。

楼上箫声欲断魂，仙官分与一枝春。
旋摧妆额添新样，细撚香须数玉尘。
月下精神宜淡贮，雪边肌体更清匀。
老来花事无消息，只有君诗当写真。

邂逅溪源一梦中，空余罗袖叠春丛。
生怜烟杏匀肌薄，不分江梅映肉红。
要识临塘比西子，便须索酒对东风。
随君拄杖敲门去，莫惜觥船一棹空。

至和癸巳十二月兮，友人语我火犯房。
芒射钩钤而拂上相兮，祸非弼臣谁可当。
昨日闻太宰悟天道而畏忌兮，归卧其第三拜章。
太宰既不得请而赐黄金百两以为寿兮，谏官御史犹击强。
明年孟陬临淄公薨兮，果然邦国桡栋梁。
岂无神医善药以起疾兮，固知禀命有短长。
公自十三岁而先帝兮，谓肖九龄宜相唐。
后由石渠凤阁禁林以登枢兮，俄佩相印居庙堂。
出入藩辅留守两都兮，其民咏歌盈康庄。
官为喉舌勋爵一品兮，经筵讲义尊萧匡。
年逾顺耳不为夭兮，文字百卷存缣箱。
子孙侁侁同雁行，二女贵婿富与杨。
未知归葬何土乡，临川松柏安可忘。
我为故吏摧肝肠，洒泪作雨春悲凉。
精魄其归于天乎，必为星宿还高张。
骨肌其归于土乎，必为蕙芷不灭香。
墓碑墓铭谁能尽其美，我为欲传万古须欧阳。

日光亭午时，赫若镕黄金。
鸣鸢不生风，流云不成阴。
赤地有焦土，烈野无沃霖。
涸潭深幽幽，枯岳高岑岑。
火龙将焚鬣，阳乌多渴心。
肌肤非木石，𫄨绤烦衣襟。
冰盘不可见，空对琼玖吟。

芜城之北大明寺，辟堂高爽趣广而意厖。
欧阳公经始曰平山，山之迤逦苍翠隔大江。
天清日明了了见峰岭，已胜谢朓龊龊远视于一窗。
亦笑炀帝造楼摘星放萤火，锦帆落樯旗建杠。
我今乃来偶同二三友，得句欲霜锺撞。
却思公之文字世莫双，举酒一使长咽慢肌高揭鼓笛腔，万古有作心胸降。

大庾岭边无腊雪，惟有梅花与明月。
月光如水来向人，太守得闲杯耳热。
吹香入酒望梁宋，正是苦寒绵可折。
亦当念君君行南，南方无冰地不裂。
此身不到五侯门，肥羔酿酒槐槽咽。
玉色少年生颊春，解笑吟肠冷如铁。
冲风冒霰入广文，老与诸生开反切。
重嗟君远隔江湖，虽得丰甘牙已缺。
官娥执乐一千指，修颈慢肌衣错缬。
定逢宾客强排娖，舞彻六幺红袖掣。
人竞羡君君愈疲，夜归坐合思予说。

我昨既赋白兔诗，笑他常娥诚自痴。
正值十月十五夜，月开冰团上东篱。
毕星在傍如张罗，固谓走失应无疑。
不意常娥早觉怒，使令乌鹊绕树枝。
啅噪言语谁可辨，徘徊赴寝搴寒帷。
又将清光射我腹，但觉轸粟生枯皮。
乃梦女子下天来，五色云拥端容仪。
雕琼刻肪肌骨秀，声音柔响扬双眉。
以理责我我为听，何拟玉兔为凡卑。
百兽皆有偶然白，神灵独冒由所推。
裴生亦有如此作，专意见责心未夷。
遂云裴生少年尔，谑弄温软在酒卮。
尔身屈强一片铁，安得妄许成怪奇。
翰林主人亦不爱尔说，尔犹自惜知不知。
叩头再谢沋已去，起看月向西南垂。

空山枯楠大蔽牛，霹雳夜落鱼凫洲。
鱼凫水射千秋蠹，肌烂随沙荡漾流。
唯存坚骨蛟龙锼，形如三山中雄酋。
左右两峰相挟翊，尊奉君长无慢尤。
苏夫子见之惊且异，买于溪叟凭貂裘。
因嗟大不为梁栋，又叹残不为薪槱。
雨侵藓涩得石瘦，宜与夫子归隠丘。

日色若炎火，正当三伏时。
盘冰赐近臣，络绎中使驰。
莹澈肖水玉，凛气侵人肌。
近日多故友，分贶能者谁。
信都顾贫贱，物物义不遗。
念我老且病，赤痱生枯皮。
巨块置我前，凝结造化移。
畏冷不敢食，有类夏虫疑。
虽然已快意，何必咀嚼为。
天子厚于公，不使炽毒欺。
公亦厚于我，将恐煎熬随。
我有舐犊爱，自怜小子龟。

陆云尝夸千里莼，便轻羊酪同埃尘。
君今得郡正千里，已患无羊厌此珍。
乃知南北各所乐，乘舟不如乘马恶。
水边不见秦罗敷，纵有西施肌肉薄。
使君事事未称意，绿水芙蓉定何若。

照水依山祇自奇，晞风沐雨借光辉。
冰肌不受红尘涴，赪颊从教酒晕肥。

二臧如静女，不受朱粉加。
尹姬望邢娥，宜著帝者家。
向来扬蛾眉，众喙怒以呀。
指玉谢坚洁，擘肌起疵瑕。
去汝忽若蜕，人与室俱遐。
玉台镜如月，满意事铅华。
九重访娟丽，万目看嫮姱。
当使听听者，昂首七香车。

舆台却略车不前，寒风皴肌冰在袖。
还家大胜去家时，景物顿回春气候。
宿云坏裂无几留，满放羲轮碾晴昼。
卧石荦确犹润湿，短篱檀栾挺疏瘦。
是处麦畦间青壤，谁家柳阴围碧溜。
前山竞献晓髻浓，后海全收纹縠皱。
妖桃艳杏各趺萼，近树遥林错文绣。
池鱼酣煖泳清浅，山鸟何知语幽茂。
搜诗忽忘路远迩，啅鹊不离车前后。
闲身胜践多龃龉，缓驾幽寻容宿留。
转从净宇寄倦憩，得访老禅闲话旧。
拂除尘壁诗刻在，俛仰岁华春事又。
开单一饭吾易饱，袖手千倡渠无陋。
戴星摩抚防务废，挽袂留连惭意厚。
出处殊科要酬应，气味相投真邂逅。
吾归自竟武城歌，放师道价诸山右。

君家开宴为酴醾，竹声裂石弦辊雷。
我家芍药继如许，如解商量先后开。
深红妍白各媚妩，琼肌玉骨无纤埃。
日高未觉睡态足，风定亦送龙香来。
素艳压架頩欲雨，妆面卧丛羞未抬。
邢娥微服屏粉黛，众女望影惭莫陪。
真妃娇泥午酒困，红潮作晕回香腮。
春到陋邑好花少，郁郁高柳间古槐。
浓李浅桃不入眼，菖条杏叶何有哉。
喜如足音赏魏紫，愁寄驿使邀江梅。
残春索寞风絮乱，有此二物生庭隈。
维扬金腰可伯仲，闽南素馨但舆台。
倚烟娉盈复妖嫮，等闲力挽春光回。
东皇有情花有意，似欲我辈倒玉罍。
君家赏花我方病，忆花有恨空成堆。
我家花开病适愈，对花发兴知难裁。
簿领困人日作恶，玉山猛判花前颓。
及今乐事须秉烛，风狂雨横谁能猜。

山川向晚点尘无，忽讶筛琼屑玉铺。
巧与梅花争便旋，试将姑射比肌肤。
破寒春酒何曾酽，荐箸穷鸠不料臞。
陵藉东君从作意，未妨芽甲暗昭苏。

东风犹是玉为尘，静女冰肌小带皴。
尚压芳华擅春事，枉当穷腊议花神。
仙姿绝俗遗群妒，鼎实收功看一新。
疏影暗香吾袖手，且容诗伯继黄陈。

两夜北风吹石裂，雪神骄蹇更淹留。
羁人坐叹肌生粟，媚白妖红耐此不。

共说邦君祷雨时，衋如疾痛切肤肌。
公心一片秋空月，可但圆通大士知。

天公一笑晚云残，戏与璇穹贴白团。
试问天风摇翠袖，玉肌何似玉笙寒。

羲和不弭驭，炎帝方秉机。
孰不爱赵衰，谁肯触武威。
岂知铄金石，乃得齐璿玑。
鹿角甫云解，葵箑无停挥。
万宝成南讹，一枕安北扉。
殿合施余薰，茅茨溥增辉。
鼎鼎百年内，咄咄七十稀。
临流抒我怀，新浴振我衣。
雷雨急生凉，天恩觉沦肌。
诗来取静胜，句到不吾欺。
盛服思客位，重铠念边陲。
当暑如怀秋，秋至勿兴悲。

理极终必复，孰逃造化机。
司夏流中气，执衡振严威。
有怀渴云霓，不愿雨珠玑。
油然起崚嶒，闪若惊霍挥。
嘉泽彻中霄，凉飚入重扉。
良苗固怀新，冶叶亦生辉。
从欲天匪私，屡丰古实稀。
垂老藉香火，凌晨肃裳衣。
百拜屈我躬，万感铭我肌。
兹生每有逢，末路敢为欺。
正尔饱丘壑，及此轸疆陲。
念终抱愧耻，已矣徒伤悲。

南浦太丘潜少微，非隠非吏嘉遁肥。
转庵相与菊花期，黄雀乃得诗发机。
诗则高矣物甚卑，物惟所遇知音稀。
黄雀幸甚逢斯时，菊因东篱桃左扉。
吟成虽佳不疗饥，黄雀头颅万里飞。
两语如露蒙晨晞，后人往往悟昨非。
转庵识破花拈枝，勘遍诸方漳南归。
爱诗爱字沦肤肌，知我愈觉成相违。
同病亦谓投闲宜，老婆心切一手挥。
长篇险韵铸出之，涉斋自讼识评讥。
不待见闻方觉知，覆盆一旦遭赫晖。
平生此段诚大奇，愿言稽首长归依。
为能忍辱偏慈悲，东山久别思蔷薇。
生处放熟非过为，岂须圉圉才见几。
宁受校人当面欺，诗坛受降曾怖威。
床头置易甘成痴，虽匪颜徒窃愿希。
今见菊花更不疑，牵联黄雀为匹妃。
南浦柏梁一字师，转庵拨动关捩危。
琴鼓不鼓无成亏，前言戏解小郎围。

论研当考石精微，观人岂计体瘠肥。
歙溪入浙无淹期，刷丝罗纹如出机。
比并端坑终品卑，就中古端见尤稀。
难得已叹承平时，长绳束腰下岩扉。
宿粮腰畔不救饥，凿深泉眼迸若飞。
浸淫竟日无光晞，轻生重石不悟非。
石工传业犹孙枝，我售古璞千金归。
璞虽云石玉为肌，信手得墨无拒违。
事忙行草取次宜，才衰笔老无发挥。
顷见邓友辍赠之，质粹材美不可讥。
契家有子吾所知，文章光焰期腾晖。
不妨怪怪仍奇奇，酷似牢之惟舅依。
嗟嗟尚怵霜露悲，循陔自苦躬采薇。
读礼以外将胡为，力学报亲其殆几。
学非有厌书非痴，有志于上皆可希。
彤庭对策决大疑，制草说命周南妃。
玉堂从容有余师，古来孽子操心危。
勉旃无令一篑亏，万钉要看黄金围。

似雪味能珍，肌肤雪后身。
花香还胜雪，未信雪如人。

停车京洛浄风沙，几见屏开落墨花。
故国似人犹可喜，秾肌何况谢铅华。

广平心肠铁石，姑射肌肤冰雪。
共令索笑求诗，未免婴情驾说。

姑射之山果何如，往者吾言闻接舆。
肌肤冰雪能绰约，是中知有神人居。
神凝自使年谷熟，况有疵疠烦驱除。
乘云四海聊戏剧，磅礴万物同惨舒。
至哉河汉已无极，俗士区区穷尾闾。

风紧灵犀怯镇帷，晓来白尽远山眉。
石蹲错认盐形虎，地煖应知穴处狸。
色混江梅无眼目，润添陇麦有膏脂。
朱门酒肉嗟遗臭，蓝缕樵夫不掩肌。

风回雪急巧穿帷，黄竹歌残更敛眉。
燕集几家寻鹄鹭，猎围何处问狐狸。
长饥政自愁黄独，高卧谁能管窃脂。
赖有寒梅为老伴，也应冻减一分肌。

怪底昌园一种梅，老枝强项独迟开。
伶俜鹤膝翻嫌瘦，皴皵龙鳞不受摧。
羞把冰肌混桃李，故将粉面映莓苔。
广平铁石心犹在，宁有诗情似玉台。

东风欲动管灰飞，剪彩工夫莫恨迟。
残腊竟呈三白瑞，新春元与六花期。
羊羔酒好浮琼液，牛尾狸堪削玉肌。
欲就江梅赊一笑，前村容有未开枝。

堂馈流涎玉面狸，也知臭腐出神奇。
分无竹叶浮酥面，尚想梅花映雪肌。
渠幸腊前能漏网，人言春后亦非时。
吾侪口腹真余事，莫倚雄豪浪赋诗。

夜寒那得到帘帷，前拥红炉后翠眉。
未致马蹄沙水鳖，且尝牛尾雪天狸。
葅寒石芥愁辛鼻，鲊熟雏鹅怯带脂。
端的为渠添酒兴，红颜相映玉肤肌。

玉环天与十分肥，弱骨丰肌不自持。
一曲霓裳何足道，承恩应不任风吹。

玉井莲花十丈长，如船藕实得分尝。
碧筒象鼻谁相称，玉骨冰肌分外凉。

南方有佳木，远在涨海涯。
沈水产其节，鸡舌生其肌。
结根松柏场，龙脑实离离。
蜑獠岂知贵，斧斤斩栾枝。
椓为糠秕槽，将食犬与狶。
条枚恶鬈曲，芟除弃江湄。
沧流荡回波，不与朽壤期。
年代知几阅，愈久乃见奇。
根株到余沥，复恐分寸遗。
终焉盛芬烈，兰荪谢芳姿。

少妇织流黄，织就中秋月。
上有乘鸾女，肌肤皓冰雪。
装成一携手，奉君端暑月。
感君清凉意，薰风为君发。
落叶下惊秋，与君此回诀。
素质不胜愁，从衡网珠结。
招摇邈烟露，青鸾影辽绝。
有物感君怀，腾口知何说。
分命故应然，不是君心别。

新翻微变寿阳妆，喜色横斜水一方。
点破冰肌愈清绝，月明无处著清香。

雪垂垂，迥野望中奇。
冥迷一色混，琢镂万般宜。
严风初作意，爱日为收曦。
千山淡若惨，万壑冻无姿。
同云忽沍合，飞絮渐分披。
漫天历乱落，洒槛横斜吹。
粉浸两溪浪，琼削千林枝。
素虬桥枕渚，冰柱瓦流澌。
田种皆雍伯，弦绝非子期。
沙头雁影灭，城角鸟声悲。
烟孤辨村墅，天沈迷酒旗。
爱登楼之纵目，忘起粟之侵肌。
忽愁容以暂开，漏朝晖之照瞩。
射积素之峰岭，认微波之溪谷。
灿垂檐之明珠，烂开府之群玉。
凛暮寒而复凝，洒夜声而相续。
靓开阖以多端，玩朝昏而未足。
孤松气独刚，百谷土增沃。
积阴那可久，见𪾢深所欲。
白雪与阳春，愿赓郢中曲。

促膝红炉拥肉围，浅斟竹叶介繁禧。
明年雪里人应健，醉客诗成语益奇。
戏掬巧争肌玉莹，快餐不省鬓丝垂。
归来鼻息春雷动，晴日三竿总未知。

倾城误人身，嗟哉难具陈。
请君试侧耳，听妾歌其因。
妾初未筓学新妆，肌理玉雪眉黛长。
融怡窈袅销金裳，态浓意远夺目光。
当时见者心为狂，共谓绝代惊非常。
拟思昭阳奉君王，三千宠爱一身当。
宁知事大缪，嫁作荡子妇。
空闺独宿度芳华，蓬首乱鬓颜色朽。
四海十年不相闻，一朝归来新闲旧。
新闲旧，妾何有，摈妾不使侍箕帚。
佳人多命薄，是事君信否。
倾城误人身，古来唯有李夫人。
延年作歌帝所珍，贮之金屋荐华茵。
宠光杂遝疏弟昆，将死掩面留余恩。
千载不复见，言之涕沾巾。
倾城误人身，此曲哀怨何可听。

姑射仙肌不受尘，旧妆重傅恰如新。
东君少试回天手，已占人间几许春。

忆昔相从游，往往尝继晷。
论文在肺肝，商确到肌体。
一从怅分携，凫雁惯居徙。
相望两川间，别梦萦百里。
向来故园思，归兴动行李。
奔驰快一见，舍馆渠暇理。
畴昔夜过门，明月耿相视。
一尊邀踌躇，啸咏天风起。
朝来得秀句，惜别语盈纸。
所愧才空疏，雅意孰称是。
尘劳喜驱人，遣我轮善柅。
明当问归途，马足莫西指。
男儿结交情，聚散今乃尔。
谁论十日恶，怀抱好无几。
活活郴江流，此去下湘水。
殷勤傥悬情，愿言寄双鲤。

何物包藏欲媚谁，千金难售惜光仪。
空凝巧倩如羞靥，晴吐浓薰已透肌。
一夕举烽徒自苦，三年射雉若为奇。
无情草木欣欣意，却恼多情为赋诗。

孤根应得暖先回，天惜花房遣护开。
早是冰肌自清绝，却因冠玉更奇瑰。

朝游山南莫北隅，修竹之下手所披。
五步一顾立不趋，柔枝弱干千万余。
粲然笑倩多新奇，岁寒安用众穉为。
惊嗟怪怪丈人行，缟衣蓝缕冰斲肌。
莓苔雪片冻不飞，玉饰其末玑衡欹。
藐姑之仙下缥缈，苍虬为驾羽葆希。
三闾大夫从女须，枯槁婵娟却并驰。
张子爱之亦既痴，人不得觑以我归。
我生自视梅孰如，沧江独立儿女嗤。
年来稍稍学折枝，柰何复与此老期。

望美人兮天一隅，薜萝为衣颠倒披。
水竹隔我不可趋，今我搔首三岁余。
汉庭年少六七奇，须眉皓白来何为。
我欲避寝问之道，安得玉貌生枯肌。
长翁傲睨欲奋飞，沧江钓雪蓑笠欹。
少翁顿挫枿牙角，笑齿一粲知音希。
樵家斧斤磨以须，过者万人人背驰。
梅乎梅乎我非痴，持汝二老将安归。
古来弱植刚不如，孰有妩媚为人嗤。
君不见孤竹之管求孙枝，汝盍早定归山期。

黄姑曾为点冰肌，亦有缁尘染素衣。
何似烟脂天赐与，暗香犹在是耶非。

坡翁着意赋三诗，谩说秾香已透肌。
若见此花应绝倒，惜君生晚不逢时。

缟裙练帨玉为肌，谁点微頳向北枝。
若使罗虬见颜色，定须将此比红儿。

炙背情方适，融霜日正暾。
何妨凭曲几，相与俯晴轩。
爱景欣亭午，闲身得负暄。
映檐成白醉，挟纩谢奇温。
岂止宽寒色，犹思奉至尊。
桃花满肌骨，佳句忆王孙。

江南万玉妃，肌肤冰雪立。
平生爱淡妆，不作胭脂湿。

有美人兮在空谷，肌肤冰雪颜如玉。
珠袖轻绡卷翠云，日暮天寒倚修竹。
自言久住黄金屋，舞遍霓裳羽衣曲。
昭阳春尽音信稀，伤心暗蹙眉峰绿。
百年日月双车毂，富贵荣华如转烛。
蓬海迢迢天六六，驭风归去骑黄鹄。

南山白额虎，暴戾日以滋。
纳诸罟擭中，食肉寝其皮。
文狸外柔顺，玉面而丰肌。
与世了无忤，奚亦遭危机。
得非风味殊，尊俎之所宜。
焚山猎兽者，是以罗致之。
主翁厌肥甘，鼎食嗤群儿。
殷勤筑糟丘，遣送持酒卮。
于时腊将残，雪花一尺围。
玉楼寒起粟，墨突晨未炊。
得酒且大嚼，勿令儿辈知。

岷峨旁礴天西南，灵滋秀气中潜含。
草木瓌富百药具，山民采捋知辛甘。
成都府门重阳市，远近凑集争赍担。
市人谲狯亦射利，颇觉良恶相追参。
旁观有叟意气古，肌面皯黣毛{髟/监}𩭹。
卖药数种人罕识，单衣结缕和阴岚。
成都处士足传记，劝诫之外多奇谈。
盛言每岁重阳市，屡有仙迹交尘凡。
俗流闻此动非觊，不识妙理徒规贪。
惟期幸遇化金术，未肯投足栖云嵓。
予于神仙无所求，一离常道非所耽。
但喜山民药货售，归助农业增锄芟。

何处东风发春早，先傍梅花试天巧。
新阳一点破雪霜，春意将回可前料。
天公乞我人日晴，新年屈指将浃旬。
老怀不似少时好，对花默默仍循循。
坐看流年如许急，叹息浮生驹过隙。
与花相见忍相负，洗杯一醉樽中碧。
起来索笑巡疏檐，爱渠清绝无中边。
君侯肯为花吐句，麝媒洒落生云烟。
花开花谢莫深问，物有荣枯付天命。
闻道陇头天正寒，驿使不来无远信。
可怜桃李品格低，谁似玉肌蒙缟衣。
为花著语只如此，更请健笔无停飞。

酷似西湖处士诗，虽无半树有横枝。
天寒地冷清癯甚，故著缁衣护玉肌。

右相尝惭呼画师，技痒仍复拈毛锥。
逼真谁作此赝本，亦有妙意生妍姿。
中庭燕坐必主妇，绿云高髻香罗衣。
嫣然嫔妾左右侍，前浴能言丹凤雏。
娉婷及筓女公子，素腕拥项相携扶。
两两为朋四髫龀，乳卢随逐相谐嬉。
掌中看珠二少艾，捧腮却立鸦鬟奴。
屏间拥膝袖玉笋，疑是梦阑颦翠眉。
侧身背面按筝者，冰肌绰约不自持。
床前跪起各姝丽，为儿理发抆涕洟。
有犬斓斑受摩抚，与人习熟无猜疑。
梳妆淡薄服制古，如见永徽贞观时。
若非侯家及主第，人物无此美且都。
荆钗布襦小家妇，生子不如山下麑。

瑶姬不触麒麟红，金壶潋滟琥珀浓。
狐裘公子喜夜永，杯行暖玉烦春葱。
檐头雪花大如掌，洞房但觉春融融。
岂知有客方贪睡，漏尽更阑不能寐。
花红玉白不相随，赖有楮生为伴侣。
生家住处近麻姑，亦能幻出冰肌肤。
绝嫌墨客蝇头污，懒入官黄藏蠹鱼。
宁随人意任舒卷，虽则软美非脂韦。
风姨霜女皆退舍，稍觉和气生氍毹。
梅花破雪催寒去，春回人向花前醉。
女郎雾縠试轻衫，至此失时因坐废。
绿槐影底夏日长，人间只要一味凉。
青奴元自不妩媚，居然负恃能专房。
秋风一夜来消息，又却见渠先弃掷。
冬来复挽楮生归，属付苍头轻拂拭。
用则铺张舍则藏，喜愠未尝形玉色。
世事乘除无不然，安用动心三叹息。

楼头一夜寒声促，但怪重衾惯藏六。
小窗起听枯叶鸣，更觉凝寒透肌粟。
乃知龙公修故事，幻作轻细巧翻覆。
抟空积势欺檐楹，过眼随风满坑谷。
云涛衮衮浩无际，顷刻庭前三万斛。
小山爱我已霜鬓，老尽苍崖垂布瀑。
儿童爱雪不爱身，堆削形橅笑盈掬。
风梢袅娜困无奈，一一扶头恣敲朴。
我来苕霅四寒暑，破漏怜渠数间屋。
无人推户起僵卧，漫把清风继前躅。
寒炉夜拨终不焰，冻笔呵吟已先秃。
人间忧乐有定分，邻家乃奏琵琶曲。
回飚落屑点翠袖，纷纷花映花奴肉。
杜陵老眼不禁寒，只有诗筒再三读。
请君早办雪儿歌，唤取诗翁醉醽醁。

月窟分仙种，人间识此花。
十分晴𣨼酒，一抹晚呈霞。
晓镜匀丹脸，香肌挹绛纱。
相看秋色净，独映夕阳斜。

作意登临快此生，爱花莫惜酒杯盈。
水沉风味香仍远，冰雪肌肤韵更清。
名字不须联十友，品题犹赖有三英。
定知茉莉真瓜葛，连璧谁家弟与兄。

万妃蕊珮影珊珊，沉水薰肌栗玉颜。
曾记广寒宫里见，谁移仙种下人间。

勿愁金蕊堕秋风，自是灵犀一点通。
醉魄薰成宝篝细，香脂匀就玉肌丰。

吾之好石如好色，要须肌理腻且泽，真成入眼轻连璧。
吾之好石如好声，要须节奏婉且清，真成入耳轻连城。
闽浙江淮随牒去，岂无一二石佳处，终之难得声色具。
飞篷今始转广东，英石不与他石同。
其色灿烂声玲珑，小山突兀百千重。
万钱得之归自奉，稍闲更为山作颂。

燕方为去计，鸿已报来期。
老火晨相谢，新凉夜见私。
耽书灯可眼，渴睡簟宜肌。
好处分明是，橙黄橘绿时。

朝晖熏我肌，不饮类酣适。
夕阴惨我颜，所抱非隠戚。
昼夜无停机，日月布常职。
浮生任变灭，二者互出没。
汝忧何从生，汝喜何自得。
阴晴况莫料，暄暖难屡必。
顾虽甚蒙昧，讵敢规造物。
衾裯欠宵具，薪炭乏预积。
未免形语言，宁知见颜色。

尽道梅花白，能红又一奇。
浑疑丹换骨，不是酒侵肌。
看此敷腴色，思侬少壮时。
盛年虽不再，犹拟岁寒知。

不识梅当牖，唯知竹映墙。
脱成元似蜡，染就却殊黄。
自是风神秀，宁由肌骨香。
木犀虽琐碎，品色庶同方。

斲我千年质，成兹数寸瑿。
当从黑白辨，岂问姓名题。
愿效文章用，宁辞肌骨刲。
先生无浪语，略为究端倪。

闻道君家绿萼梅，韵胜绛袂拥冰肌。
夜来一雨应堪折，好寄尘窗伴觅诗。

不用温家玉镜台，下临溪水静无埃。
若非姑射冰肌至，即是罗浮缟袂来。

两咏君家两样梅，清愁已瘦一分肌。
春风咫尺花无数，更合安排几首诗。

古屋黄昏蝙蝠飞，尔飞干我竟何为。
但愁蚊子且生翼，饱尔亦当侵我肌。

南风纵急但温其，小雨虽微却透肌。
永日蓬窗难坐卧，祇随舷侧就阴移。

莫为趋朝亟载脂，小令羸瘠长肤肌。
帝城书疏旧不入，何有画图传荔枝。

平生喜临风，今夕愁对月。
月好若愁看，寒苦侵肌切。
岂无一短褐，自不生暖热。
想像水栖禽，冻羽难拍拍。

姑射山中冰雪姿，凛然标格欺寒威。
一经蒙庄品题后，使人起敬如宾尸。
仙风道骨今何有，韶颜丰颊夸绝奇。
闽中有美信姝丽，衣被五色光参差。
荧煌已讶色夺目，柔滑更喜香浮肌。
天工着意破炎毒，故遣佳实生繁滋。
旨哉悦口众所嗜，岂闻来去分招麾。
其他所产亦有取，游女敢自同宫妃。
我家甬东萃闽舶，胜事屡入骚人辞。
有时根拔信宿至，风枝露叶殊未衰。
杂然红绿间陈紫，图牒所在生致之。
始知河豚与江柱，诗人取譬聊滑稽。
宾朋恣食水晶颗，残膏賸馥霑群儿。
年来吏役困奔走，此志不展常低垂。
轻红酽白不易得，西风每起莼鲈思。
忽蒙杰句警偷懦，一洗尘虑忘渴饥。
此中滋味甚不薄，吾曹哜嚅当及时。
挥毫咏物聊复尔，相待莫负平生期。

霜气横空月色明，寒侵肌骨不胜清。
支筇忍冻游山径，胸次都无世俗情。

百卉芳菲二月时，先春梅萼著疏枝。
只缘姑射风姿别，不怕寒威损玉肌。

衔子来东海，仙巢有凤雏。
华开新棣萼，莟结小茱萸。
富贵天专与，娇柔韵不粗。
轻盈飞燕赵，韶丽彩鸾吴。
入谱虽千品，倾城但一株。
雾藏云体魄，霜染雪肌肤。
酒晕欺西子，冰姿笑藐姑。
暖风唇破玉，寒雨泪凝珠。
蝶喜穿油幕，蜂羞赋蜜租。
叶如疏复密，香似有还无。
浄灌岷江锦，浓施禁国朱。
欲眠须客去，佯醉索人扶。
剑外空逢杜，黄州却遇苏。
已多归绮绣，唯未入氍毹。
金谷非佳妾，雕阴是丑奴。
自珍红颊辅，应怪白髭须。
照树呼银烛，浇丛命玉轳。
有诗曾送别，无力为嘘枯。
尤物空凡马，芳春过白驹。
尚凭花藻鉴，摘句已成图。

南枝飞影到横窗，点点凌寒学弄妆。
玉色不亲红粉镜，冰肌宜褪绿罗裳。
向人骄小春先动，越样尖新夜更香。
不为此花排日醉，广平真是铁心肠。

干叶惊飞蹀躞轻，疏枝绰妁鬭酥凝。
正怜驿使来冲雪，却费诗翁巧斲冰。
天女手高饶剪刻，玉环肌满见棱层。
何人醉作罗浮梦，花杪横参撼未应。

芳蕤何蒨绚，尤物真旖旎。
五叶映雕阑，三桠骈粉蕊。
妍分春月魂，香彻肌骨髓。

柳生洲居濠北边，繇辞质野谁所传。
不曾入城行卖卜，有问灾福须呼船。
叹我奇疾何频年，其初过清肌凛然，已忽腹拒遭拘挛。
一身尽异形质变，恍若土木徒人言。
蚤知定性不生灭，今安得尔庸非天。
医工刃人死无律，妄谈标本从何出。
补劳护弱转凝聚，排寒荡湿加淫郁。
挟风上行关膈失，迸肉糜皮并为一，犹云无伤乃余疾。
生虽怜我谬时命，岂悟颠倒缘此物。
彼苍应有司杀者，授柄于工无乃悖。
我劳万事明当休，自古零落归山丘。
但疑未死复不活，熟视重为诸医羞。
余聪残明不可留，治命已乖妻子谋，执讯空贻友朋忧。
柳生听罢掉颈笑，既有主对非吾尤。
山歌静夜声宛转，更著此曲歌中流。

檐瓦萧萧雨势疏，寂寥官舍与君俱。
身遭锁闭如鹦鹉，病识阴晴似鹁鸪。
年少自愁花烂熳，春寒偏著老肌肤。
莫嫌来往传诗句，不尔须当泥酒壶。

秋色侵肌骨，还将鬓色侵。
自来难会宿，安得废清吟。
竹露滋丛菊，邻锺觉曙禽。
城中同此月，不起故山心。

岩崖产灵药，等闲人顾稀。
采掇获所愿，跻登倦忘归。
沃叶带露滋，深根涵土肌。
妍光媚幽笈，芳气盈我衣。
濯以清涧泉，曝之太阳晖。
制治拟如法，服食从所宜。
除疴养天和，仙方岂吾欺。
协彼古修意，庶用延将衰。
将衰傥得延，万事焉足为。

太初冥冥，孰究孰营。
羲仪图之，靡丽于成。
有圣惟勋，疏之瀹之。
斧其不条，而荒度之。
匪世不阜，匪穹不佑。
可燕可守，而勋以不有。
乃逊于华，与世为公。
何以告之，曰允执其中。
华述厥志，亦以命文命。
率克念厥绍，以共阐厥盛。
皇皇惟天，而勋则之。
绝德与功，绍者克之。
我瞻我稽，阅世惟千。
泯泯棼棼，曾莫闯厥藩。
天将开之，必固培之。
厥培以丰，古尚克回之。
岂惟回之，视培浅深。
轶而躏之，视我斯今。
粤岁己酉，二月壬戌。
天仗宵严，彤廷晓跸。
穆穆寿皇，如天斯临。
群后在位，奉承玉音。
曰予一人，实倦于勤。
退处北宫，以笃于亲。
赫是大宝，畀我圣子。
圣子惟睿，天命夙以启。
不吝于权，盍居乃功。
释焉不居，惟寿皇之公。
寿皇之公，其孰发之。
念我高宗，中心怛之。
始时春秋，五十有六。
向用康宁，以燕遐福。
亟其与子，于密退藏。
其子为谁，繄我寿皇。
寿皇承之，匪亟匪徐。
二十八年，四方于于。
国是益孚，生齿益蕃。
于野于朝，肃肃闲闲。
圣子重晖，如帝之初。
于千万年，曾靡或渝。
熟条不根，熟委弗源。
念我高宗，允逊孔艰。
匪高宗是怀，艺祖之思。
洗时之腥，仁涵于肌。
灵旗焰焰，平国惟九。
其酋既贷，矧彼群丑。
吾子吾孙，吾士大夫。
毋刻尔刑，顾质之书。
尔有嘉言，尔则我告。
我赏我劝，如彼害何悼。
不以干戈，而置诗书。
维彼槐庭，谓匪儒弗居。
列圣一心，讳兵与刑。
维鲠言是听，惟大猷是经。
锺我高宗，启我寿皇。
爰及圣上，笃其明昌。
惟是四条，式克至今。
艺祖高宗，寿皇之心。
匪时匪今，振古之式。
式勿替厥度，亦以燕罔极。
帝开明堂，百辟来贺。
四夷攸同，莫敢或讹。
不肃不厉，不震不竦。
焯其旧章，贻我垂拱。
勋迫大耄，乃禅于华。
华逮陟方，俾夏建厥家。
孰如高宗，及我寿皇。
与龄方昌，而遽晦厥光。
帝降而王，功弗德之逮。
庸不列五帝，而祖三代。
孰如我皇，惟德崇崇。
显号鸿休，蔚其并隆。
维时寿皇，万寿无疆。
日三受朝，衮冕煌煌。
维时皇上，治益底厥极。
亲心载宁，万邦以无斁。
万姓讴歌，于室于涂。
微臣作颂，以对于康衢。

从来憨态最难宜，只把红绡映雪肌。
自是一枝香杏了，莫嫌都不带花枝。

雨声俄混雪声干，泥泞林堂一到难。
藉使玉肌无冻粟，可能独自过春寒。

只将单萼缀层花，弱骨丰肌自一家。
载朵折来谁可称，宝钗双燕绿云斜。

翛然身在妙高峰，下有雷霆走白龙。
已觉仙风换肌骨，更无尘土到心胸。
悠悠今古三千劫，莽莽山川几万重。
云北云南一长啸，为留余响振岩松。

肌肤冰雪定何神，不用灵犀自辟尘。
一笑未妨娱独夜，百花谁敢鬭先春。
孤山诗侣须君复，吴市仙踪只子真。
此外纷纷莫相污，风姨月姊故情亲。

妙绝人间独此逢，石龟峰下野桥东。
亭亭玉骨冰肌子，栉栉苍髯绿发翁。
偃蹇生怀千古意，萧疏元是一家风。
何妨少入时人眼，鼎鼐终论第一功。

翠锦熏笼白玉花，几年庐阜饱烟霞。
定知姑射同肌骨，何必离骚借齿牙。
心事早陪三友约，国香今压五侯家。
主人封植无多费，賸乞卢仝七椀茶。

山光突兀初寒外，竹色连娟细雨余。
一段清奇彻肌骨，锦囊碎句懒能书。

千金买骏马，百金市蛾眉。
长安酒家楼，挥洒惊人诗。
天子不得臣，公卿气吞之。
俯视儿女辈，自诡男子奇。
谁知金陵都，五年重来兹。
黑貂日以敝，尘埃鬓成丝。
故人风雨散，知己今为谁。
郭侯山西英，而有熊豹姿。
巍峩西忠庙，乔木人所思。
垂芳到云仍，大将奕世为。
兄弟各三衙，父子步武随。
万户侯冠军，金印何累累。
虽然平戎策，终郁未得施。
方今群胡扰，似觉虏运衰。
达靼军其西，会以蒙国斯。
蛇豕互吞噬，干戈极猖披。
盗贼毛猬起，敛民及刀锥。
父老思汉官，壶浆傒王师。
吾君自神武，妙算出筹帷。
收揽天下才，尺寸不可遗。
机会一日来，恢复此其时。
况如郭侯者，礼贤正谦卑。
使之会云龙，列城归指麾。
安知古中原，不使同驱驰。
过也久沦落，狂名诸公知。
然亦壮心胆，志慕鞭四夷。
脱靴呼将军，举扇障元规。
有音世不赏，诗酒聊自嬉。
霜风忽无情，一夜冷彻肌。
高卧百尺楼，闭门无晨炊。
起视匣中剑，依旧光陆离。
有恩或可报，一死所不辞。

淮民穷到骨，忍复捶其肌。
不知铁钱禁，作俑者为谁。
行商断来路，清野多流离。
主人日边来，四牡驱以驰。
或云易之是，或云收之宜。
几人困往返，遂逐文书移。
救焚卒无策，燎火久益滋。
缅怀征榷初，山海煮摘时。
虽云便公家，亦复挠其私。
今者纵虎豹，而使渴与饥。
萧萧芦苇林，日夜边风吹。
悲哉淮南民，持此将安之。

三间破屋一床书，锦心绣口冰肌肤。
自纫枯叶作袴襦，此君便是长须奴。

诗来格律辞皆老，却恨有砖抛不早。
只因清兴与花同，千咏昔闻今健倒。
君家装额要冰肌，我圃耐寒夸合抱。
秀色孤根各自宜，玉堂茅舍俱相恼。

菊后梅前冷落时，剪檀雕蜡酪为肌。
人从老处亲平淡，花向无中补阙亏。
地暖不忧春近远，窗空惟映月参差。
病夫久废卢仝椀，鼻观从容圣得知。

我赠王氏子，作此谨所之。
之子何所喜，喜有近道资。
妙龄正弱冠，立志已不卑。
与之语则解，知弗流俗随。
今闻欲有行，问之如何其。
曰取天下友，曰求天下师。
斯言美则美，乃大人之为。
在子则太早，恐非其所宜。
去圣嗟已远，名家好相持。
师者每异户，友焉亦多岐。
志稚未坚定，焉保无转移。
识嫩未的确，那知真是非。
同人遽于野，懔乎其亦危。
既慕圣贤学，须循圣贤规。
圣功有次序，躐进徒尔疲。
非益欲速成，孔深阙童讥。
登高必自下，子思端不欺。
道尔求诸远，孟轲尤所嗤。
小学极纤悉，无非固骸肌。
洒扫进退间，三千其威仪。
子曾与周旋，有亏已无亏。
大学入德门，纲条备无遗。
开端在格物，大当致吾知。
子曾与讲贯，有疑已无疑。
语孟两部书，坦坦无峣崎。
尽是平实语，中蕴至宝辉。
子曾得其趣，抑尔猎其皮。
入道贵有主，何须事支离。
进德贵着实，何容慕新奇。
后生所可畏，不在华藻摛。
亦非记览博，亦匪谈辨飞。
勇往识其正，路头不参差。
终始一敬入，绝无傲岸私。
驱车万里道，最谨发轫时。
豪厘稍有差，千里谬莫追。
志学错所学，从心竟相违。
知止失所止，能得之者希。
康庄大通衢，无用径捷窥。
章韶大雅音，不必转调吹。
美璞要成器，切戒浪琢锤。
良苗善保养，粢盛方可期。
惜兹少壮力，正宜自鞭治。
一一务下学，俛焉日孜孜。
圣门缜密功，不容漏毫丝。
真积中欠缺，虚劳外奔驰。
杂乎其胸臆，决堕狂与痴。
不为子行喜，抑为子行悲。
子既扣我门，吾何吝子医。
不觉写肝肺，有此谆谆词。
此理无强聒，姑以诚吾思。
於乎王氏子，念我谨所之。

大浆陟降几千层，积雪朝来错去程。
溜石琼花新琢就，平田玉镜恰尘成。
不嫌冻气侵肌栗，最爱清姿照胆明。
聊把杖头敲击处，那忘疲苶旅中情。

雅俗岂殊调，今古信一时。
晴雨草木长，摸索皆我诗。
善来子赵子，身世忽若遗。
顾瞻绝代人，乘闲有幽期。
和润见名理，处处清气随。
坐卧泉乱鸣，孟夏凉侵肌。
睡余供茗事，禅榻鬓成丝。
进退出处间，何心玩易羲。

人是梅花梅是人，似谈如见景常新。
花香直入人肌骨，寤寐成香孰比伦。

碎琼揉香作肌骨，霁日吹红染肤色。
人间何处有此葩，一种风流初未识。
东隅月户编三千，夜修玉阙瀛洲前。
拂摇桂子偶坠此，雨露培植开韶妍。
史翁移根出葱蒨，雕斛持归翠微殿。
一朝丽质冠百昌，御墨分题落团扇。
何年流转江南乡，一本奚翅千金偿。
分枝接叶色已浅，纵有此花无此香。
绝爱西山佳丽地，蔼蔼修林倚清吹。
宁论斜日杏花酣，未许熙春海棠睡。
是时金气初高明，宇宙轩豁澄埃氛。
青霞绛雪互点缀，浓芬賸馥飘氤氲。
鹫峰繁黄今不数，破裓僧练裙女。
试看香御拥红云，肃奉虚皇游碧宇。
携持宝镜吹波金，寒光万顷空人心。
烦君控取红鸾住，便恐香魂夜飞去。

农夫戢戢清波阔，秧稻茸茸森石发。
父儿呼唤手拔齐，千把万把根连泥。
四更乘月躅陇陌，晓烟渐散东方白。
归来吃得饭一盂，担到田头汗似珠。
蹲身擘丛种入土，不问朝昏与亭午。
肌肤剥裂肉起皮，烈日才阴又风雨。
秋收幸值岁稍丰，谷贱无钱私债重。
连忙变转了官赋，霜雪冻饿愁穷冬。
吁嗟四民天地间，服田力穑良独艰。
寄言安坐西方辈，汝饱不惭吾厚颜。

人生立志各有癖，浃髓沦肌疗无术。
君不学少年奏赋明光宫，又不能桑麻谷粟去作田舍翁。
苦心竭虑淡泊音，手携三尺绿绮琴。
七弦指下丛然鸣，于以求见古人心。
古音寥寥失微妙，郑卫淫哇竞蝉噪。
君独优游夷愉广厚而高明，鼓有虞氏之南风，赓之以文王宣父之操。
若人来索便与弹，略不𫍙𫍙见颜貌。
绝之不作卫次公，却之常嗤戴安道。
顾我与君幽趣同，海山尚忆初相逢。
我时十五始冠巾，君亦壮年气如虹。
夜窗拥衾月流空，促弦初学调商宫。
别来二十五春风，我犹故吾君学通。
五音六律知者稀，一生辛勤造精微。
心存至乐物莫移，殆类闻韶子在齐。
洋洋盈耳不疗饥，任从妻子相号啼。
浮云柳絮无根蒂，世事乘除几荣悴。
祇今物我俱忘情，与君同寻方子春。

一股金花擘断钗，两行玉箸界香腮。
近来自觉冰肌瘦，柳绿春衫放窄裁。

百媚千娇出浴时，君王凝盼转魂迷。
香肌犹恐红绡重，可忍他年践马蹄。

妃子惊回午枕时，别无名品略因依。
效颦已笑林禽粉，谐俗偏嫌谢豹绯。
碧酒晕朱犹未褪，丹肌痕露欲全晞。
同盟更有红千叶，细剪垂丝纬锦机。

广陵芍药真奇差，名与洛花相上天。
洛花年来品格卑，所在随人趁高价。
接头着处骋新妍，轻去本根无顾藉。
不论姚花与魏花，只供俗目陪妖姹。
广陵之花性绝高，得地不移归造化。
大豪人力或强迁，费尽雍培无艳冶。
东君固是花之主，千苞万萼从荣谢。
似矫东君泛爱心，枉杀春风不肯嫁。
遂令天下走香名，髣髴丹青竞夸诧。
以此扬花较洛花，自合扬花推定霸。
其间绝色可粗陈，天工着意诚堪讶。
仙家冠子镂红云，金线妆治无匹亚。
旋心体弱不胜枝，宝髻欹斜犹堕马。
冰雪肌肤一缬斑，新试守宫明似赭。
双头两两最多情，象物更呈鞍面窊。
楼子亭亭欠姿媚，特有怪状堪图写。
见者方知画不真，未见直疑传者诈。
前贤大欲巧赋咏，片言未出心先怕。
天上人间少其比，不似余芳资假借。
我来淮海涉三春，三访龙兴旧僧舍。
问得龙兴好事僧，每岁看承不敢暇。
后园栽植虽甚蕃，及见花成由取舍。
出群标致必惊人，方徙矮坛临大厦。
客来只见轩槛前，国艳天姿相照射。
因知灵种本自然，须凭精识能陶冶。
君子果有育材心，请视维扬种花者。

休官得宴闲，理固居处静。
中或不自达，触物挠天性。
遂令优游心，反致寂寞病。
二川有耆英，识岂斯人并。
周才当要职，美誉著群听。
气体殊未衰，援礼请还政。
安车得西归，芜没治三径。
萧然绝世纷，日以道自胜。
以静名厥居，内外了相称。
君怀本清虚，复此林泉莹。
君道本和乐，况有琴樽命。
新堂辟四隅，立意尤高迥。
夷襟造真境，友益具子令。
药品稽神仙，门法尚忠正。
肌肤松菊香，庭砌芝兰盛。
天宜锡难老，以示君子庆。
予亦希君者，误宠窃机柄。
无裨紫极尊，动有赤松兴。
报国苟锱铢，窜身违陷阱。
雅志呈未谐，高山徒景行。

朔风吹苦寒，近岁省未有。
重裘不可御，冻袖敢出手。
初严刮面肤，渐虐摇臂肘。
终难凌壮肌，殊易挫衰朽。
持觞欲为敌，病胃怯战酒。
茵帱通作冰，强卧安得久。
拥鼻反收吟，其孰噤汝口。
何心窥园池，锐意墐户牖。
流庸方满涂，天不念黔首。
吁嗟卒无奈，默坐算五九。

尘蜕冰肤玉透肌，皱𫄨洴墨剪裳衣。
芳鲜甘与缁云老，不与轻红转眼稀。

露凝丹脸粲芳肌，不御铅华亦自奇。
强学海棠春睡足，如何学得未醒时。

花开更好亭前枝，亭曰更好花更奇。
我犹未到春已到，春不到此将焉归。
千山万山俨环抱，一树两树藏嵚{山/欹}。
晓妆弗受朱粉污，老去自著莓苔衣。
澹交霜髯与苍玉，雅宜茅舍横疏篱。
云英风味有余裕，石鲸鳞甲饶华滋。
恍然罗浮月中见，髿髿绀发森冰肌。
又如大窖冻不死，凛凛素节无瑕疵。
纷纷红紫不解事，与春角逐何迟迟。
待文作兴不足道，凡民碌碌终奚为。
孤芳拔俗千万丈，未暇相与论襟期。
贞姿皓态美无度，幽意独许鲜风知。
悠然凭高一披拂，僧窗处处开晴霏。
窗间跏趺拥风叶，照几碧眸岩电驰。
渊渊方寸湛古井，一沤不动清涟漪。
天香閟此无尽藏，潜于鼻观通几微。
水流山空但自笑，理与神遇端如斯。
乡来孤山水清浅，龟肤鹤膝相参差。
青铜盘屈破香雪，紫铁矫揉骈明玑。
膏肓泉石政为此，冠冕草木今其谁。
天公亦复加靳惜，阔著湖水无边涯。
八篇只遣处士赋，一点不放红尘飞。
是中泉石固深秀，惜欠晴湖山四围。
客如我辈亦不恶，拟赓疏影横斜诗。
后车合改效颦辙，亦若佩弦仍佩韦。

玉骨冰肌淑且真，只应姑射可为邻。
东风次第吹桃李，输与侬家第一春。

天下江山推第一，多景名楼信端的。
君家正占多景前，第一风光环燕席。
梁邑归来县债了，骅骝得路乾坤小。
锦衣聊复效昼游，户庭郁葱佳气绕。
手栽松菊成三径，更敞轩楹临绿沼。
客来宁厌马喧枥，夜宴不知鸡戒晓。
辟书闻又上公车，连帅亲题仲举舆。
只今淮上未安集，二虏南望犹睢盱。
要知两淮须保障，保障一撤长江孤。
边臣之虑不及此，但知椎剥供苞苴。
红女去机农释耒，荆榛满野号鼪鼯。
君官其间逾十载，洞识本末知盈虚。
愿君亟分刺史符，稍回和气还边隅。
尽收徂诈入赤籍，有功必赏罪必诛。
招来耕桑遍陇亩，抚摩一意沦肌肤。
人知亲上死其长，荷戈不惮供前驱。
阚如当道卧於菟，犬羊遁走宁复余。
更归未用师黄石，且侍玉皇香案侧。
不惟文武见全才，要与清朝分淑慝。

野有犬，林有乌。
犬饿得食声咿呜，乌驱不去尾毕逋。
田舍无烟人迹疏，我欲言之涕泪俱。
村南村北衢路隅，妻唤不省哭者夫，父气欲绝孤儿扶。
夜半夫死儿亦殂，尸横路隅一缕无。
乌啄眼，犬衔须，身上那有全肌肤。
叫呼伍伯烦里闾，浅土元不盖头颅。
过者且勿叹，闻者且莫吁。
生必有死数莫吁，饥冻而死非幸欤。
君不见荒祠之中荆棘里，脔割不知谁氏子。
苍天苍天叫不闻，应羡道旁饥冻死。

乳母夜深纫故衣，针堕儿侧姥不知。
儿肤受针口啼哭，展转无眠针入肉。
明日啼声甚夜来，问儿疾苦谁能猜。
拊摩忽到伤针处，儿啼欲绝姥方悟。
医师睨视了无策，邻母惊嗟悉来睹。
群儿窃听闻，肩竦毛发竖。
芮生昻然来，自言医此屡。
探怀出良药，布指揣针路。
斯须颖脱出，肌理自如故。
嗟哉此神术，小试辄如许。
我闻在昔陈留市，刀镊工中人避世。
至今山谷后山诗，明月夜光光照地。
又闻宋人有药手不龟，世世澼絖无赢赀。
客得其方说吴主，大败越师因胙土。
方今北境犹多虞，万金良药时所须，汝胡不往此踟蹰。
芮生莞尔笑，幸利吾所诮。
喟彼陈留翁，异世或同调。

美人在空谷，抱志苦贞洁。
不学桃李颜，甘在枯朽列。
素衣飘白云，玉佩缀明月。
肌肤炯凝脂，容色眩春雪。
临风一笑粲，皓齿何莹澈。
破镜忽上天，寒影浸瑶阙。
少时看玉立，相视已华发。
人陈花自新，花巧人更拙。
勿言花不耐，人竟被花阅。
付之一尊酒，调以三寸舌。

少年宕子爱雕青，文彩肌肤相映明。
闹里祇图遮俗眼，强将赤体以为荣。

好水不厌阔，好风不厌凉。
况有十顷荷，荷风媚波光。
主人昔谓余，此境不可忘。
举觞集群英，期以朝未央。
清欢遣丝竹，善谑停优倡。
快若鱼脱网，适比鸳在梁。
搴芳衣履湿，饮渌肌骨香。
操觚赋相联，妙续楚九章。
苦吟堕饥蝉，巧咏发轻簧。
常胜或倒戈，突出或擅场。
或峙而遽蹴，或抑而载扬。
所欠独巨翁，不使人意强。
孱衲尔何为，竭飒立在傍。
有间众稍默，谈辩忽汪洋。
夕风亦损荷，万事付叵量。

秋旸如火灼肌肤，世念功名一点无。
晚洞龙归带飞雨，卧看檐溜落阶除。

我非识字空有志，丱角已探翰墨场。
于今四十竟何益，聊取上代资平章。
率更清峭骨骼坚，云厌古柏微春阳。
虞君态度绝可爱，皎皎玉女乘鸾翔。
褚君妍姿媚人眼，晚岁亦复兀老苍。
薛君风味宁不好，未免籍湜屡仆僵。
太宗天性好儒翰，右军墨宝三千张。
君臣刻意事摹仿，往往一造夫子堂。
终然却视不可及，长松贞洁白玉刚。
以言其体莫减增，以言其健不屈彊。
以言其肌不露骨，以言其媚中含霜。
仙人溷迹在尘世，欲自揜晦终遗光。
岂如今人作潇洒，曼肤平胁施罗裳。
安得刀圭换凡骨，飞上青天原此术。

骨细肌丰一样香，沉香亭北象牙床。
移根若向清都植，应忆当年瘴雨乡。

腻玉肌肤碧玉房，累累波面趁红芳。
坐忘佛土三生梦，来结人间一夏凉。
青子绽时仙掌湿，绿包分处蜜脾香。
尊前笑摘酬风露，犹记西湖古柳傍。

锦绣乍脱玉为肌，更著油煎供养伊。
盐醋费他多少了，舌头换却不曾知。

烟溪流碧浸炎空，涤濯袢蒸蒹葭风。
大港小港凉世界，隔堤荷荡香到篷。
侬家生长舟一叶，岂识人间半点热。
青笠绿蓑山雨来，雨过波平夜撑月。
水亭避暑冰玉肌，枕设珊瑚簟琉璃。
笑指渔父何辛苦，渔父掉头浑不顾。

姑射山人玉雪肌，是谁污作醉西施。
草间天艳无人识，不到花开总不知。

龙藩地暖冬无雪，十月风光似三月。
好风不动绮罗尘，人在绣帏帘半揭。
酒肠拍索能回春，春潮八面香熏熏。
香肌汗透披縠纹，思得沧海驱埃氛。
银锅蟹眼生春雪，银瓢捾破锅心月。
流霞倾入碧琅玕，香雾氤氲云半掇。
花藤织出金芙蕖，烟青藕紫堆云盂。
一声珰珮帘钩垂，皂盘捧出双明珠。
蜡花照入兰汤阁，珠玑体迸红猊活。
凤豁云涛濯锦毛，龙翻雪浪浇银甲。
起拏裙雾围春风，胭巾抹出桃花红。
香泉入齿漱寒玉，吐作冰雪飞长空。
苍头急把春衫换，腕玉轻穿云一片。
出门两腋生清风，身在嫦娥广寒殿。

寒入肌肤粟已生，银河冻合水无声。
梅花漏泄春先到，风色商量雪未成。
有愧何须问天理，无求方始合人情。
男儿未际风云会，辜负胸中十万兵。

主人意重出霓裳，客子愁多欲断肠。
眉黛暗传春去恨，脸红犹带夜来妆。
竹根穉子肌肤滑，叶底荷花语笑香。
多少行云在巫峡，谩将诗思恼襄王。

竹外横梢半欲干，透香肌骨不胜寒。
定知天上梅花脑，不比人间柳絮矾。

林谷迎梅新雨沐，和绷熟煮琅玕玉。
箨龙别种富风味，棕鱼同科少肌肉。
吾庐两山介宣湖，绿阴门径杨花铺。
攻苦食淡父子俱，笑看两孙指之无。

翡翠帘帷雪透肌，纤风不动闹香吹。
裴回顾影精神发，省得京华识面时。

小儿握固骨何弱，稚子着绷肌尚寒。
岂不爱渠风味好，只应催我鬓毛残。

谢三郎女败蓑衣，䍀缕中藏玉雪肌。
柱下莫愁无乳媪，秋风得此可忘饥。

雪毛舞风学喓趯，冻落天孙碎云织。
玉肌不粟彭祖方，戏挟奇芬笑安息。
生憎万花肯同调，嗤点寿阳聊半识。
结根不向青桂宫，绝交月姊无难色。
谁能柔此老强项，朝暮隆隆转娲石。
春风为媒懒结子，来访苔痕娱梦得。
人间要觅尔许清，语渠肉食乃无墨。

洗出金滩锁骨沙，种成老树竞槎牙。
冰霜历尽肌生玉，窗牖寒深影到纱。
旧岁枝头新岁景，十分好处一分花。
谁言冷圃惟秋菊，春意撩人乃尔耶。

老龙卧苍海，千年抱明珠。
神禹决淮泗，偃蹇不受驱。
怒走崧岱顶，风雨撼八区。
亭亭立天柱，化作青松株。
蟠根蛰九地，融液如流酥。
嶙峋脱支节，幽人拾肌肤。
虹光夜穿屋，盎突明膏腴。
芳薰渐凝渍，玄霜出冰壶。
糅以丹凤髓，摹以青龟趺。
𢭏以明月兔，曝之旸谷乌。
或润似玉玦，或坚如金觚。
六丁下取将，香蔼流清都。
绛阙注仙籍，白日飞凡夫。
借问何神灵，黑质分龙躯。
干将昨已至，莫耶复来趋。
二龙适吻合，变化尤其殊。
君看一滴水，双双跃天衢。

嘉定丙子斗插申，秋灰出管才半旬。
我来适值蒸暑节，烛龙吐焰扶桑滨。
炎官流汗走踯躅，金乌啄火焚空旻。
湿云拥岫呼不出，火云糊天挂赫日。
脑脂盖眼壮士眠，谁挽天河洗蒸郁。
友人万君家龙丘，追凉共作招提游。
入门指点到丈室，中有石壁清且幽。
半月泓澄锁寒绿，气象凄切涵清秋。
凛然便觉肌骨爽，恍疑石罅蟠蛟虬。
老师宴坐圆觉场，一笑对客双胡床。
雀芽新试蟹眼汤，未到舌本先生凉。
悬河倒流挥玉麈，果然惊出蛟龙舞。
须臾雾裹浮图尖，地墨天昏作风雨。
吻端造化转寒燠，约束商羊上天去。
云开月明众峰出，指向岩前石应语。
归来为乏琼瑶报，清梦安排几番到。
池角土花生碧草，逗晓檐前乾鹊噪。
我承佛敕为行词，可拜云洲老师号。

压沙千亩敌侯封，珍果诚非众品同。
自得嘉名过冰蜜，谁知精别有雌雄。
常滋沆瀣充肌脆，不假燕脂上颊红。
四海举皆推美味，任从潘赋纪张公。

春寒入人骨，病肌尤见侵。
芳园欲暂适，风恶不可禁。
回身复拥炉，噤余难发吟。
几日阳和恩，一开愁悴心。

陈陈之粟夸西都，长旗一摇扫地无。
剥民肌血事军赋，天乎生此桑大夫。
有唐藩方既旅拒，中朝独仰江淮租。
士安虽善操低昂，弘羊百世仍同涂。
要知元和国计簿，不似末世供军图。
人间遗利或尽取，天下大本须持扶。
饷台今得张省主，建置不用新规模。
但云宅家本忠厚，当为己责宽宿逋。
操觚数草便民奏，不用补疮及宁肤。
只将常赋供调度，泽中有水民其苏。
八十余年久胡虏，有弓未弛仍张舒。
军储粒粒皆汗禾，植根虽固忧其枯。
矧今两虎方血鬭，坐使丛鹯为吾驱。
守边但用平平策，主计不须急急符。
苔封木牛卧流马，塞南塞北无单于。
安西相君坐专阃，与公体国心肠敷。
智名勇功不挂眼，男粟女布思其余。
玉皇正用富民相，当见二公对府持钧枢。

素肌香骨水为寒，曲树斜枝木作酸。
百匝遶花看未足，庭空参斗夜阑干。

绛衣摇曳绽冰肌，依约华清出浴时。
何物鸦儿驱不去，前身恐是食酥儿。

银为须翅粉为肌，驱役春风不解肥。
桃李上林无分到，可怜却傍菜花飞。

睡浓天晓弗梳头，洗面无汤也即休。
大底还他肌骨好，不搽红粉也风流。

良月四之日，景物何多奇。
露洗宇四静，月抹天一涯。
景星助月夜，光入清溪湄。
奎星照江南，人文良在兹。
昔为西长庚，梦与斯人期。
今为南极老，微云淡庞眉。
际此小春日，胜彼芳春时。
桃梅妙生意，微吐三五枝。
野垂黄金穟，人饱白玉粢。
芙容花成城，拔然凌霜姿。
暮开红菡萏，朝发白蜀葵。
菊见正中色，潇然疏竹篱。
不共众芳竞，独与晚岁宜。
时异物孤特，人生复何疑。
我翁在物表，清吟彻骨肌。
不以世间利，容易得涴伊。
今年七十二，浩然元不衰。
孤坐小阁上，台融融熙熙。
布衾纸帐间，莹若冰雪姿。
自从知止后，何思复何为。
但愿主益圣，比肩皆皋夔。
东南盛仁气，不战屈四夷。
丰穰岁相似，赤子无啼饥。
得老太平世，仁寿非吾私。
负暄娱爱日，煮芹甘如饴。
无妄漫微疾，勿药喜自随。
近谈小命者，尝以行年推。
盛言天河水，一气木主治。
后来年尚多，康强被春祺。
儿曹心自喜，何幸如君词。
只今介翁寿，数尚逾期颐。
一百三四十，太古常不离。
拜手稽首愿，永庇儿辈痴。

三山来由北岩溪，三十里近何崛奇。
地辟天开几千期，神藏鬼秘人莫窥。
竹溪黄溪何派支，太白子厚名始垂。
未知此溪发其谁，河潢自天磐石资。
含霜夺日森旌麾，岩电银海增双辉。
出千古秘此一时，潭间归来为发挥。
宝藏骤兴福所希，溪宜有灵潜自嗤。
非公遇我我遇伊，昔无今始有己知，宜为知己加护持。
成鼎可绝魅与魑，游骑可驰骥与骐。
两山插天天犹低，如城夹地地莫巇。
混混中间流天池，往来深藏龙与螭。
巨石万状磊不羁，奇木万种名莫推。
始度石梁堂少栖，方见主人心远而。
此身恍在何天涯，非人间世如惊疑。
须臾缓步行委蛇，双龙之湫气杳微。
进前宿云云欲迷，叠嶂高张熊虎旗。
凫潀石门互变移，翠密玉练冰雪飞，壁立万仞文公题。
愈上愈高青云齐，书堂屹立天然基。
如有千岩万壑姿，一览俱尽无纤遗，主人惠我何多为。
时方六月三伏期，但觉清冷生冰肌。
清境清赏何加兹，更醉似酒醇不醨。
饱水饱石浑不饥，更饱一德充肝脾。
大帅如古刺史规，溪变为好政可追。
仆如柳子有许疵，溪改为愚尝自悲。
主人爱客忘尊卑，畏日与彼爱日晖。
洒然执热清风吹，洗尽尘襟无毫厘。
主人昔年咏浴沂，盈科放海川之师。
源流素蓄万顷陂，傅岩磻溪隠未宜。
高冈凤合朝阳曦，猿鹤知主无催归。
欲羡形容无好辞，斐然狂简嗟非诗。

木落叶栖风，阵阵着肌体。
应忆故园花，欲开为寒止。

君不见东来海蟹夸江阴，肌如白玉黄如金。
又不见西来湖蟹到沔鄂，玉软金流不堪斫。
九江九月秋风高，霜前突兀赡两螯。
昆吾欲割不受刀，颇有苌碧流玄膏。
平生尊前厌此味，更看康庐拂空翠。
今年此曹殊未来，使我对酒空悠哉。
旧传骚人炼奇句，无蟹无山两孤负。
老来政欠两眼青，那复前筹虚借箸。
祇今乡国已骏奔，军将日高应打门。
流涎便作曲车梦，半席又拟锺山分。
先生家住岷峨脚，屡放清游仍大嚼。
襟期尽醉何日同，试筮太玄呼郭索。

晚秋过了小春催，放尽山家绿萼梅。
东阁渠关诗兴动，南枝先放暖风回。
素裳肌透未融雪，碧苍色欺初晕苔。
惆怅东篱正岑寂，重阳消得满园开。

驿书传驿使，江蟹出江湄。
目早同虾睅，螯曾与虎持。
紫髯卸金甲，赤髓映琼肌。
正是清霜月，相从无厌时。

倚桂傍岩麓，采芝行谷湄。
偶因山雨驻，何有岭云持。
鼎芼朝欺腹，窗寒夜切肌。
开奁应一笑，会有忆人时。

棠湖有病客，破鼎支药糜。
青阳动新晴，兀兀厌坐驰。
静闻箫鼓闹，翠幰行春堤。
柔风吹帘旌，杲日浮屏缇。
行厨依竹里，绣幕联江湄。
为问来者谁，板舆双侍姬。
光彩照路傍，拍舞襄阳儿。
病翁禅定心，久矣沾絮泥。
一念忽随喜，聊复相追随。
家人治尊罍，夜漏觇晨晞。
拥被起跃然，不知筋力痿。
破晓始三弄，冲寒才一卮。
爚如满天星，湛湛开青池。
晨光透户牖，纤尘寂不吹。
倏焉云头催，随以雨脚垂。
汀蘋振淅沥，岸柳惊纷披。
度塘如度桥，跬步窘且危。
往谒乘驿使，席间如鼓鼙。
主宾无软语，僮仆侵寒肌。
一坐礼敬疏，四顾面色黧。
亟就儿女曹，疾驾掀重帷。
拥炉共炙手，悔游仍攒眉。
须臾呼酒炙，稍觉春融怡。
棠湖暂纾望，苜盘充疗饥。
一杯复两杯，肤粟欣平治。
先登浔阳楼，次读琵琶诗。
来往信底忙，吟哦聊自欺。
江柁昼摇兀，市声晚哑咿。
估客维岸傍，樵径行歌归。
宿霭了未收，溟蒙沾人衣。
落莫兴易阑，扶舆力将疲。
却从名园游，款户访故知。
蔬甲拆青嫩，池光摇碧漪。
桑颠宿鸡鸣，柳畔新鶑啼。
主人相顾笑，谓此亦足栖。
曾留长者辙，更著名人题。
庐山三万峰，一碧天与齐。
千古真面目，庶几今见之。
遂开成趣轩，夕宴陈尊彜。
庖鲭诧雕俎，幻火后眩奇。
沙苑出细肋，好音来赫蹄。
纸尾有醉字，恍如写乌丝。
意者天机全，落笔惊倾欹。
长鳄白浪卷，踞蛤青云期。
佳客不我从，逸兴何所为。
整鞅固已屡，鸣漏将何其。
九衢月似霜，乌鹊仍遶枝。
风干路犹湿，云淡星不移。
已成归兮赋，更作怅然疑。
诘朝益明媚，一瞬变四时。
天机岂易测，我惑宁不滋。
尝闻士之遭，皋夔异周伊。
如何不后先，翻覆成呼唏。
昨何为而寒，今何为而熙。
中间出一夕，乃尔变惨凄。
吾昨解印绶，一舸来自西。
天道皆自然，肯以阴晴窥。
况此瞬息观，讵可分两岐。
为言独醒者，今昔无町畦。
从今好天色，更请还一鸱。
东寻五云谷，西渡三峡溪。
杏开董奉坛，桃映康俗祠。
景物看吐吞，冷暖随呵㧑。
以此青田酿，酌之沧海蠡。
蓝舆乘两肩，倒载白接{罒/离}。
真意浃三益，和气重四支。
持之药吾疾，正可扶衰羸。
明窗睡久酣，旧业荒于嬉。
正当出呓语，走笔萦虹蜺。
追书浃旬事，幸免然豆萁。

金城十仞据阳池，三镇高扃死不随。
自是天恩浃肌髓，不关左衽限戎夷。

铜彝深养玉肤肌，更着图书绕四围。
千古离骚谁与续，袭人清韵自芳菲。

我来自京师，己丑之十月。
道之建剑间，行行遇兵卒。
问之何为行，对言声哽咽。
初只因临汀，盐商时出没。
县官事张皇，星夜闻帅钺。
帅出乃捕兵，此曹辄猖獗。
加之江西寇，恃崄护巢穴。
向来误杀降，贻祸今尤烈。
合党肆纷披，交锋争桀黠。
聚落四百村，室庐遭毁𦶟。
转徙临昭阳，孤城危一发。
帅方实归装，视此苦不切。
惟漕暨庾台，协心图扑灭。
移文责十连，义激词语辣。
就檄刘权军，专城植铩{盾戈}。
又有一老尉，贾勇抗鸱鹘。
赖此所居民，犹苟旦暮活。
我闻此卒言，忧愤中肠热。
及归抵吾庐，保伍亦团结。
或恐汀邵寇，余烬尚分裂。
或疑鼠狗徒，乘间敢窃发。
吾乡号乐国，目不见寸铁。
一闻钲鼓声，缩头畏如鳖。
新岁或讹言，城居竟搬挈。
丁男肩欲頳，稚女足不袜。
相顾莫为谋，去守将安决。
汝知诲盗谁，吾能为汝说。
年来民贼多，田里困根括。
单丁火亦追，逃户租尽刷。
猛虎政太苛，攘鸡手已滑。
剥床忍及肤，椎肌惨见血。
吏肥富薰天，民贫怨刻骨。
及此皆幸灾，狺险何聒聒。
古来盗贼兴，官吏去饕餮。
大者籍其家，小亦寘重罚。
人心知是非，端可以理折。
民贼尽芟夷，虽赏之不窃。

畸人平生偏爱奇，爱梅成癖不可医。
书带堂前忽见之，相羊不去燃吟髭。
今夕何夕秋为期，芙蓉映日红葳蕤，篱菊傲霜纷离披。
南枝春信未有涯，安得此粲对酒卮。
元是大阮解作无声诗，写梅幻相为娱嬉。
想当解衣盘礴下笔时，吸取清气入肝脾。
先融雪岭作墨池，坐变秋阳成春晖。
使我初见浑不疑，旋觉风骨全是颜容非。
恍如胭支马上坐明妃，缁尘生汗白玉肌。
又如鸱夷船底载西子，烟波惨淡双蛾眉。
雪堂仙去渺莫追，补之位置传者谁。
君今此宝世间希，芒端寒燠巧推移。
花神上诉真宰悲，何为苦泄造化机。
我有东绢滑如脂，装潢为屏作枕帏。
平章众画何品宜，笑我嗜好与君相背驰，不爱崇桃积李鬭芳菲。
请君快扫横斜竹外枝，岁寒心事正要渠相知。

褐衣蔬食苦吟身，肌骨虽清鬓雪新。
栗里未营三亩宅，桃源已过一年春。
也知官职难痴望，化得妻儿不谇贫。
别写新诗寄乡友，峨眉山下独闲人。

地母提来风露径，笑风泣露并堪怜。
品微元乏香肌骨，滥预秋英得浪传。

玉骨冰肌夏月凉，更无人妒得专房。
醉翁爱作身边伴，只恐西风又隔床。

谁家有女腰如束，双眸剪水肌凝玉。
褪红香汗湿鲛绡，低压娇花鬓云绿。
春光潋滟春昼长，春风扑面春花香。
一声环珮鸣丁当，自临鸾镜匀新妆。

翛翛一古观，我到夜何其。
仙磬吟风殿，幽人汲露池。
星沉萤聚水，月倒兔悬篱。
四起锺声乱，凌风欲化肌。

举家出三峡，去乡二千里。
卜筑罄囊资，苟全留白水。
诛茅炊赤稻，{禾夷}稗日嵌齿。
芥根充鼎实，屡空啜清泚。
残编发空箱，矮窗聊复尔。
昼诵夜无灯，早寝接晏起。
江国多雪霜，木火谢司毁。
冻沍袭重茅，刮肌复侵髓。
瓶储斗升粒，食聚三百指。
子行其谓何，艰难急生理。
轻财性则然，苦节此时矣。
荆江萃交朋，酬答宁容已。
长语废百事，频游迷短晷。
接{罒/离}防倒著，拍手儿童耻。
食息在顾养，交抨系金柅。
有怀赵乙囊，勿错孟尝履。
泉竭云自中，风惊吹戍垒。
廪粟不可縻，市门亦难倚。
我老惊太衰，孙稚要提耳。
来岁属庚申，上旬逢丙子。
人事顾天时，沟壑虞近止。
梅腊早还家，浊醪同酌兕。

穷腊天地闭，云气匝野垂。
何况袁抚间，积潦盈路歧。
寸晷拔寸步，一堠费一时。
忽跌落深淖，有似鸟著{米离}。
寒日已西匿，游子方南驰。
孤店渺烟际，僮马饥以羸。
霏霏雪没骭，憯憯风裂肌。
古人贵遗体，不肯临深危。
儿行风雪中，慈母安得知。
终当投绂去，重补南陔诗。

一卉能令一室香，炎天尤觉玉肌凉。
野人不敢烦天女，自折琼枝置枕傍。

三砚联翩买券成，绝胜玉杵聘云英。
拊摩无粟向肌起，涂抹有花从笔生。
韫匵每愁逢暴客，倾囊或笑费方兄。
古来事业由勤苦，不信磨穿道不亨。

君欲和诗无匆匆，唱首天下文章公。
今年荔子况倍熟，亭亭锦盖高张空。
猿偷鸦啄牧童采，林间残颗犹殷红。
在昔唐家充岁贡，吟讽何止杜陵翁。
南穷交州西蜀土，快马驮送如飞龙。
绛裳冰肌初照眼，玉环一笑恩光浓。
惟闽以远幸免涴，一颗不到温泉宫。
自从陈紫无真本，皱玉晚出尤称雄。
迩来鸡舌擅瑰玮，赞香誉味万喙同。
麟台仙人亲题品，天为此果开遭逢。
乃知微物似有数，声价亦与时污隆。
列圣俭德被华戎，微如淮白不敢供。
奈何置驿奉私室，安得木铎观民风。
山蹊谷堑日力穷，血肩踠足驰筠笼。
请公移此食荔叹，置在薰风殿阁中。

濡墨先愁染素衣，和铅亦恐浼冰肌。
后村老子无声画，压倒花光与补之。

通宵璧月迷琼树，破晓霜葩糁玉枝。
明艳能花老夫眼，温柔不粟美人肌。

么么常情忽，潜形未易知。
嗅香太尉足，起粟婕妤肌。
酰瓮偏常集，纱厨巧似窥。
平生长麈尾，至此竟难麾。

蜀国富且庶，风俗矜浮薄。
奢僭极珠贝，狂佚务娱乐。
虹桥吐飞泉，烟柳闭朱阁。
烛影逐星沈，歌声和月落。
鬭鸡破百万，呼卢纵大噱。
游女白玉珰，骄马黄金络。
酒肆夜不扃，花市春惭怍。
禾稼暮云连，纨绣淑气错。
熙熙三十年，光景倏如昨。
天道本害盈，侈极祸必作。
当时布政者，冈思救民瘼。
不能宣淳化，移风复俭约。
情性非方直，多为声色著。
从欲窃虚誉，随性纵贪攫。
蚕食生灵肌，作威恣暴虐。
佞冈天子听，所利唯剥削。
一方仇恨兴，千里攘臂跃。
火气烘寒空，雪彩挥莲锷。
无人能却敌，何暇施击柝。
害物黜货辈，皆为白刃烁。
瓦砾积台榭，荆棘迷城郭。
里第锁苔芜，庭轩喧燕雀。
斗粟金帛市，束𫇴罗绮博。
悲夫骄奢民，不能饱葵藿。
朝廷命元戎，帅师荡凶恶。
虎旅一以至，枭巢一何弱。
燎毛焰晶荧，破竹锋熠爚。
兵骄不可戢，杀人如戏谑。
悼耄皆丽诛，玉石何所度。
朱能翦强暴，争先谋剽掠。
良民生计空，赊死心陨获。
四野构豺狼，五亩孰耕凿。
出师不以律，余孽何由却。
鄙夫炽蜂虿，寡术能笼络。
边陲未肃清，胡颜食天爵。
世方尚奔竞，谁复振謇谔。
黄屋远万里，九重高寥廓。
时称多英雄，才岂无卫霍。
近闻命良臣，拭目观奇略。

团团休复颂齐纨，蕉叶精新举世传。
更爱四明来处异，可量三伏用时便。
已无酷暑侵肌骨，肯放青蝇触几筵。
因藉仁风慰黎庶，宁知不及古人贤。

蓬阁多余暇，扪心或暗思。
学应无足日，发自有衰时。
庶事曾经目，浮荣病切肌。
何当卧云岭，方寸贮希夷。

品物由来貌取难，共言花卉易凋残。
宁知姑射冰肌侣，也学松筠耐岁寒。

胡蝶生来只爱花，春工描样作奇葩。
庄周有梦何曾觉，冰雪肌肤落几家。

尘寰渐远渐凄清，似向昆仑采玉英。
此地已知邻华子，几人犹道识方平。
步高那复肌肤重，心逸都疑羽翼生。
苦恨俗缘无了处，归来依旧马蹄声。

栽松成径百余尺，隔径开堂似两家。
厌事共邀终日饮，渴春先赏后开花。
客来庭树鸣寒鹊，酒入肌肤忆冷虵。
衰病不胜杯酒处，醉归倾倒欲乘车。

苍龙夭矫西北来，凿破明珠成碧岫。
何人驾空起楼阁，地灵不敢藏余秀。
镇窗云重衣巾润，梳木风清肌骨透。
任客来一夜与僧谈，气觉浩然充宇宙。

人有精游艺，予尝观弈棋。
筭余知造化，著外见几微。
好胜心无已，争先意不低。
当人尽宾主，对面如蛮夷。
财利激于衷，喜怒见于頄。
生杀在于手，与夺指于颐。
戾不殊冰炭，和不侔埙箎。
义不及朋友，情不通夫妻。
珠玉出怀袖，龙蛇走肝脾。
金汤起樽俎，劔戟交幈帏。
白昼役鬼神，平地蟠蛟螭。
空江响雷雹，陆海诛鲸鲵。
寒暑同舒惨，昏明共蔽亏。
山河灿于地，星斗会璇玑。
因睹输赢势，翻惊宠辱蹊。
高卑易裁制，返覆难拘羁。
心迹既一判，利害不两提。
卷舒当要会，取舍在须斯。
智者伤于诈，信者失于椎。
真伪之相杂，名实之都隳。
得者失之本，福为祸之梯。
乾坤支作讼，离坎变成睽。
弧矢相凌犯，言辞共诋欺。
何尝无胜负，未始绝兴衰。
前日之所是，今日之或非。
今日之所强，明日之或羸。
以古观后世，终天露端倪。
以今观往昔，何止乎庖牺。
尧舜行揖让，四凶犹趄趑。
汤武援干戈，三老诚有讥。
虽皋陶陈谟，而伊周献规。
曾未免矣夫，疗骨而伤肌。
仁为名所败，义为利所挤。
治乱不自己，因革徒从宜。
与贤不与子，贤愚生瑕玼。
与子不与贤，子孙生疮痍。
或苗民逆命，或有扈阻威。
或羿浞起衅，或管蔡造疑。
或商人征葛，或周人乘黎。
或鸣条振旅，或牧野搴旗。
灼见夏台日，曾照升自陑。
安知羑里月，不照逾孟师。
厉王奔于彘，幽王死于骊。
平王迁于洛，赧王败于伊。
或盟于召陵，或会于黄池。
或战于长岸，或弑于干谿。
或入于鄢郢，或楼于会稽。
或屠于大梁，或入于临淄。
五霸共吞噬，七雄相鞭笞。
暴秦灭六国，楚汉决雄雌。
天尽于有日，地极于无涯。
遐迩都包括，纵横悉指挥。
井田方奕奕，兵甲正累累。
易之以阡陌，画之以郊畿。
销之以锋镝，焚之以书诗。
罢侯以置守，强干而弱枝。
重兵栖上郡，长城堑边陲。
自谓磐石固，万世无已而。
回天于指掌，割地于阶墀。
视人若蝼蚁，用财如沙泥。
阿房宫未毕，祖龙车至戏。
骊山卒未放，陈涉兵自蕲。
灞上心非浅，鸿门气正滋。
咸阳起烟焰，南郑奋熊罴。
人鬼同交错，风云共惨凄。
项强刘未胜，得鹿莫知谁。
约法三章在，收兵五国随。
庙堂成筭重，帷幄坐筹奇。
广武貔貅怒，鸿沟虎豺饥。
荥阳留纪信，垓下别虞姬。
三杰才方展，千年运正熙。
山川旧形胜，日月新光辉。
正朔承三统，车书混四维。
方隅无割据，穷僻有羁縻。
后族争行日，军分南北司。
当时无佐命，何以救颠隮。
百战方全日，长兵震天垂。
岂知巫蛊事，祸起刘屈牦。
冢宰司衡日，重明正渺弥。
见危能致命，无忝寄孤遗。
剧贼欺孤日，行同狐与狸。
宫中凌寡妇，殿上逐婴儿。
龙战知何所，冰坚正在兹。
溃堤虽患水，御水敢忘堤。
东汉重晞日，昆阳屋瓦飞。
幽忧新室鬼，狼籍渐台尸。
鄗邑追隆准，新安扫赤眉。
再逢火德王，复睹汉官仪。
窦邓缘中馈，阎梁挟牝鸡。
经何功殆尽，至董业都糜。
河洛少烟火，京都多蒿蔾。
长天有鸟度，白骨无人悲。
城有隍须复，羊无血可刲。
大厦之将颠，非一木可支。
孟德提先手，仲谋藉世资。
玄德志不遂，竟终于涕洟。
西晋尚清谈，大计悬品题。
妇人执国命，骨肉生疠疵。
二主蒙霜露，五胡犯鼎彝。
世无管夷吾，令人重歔欷。
广陌羌尘合，中州胡马嘶。
龙光射牛斗，日影化虹蜺。
辟草来洛汭，垦田趋江湄。
二百有四年，方驾而并驰。
东晋分南尾，时或产灵芝。
凡经五改命，至陈卒昌隋。
国破西风暮，城荒春草萋。
长江空满目，行客浪沾衣。
后魏开北首，孝文几缉绥。
河阴旋有变，国分为东西。
尔朱夺高氏，宇文灭北齐。
及隋始并陈，四海为藩篱。
泛汴公私匮，征辽士卒疲。
有身皆厌苦，无口不嗟咨。
处处称年号，人人思乱离。
中原未有主，谁识非鹿麋。
千一难知日，天人相与期。
龙腾则云霭，虎步则风凄。
母后专朝日，相仍紊宫闱。
可嗟桓彦范，不杀武三思。
绣岭喧歌舞，渔阳动鼓鼙。
太平其可傲，徒罪一杨妃。
剑阁离天日，潼关漏虎貔。
两京皆覆没，九庙咸倾欹。
乐极则悲至，恩交则害携。
事无可柰何，举目谁与比。
自此藩方盛，都无臣子祗。
恃功而不朝，讨贼以为词。
各拥部兵盛，谁怜王室卑。
邀朝廷姑息，观社稷安危。
攻取非君命，诛求本自肥。
乘舆时播越，扈从或参差。
尾大知难运，鞭长岂易麾。
长奸忧必至，养虎害终贻。
国步何颠沛，君心空忸怩。
时来花烂漫，势去叶离披。
十姓分中夏，五家递通逵。
徒明星有烂，但东方未晞。
才返长芦镇，旋驱胡柳陂。
绛霄兵自取，玄武火何痴。
中渡降堪罪，栾城死可嗤。
太原朝见入，刘子夕闻啼。
事体重重别，人情旋旋移。
弃灰犹隠火，朽骨尚称龟。
谲诈多阴中，艰忧常自罹。
挠防肤革易，患救腹心迟。
语祸不旋踵，言伤浪噬脐。
欲升还陨落，将坠却扶持。
瞑眩人皆恶，康宁世共晞。
须能蠲重疾，始可谓良医。
久废田硗确，难行路险巇。
不逄真主出，何以见施为。
家国邅迍极，君臣际会稀。
上天生假手，我宋遂开基。
睿筭随方设，群豪引领归。
迄今百余载，兵革民不知。
成败须归命，兴亡自系时。
天机不常设，国手无常施。
往事都陈迹，前书略可依。
比观之博弈，不差乎毫厘。
消长天旋运，阴阳道范围。
吉凶人变化，动静事枢机。
疾走者先颠，迟茂者后萎。
与其交受害，不若两忘之。
求鱼必以筌，获兔必以罤。
得之不能忘，羊质而虎皮。
道大闻老子，才难语仲尼。
造形能自悟，当局岂忧迷。
黑白焉能浼，死生奚足猗。
应机如破的，迎刃不容丝。
勿讶傍人笑，休防冷眼窥。
既能通妙用，何必患多岐。
同道道亦得，先天天弗违。
穷理以尽性，放言而遣辞。
视外方知简，听余始识希。
大羹无以和，玄酒莫能漓。
上兵不可伐，巧历不可推。
善言不可道，逸驾不可追。
兄弟专乎爱，父子主于慈。
天下亦可授，此著不可私。

嘘呵肌理泉润，拊摩德性玉温。
可谓无毫发恨，何曾犯斧凿痕。

试脱中单肌起粟，俄生点隠状如沙。
绝怜病叟鸡皮皱，难借灵妃鸟爪爬。
昔号玉人曾美晳，今成铁汉已顽麻。
戏衫脱了无羁束，纵见三公手懒叉。

病添败絮肌犹凛，老饮新醅力不支。
独有脾神无恙在，餠如筛大菜如丝。

姑射仙风肌似雪，卢郎鬼质面如蓝。
不劳鉴裁分妍丑，但览丰标辨圣凡。

姑射吸风仍饮露，洛妃习礼更明诗。
梅花浑不施朱粉，直以天香与雪肌。

我有龙尾双槽之研，肌润而若沐空蒙。
旧藏古香氤氲，来自广之东。
多君博雅，举以为赠，三嗅而抹月批风。
要若镕金加万佛经上，更须滴露点四圣书中。
往昔浓薰怀太史，而今一瓣为南丰。
藜光下照人何在，合下闲花馥旧丛。

月中仙子解征骖，不是株林见夏南。
松竹不凋霜后翠，玉肌得共岁寒三。

雪月精神冰玉肌，未饶六六诧宫妃。
玉龙春笋调三弄，更向妆台檐外飞。

斗绝山原春亦妍，一栏红药小池边。
淡妆玉脸半醒醉，高拥檀心相后先。
头重小垂娇眩日，肌明偏喜掩轻烟。
如何客里生疏手，不折红香来几前。

冰肌玉骨擅无双，不与山花鬭艳妆。
欲染啼红冤杜宇，争如傅粉伴何郎。

别后相思瘦玉肌，不堪重著看花衣。
恨君得似梁间燕，社日辞家社日归。

日日望郎郎未归，玉肌宽尽缕金衣。
春心撩乱强拘束，碎剪红绡补旧枝。
红绡才向枝头住，残花又逐东风去。
愿花飞入笑筵中，莫入愁人断肠处。
愁人见花人自羞，花见愁人花也愁。
花飞有尽愁无尽，柳外一声黄栗留。

不堪冷照黄昏月，强倚春风作杏妆。
虽得容颜暂时好，欠他肌骨旧来香。

牧渎一块泥，装塑恣华侈。
所恨肌体微，金珠载不起。
双罩红纱厨，娇立瓶花底。
少妇初尝酸，一玩一心喜。
潜乞大士灵，生子愿如尔。
岂知贫家儿，呱呱瘦于鬼。
弃卧桥巷间，谁或顾生死。
人贱不如泥，三叹而已矣。

梦跨长虹海上游，寒生肌骨一壶秋。
好风吹得时魂醒，自寄云间翠玉楼。

正到春归恼客肠，荼{艹縻}架上发孤芳。
刘伶嗜酒名为酒，薛女餐香肌亦香。
人已今朝衰鬓发，花犹昔日淡梳妆。
十年陈迹浑如梦，徙倚阑干到夕阳。

天然翠袖隠丰肌，好是胭脂未透时。
夜睡无香供蝶梦，晨妆有恨只鶑知。
坡仙具眼犹烧烛，子美多情却欠诗。
料得锦城花正好，怨公底事访春迟。

著雨胭脂沁玉肌，绝疑妃子醉眠时。
未邀佳客闲来赏，已怪游蜂早得知。
烧烛不妨循故事，卷纱何惜赋新诗。
羡君立就花前句，我欲赓吟思苦迟。

常年六月六，暑气何其酷。
犬有吐舌烦，猫得负背燠。
今日胡不然，萧然凉气足。
阳乌潜其辉，小雨时霡霂。
重袂犹未温，浴了肌起粟。
老病固宜然，壮者亦不浴。
短至未及间，秋阴如许毒。
本朝王火德，德与尧运续。
文明耀四海，年世不待卜。
吾君干六龙，刚健粹如玉。
吾相泰九二，夬夬出苋陆。
君臣德既同，讵有此阴伏。
吾闻氛气恶，杀气盛西北。
襄城既失守，生灵烂鱼肉。
匹夫尚怀忧，知此妄屠戮。
臣固告上天，忍泪不敢哭。
愿言扫阴邪，日月舜耳目。
中国盛阳明，从今调玉烛。

衣染龙涎与麝脐，裁云剪月作冰肌。
小瓶雪水无多子，只𥮾横斜一两枝。

生生化化果何如，物类虽殊气不殊。
疏密尚留松脉理，嵁岩却是石肌肤。
今身肯羡陈三品，往事堪羞秦大夫。
𣃁药仙翁何处问，云根还似树根无。

梅有幽人骨，兰如处子姿。
二者岂不贵，清矣仁未知。
美哉水芙蓉，百花谁庶几。
可爱非可狎，不癯亦不肥。
充然德之容，莹矣仙之肌。
芬芳不容挹，既远而有遗。
洛阳妖艳品，红紫薄易萎。
东篱败坏相，著枝黏如{米离}。
此花虽已落，泛泛看红衣。
有房如栗玉，尚以金丝围。
吟玩苦不足，赋予何其奇。
因思爱莲说，稽首百世师。
非汝溪不爱，非溪不汝宜。
何人斯取斯，有道者似之。

欲访春消息，寒花昨夜开。
思君如在眼，使我亦疑梅。
蘂冷于人意，窗开露粉腮。
欲同渠索笑，还似子归来。
兰室因香讶，冰肌助我猜。
一枝聊寄与，何日共持杯。

携手城南忆旧游，故人行役向边州。
冰肌自是生来瘦，不识人间离别愁。

江边身世两悠悠，遶着瑶芳看不休。
月淡烟深听牧笛，冰肌销瘦为谁愁。

童初宫里雨斑斑，粉落香肌汗未干。
五月京尘渴人肺，满将春色上金盘。

每爱花光画作图，孤山亲见雪肌肤。
芒鞋远觅香来处，醉倒黄公旧酒垆。

云为肌骨玉为神，耐尽冰霜破俗尘。
政尔玉壶相俎豆，寄言幽谷可终身。

宿雾恋乔木，落花粘瘦枝。
鸟声人静处，山色雨来时。
霁月成相约，凉风解见知。
僧房安一枕，海气濯冰肌。

人赋红梅少，予诗为补遗。
霞融姑射面，酒沁寿阳肌。
太洁遭时妒，独醒为众疑。
漫随春色媚，自保岁寒姿。

昨夜西风起白蘋，从前湖海几酸辛。
感今怀古无限事，拄颊闲思一怆神。
琼窟先生鼓玉琴，一调一弄符我心。
屈平宋玉不可挽，西风黄叶为知音。
初闻如风吹梧桐，次听如雨鸣芭蕉。
凄然如雁声遥遥，温然如鶑暖夭夭。
忽而转调缓复急，海风吹起怒涛立。
夜深星月堕蓬山，神官不管蛟龙泣。
顿又换指清而和，牡丹芍药香气多。
露桥月榭风雨夕，如此杜鹃愁奈何。
浩浩长风送急雨，寂寞孤鸿落寒渚。
昏昏月色老猿啼，蔼蔼风光新燕语。
又如晴鹤唳苍烟，倏似寒鸦噪晴川。
良宵砌畔响秋蛩，清昼林间悲风蝉。
我思此声不堪比，使人欲悲复欲喜。
五月葛亮渡泸溪，九月荆轲过易水。
此声喜喜复哀哀，我志渺然在江淮。
方且琵琶亭下坐，倏又郁孤台上回。
琴声展转我心碎，我心多少平生事。
弦中招我栖林泉，指下呼我入富贵。
上界瑶池玉浪寒，凤凰阁下罗千官。
紫皇宴坐苍琳宫，岂复知我犹人间。
龟台烟冷风萧萧，十万彩女歌云璈。
自怜踪迹今尘土，安得金妃复赐桃。
青琅真人骑白鸾，日往日复玉京山。
不念曾与同僚时，清都绛阙何时还。
紫清夫人侍帝轩，朝朝嫣然妙华门。
盍思人世此凄苦，金鱼玉雁凭谁传。
琪花开遍翠微台，彩凤舞彻宾云仙。
麒麟守住虎关严，獬豸时复森其前。
不成终身只人世，吾身不翮心亦翅。
粗且神霄觅一官，早作啸风鞭霆计。
此曲此曲君休弹，老眼无泪徒悲酸。
自知逍遥时节近，与君一笑开懽颜。
太华宫中多白莲，以金为花玉为根。
上有琼甲金丝龟，夜吸珠露花间眠。
紫琅殿深不可诘，时有火铃飞出入。
殿中仙君乘云𫐌，三千玉娥傍侍立。
此般景象犹未忘，所以思念时悲伤。
闻君琴声洗我心，自盍泰然发天光。
我昔神霄西台里，雪肌玉肤冰霜齿。
长歌一曲惊帝阍，解使八鸾舞神水。
又尝飞过广寒宫，一见嫦娥琼玉容。
不敢稽首便行过，倏复呼我醉瑶锺。
水府左仙萼绿华，身居东华帝子家。
时以瑶琴鸣五霞，一声弹落琼台花。
上元太真安长仙，日事玉皇上君前。
玉龙娇痴不肯舞，独自奏帝鸣鸾弦。
此声远矣吾不见，人间琴声更多变。
谁能以此清净心，许多悲懽相练缠。
琼窟先生然我言，我是霆司笔墨仙。
昔为东华校籍吏，屡亦舞笔灵君前。
失身堕世自叹息，东华欲归归未得。
翠娥掩泪香骨寒，长天远水日相忆。
君知否，吾将呼起大鹏驾琼云，手持百万苍鹰兵。
前驱天丁后火铃，飞罡蹑纪下太清。
又将东海捕金鲸，骑之去谒蟾蜍精。
却持万阵貔虎人，下来红尘扬鼓钲。
更烦先生试一举，为我调中作金鼓。
为我唤起李太白，与我浩歌拍掌舞。
君琴定是天上琴，天上曲调人间音。
为君醉中一狂歌，千岩万壑白云深。

长空惨惨昼如夜，严风刮得雪片下。
寒猿傍树不敢声，江梅羞开恐易谢。
万山无限落叶愁，处处凝烟缠草舍。
枯槎冻僵不复活，飞廉截住阳春赦。
馁虎呼雏入岩卧，过鸟如梭钻树罅。
园林萧索无一物，几夜霜威煞无藉。
欲雨不雨数点霰，雪意沉吟天似诈。
满空飞起杨花架，三日两日冻不化。
眼前幻出白玉楼，谁敢登陟空嗟讶。
肌肤生粟鼻流水，前村新醅复增价。
渔翁溪畔笑收网，鱼亦不知钩有麝。
洗铛簇火煎雪茶，垂帘叠足说清话。
呼童凿碎砚中冰，呵手团栾结诗社。
诗成此景尚自尔，安得王维收入画。

汨罗江山水呜唈，鱼鳖不知老龙泣。
徒棹龙舟何处寻，何不办取屈原生前一枝楫。
大吴江头伍侯庙，夕阳满树闻啼鸟。
行人过此焚纸钱，何不办取子胥生前一杯酒。
屈伍死后今寥寥，其名千古如一朝。
江边垂泪知几人，冰魂雪魄不可招。
哀哉道人刘心月，其身贫甚其性烈。
少年虽落风尘中，末后猛省自摆脱。
其心虽美其名腥，一旦死于武夷溪之滨。
却将九曲溪中水，洗却千愁万恨身。
曹娥寻父尺赴水，死作妇女英灵鬼。
柳翠萧璚俱水亡，但见渺渺一溪水。
汝何不自忍些忧，又却结愤满心头。
冰肌玉肤落潭碧，黄昏风惨水空流。
武夷溪九曲，无人垂钓水空绿。
武夷三十六峰峦，无人结草惟空山。
月明寻之不知处，尚自哀猿声不住。
那堪一夜潇潇雨，使人吟尽哀惨句。
休休心月君亦贤，人生不死空百年。
掀翻四大惊鱼龙，踏破碧潭深处天。
李白骑鲸去捉月，知章水底眠霜雪。
古人犹自水中逝，皆得水化超生诀。
吾与心月系渠师，来此惨惨烟正飞。
天空水寒千山暗，酌水一酹心含悲。
西风吹此两行生铁汁，去作笛中声又急。

插花临水一奇峰，玉骨冰肌处女容。
烟袂霞衣春带雨，云鬟雾鬓晓梳风。

青梅如豆试尝新，脆核虚中未有仁。
勘破收香藏白处，冰肌玉骨是前身。

渊明归西天，不作东林社。
不见张昌宗，无人举此话。
谁家栽绿荷，薰风漾碧波。
波底水晶空，化出玉姮娥。
嫣然冷无语，冰肌卧晓雨。
东君如夏日，此花不受暑。
一点天然香，随风入画堂。
折之置坐隅，窈窕弄玉郎。
忽然心绪变，如睹佳人面。
寄语明月楼，莫贮双飞燕。

神童之貌清且奇，神童之道传希夷。
入室三年丹已熟，肌肤绰约光离离。
结缯自覆有余乐，晔晔紫芝堪疗饥。
跳入壶中人莫见，朝游五岳暮瑶池。
有时混世来尘境，短发鬅鬙满面垂。
顷刻龙蛇生笔下，为将高兴寄新诗。
我疑虚静乐山水，来归旧隠挂冠緌。
愿策浮云飞碧落，致身绛阙长相随。

天下邑无不可为，在人忍耐自为之。
信能宁心办坚苦，事到难处天扶持。
民吾同胞痛痒切，何忍横敛类剥肌。
心诚求之若子保，人亦怀之如母慈。
上饶迩来号凋剧，苟焉称贷负赖随。
况多权官惨剥割，又肆席卷公化私。
吏奸得售科罚计，等第输钱与断词。
词人欲休休不得，充庭塞狱缠累累。
公来愤悱感动处，与认前时已贷赀。
谓令亲民民必及，民固可欺天莫欺。
民脂民膏供我禄，胡宁又割民膏脂。
催科仅仅欲逃责，毫分不忍科罚施。
奉公洗手附庸邑，一孔一粒归州司。
请俸有时不给用，月索庄课来助支。
屡典缗钱代月解，几回过我同攒眉。
听讼元不以惮烦，使之无讼而民宜。
相安田里闲耆保，懒出市廛讴耄倪。
日长喧雀堪罗设，星散饥乌靡孑遗。
花酣满县春风遍，草茂虚囹天意滋。
君之来也蹙頞告，蹈此汤镬出未期。
屡效渊明归去感，不求赫赫声名驰。
自甘阳城书考下，谁曰闷闷政术卑。
隠隠绰有棠阴地，忽乃遽及瓜戍期。
自上而下有公论，辕辙依依动去思。
吏卒将迎相告语，东君政化尤可推。
义居孝友能为长，睦族慈幼存成规。
里仁为美典型在，居家既理官可移。
此番政事行无事，默与古者气象追。
君今既展朝天旆，人行道上口成碑。
予岂栖栖为佞者，特告方来共鉴兹。

太湖之阳景绝奇，乾坤轩豁呈端倪。
分将一派清涟漪，南宫幻出红琉璃。
朝暾未吐烟露垂，碧纱弦里眠江妃。
六月火伞张赫曦，姑射山寒冰雪肌。
妖{女间}万态不敢窥，净洗却面凝西施。
欲雨未雨多峰奇，霞生岛上乘冯夷。
来从西蜀江水肥，似绚吴江枫落时。
水乡月午舟叶携，何处更觅昆明池。
问渠为此堂者谁，人与鸥鹭相忘机。
丹心缅慕周濂溪，爱其莹质生淤泥。
推门清风故人来，一一君子遍追随。
六郎姿貌当年非，肝肠染透铅与脂。
拈花摘叶儿女痴，弛却蚕丝牵藕丝。
纷华一扫金飚吹，皮肤剥尽实不亏。
昼清人静茶烟飞，观云叶叶无停披。
千绮万缬古宝遗，底用漫天锦障帏。
恶其文著尚䌹衣，浇灌道义培根基。
氤氲妙毓山泽姿，肤寸弥满天地维。

郎围师阃重王人，朝绩民庸简帝宸。
屈此偏州何小小，伟哉仁牧自肫肫。
下车福十余万户，褒玺期三百六旬。
廉恕公勤持四字，痒疴疾痛切吾身。
显幽一理初开镇，抚字丹心肃告神。
动有发明基学力，略无凝滞见情真。
智常周物能容物，政每近民深得民。
居理家庭培玉植，烛临官吏皎冰轮。
行其无事州闾靖，急所当先夙夜寅。
溪以玉名闻莹洁，岩如日色共晶新。
吟肩峭若灵峰峙，诗骨清于南涧滨。
坐啸中和堂上邃，犹存正始古音淳。
无心云出当年岫，有脚阳生此地春。
不忍一毫伤赤子，了知方寸即苍旻。
邦人镂胆交相语，籴事关心尤至仁。
往者过征罹暴虐，甚而干没启嚣嚚。
炎天陆运枯膏血，累月肩担摧骨筋。
五百里程陪搭斛，四千钱费各沾巾。
农夫搔动征夫苦，行者攫挐居者嗔。
所幸天高常耳下，惟公露祷悉言谆。
一分宽受一分赐，半减谁知半减因。
问谷几何先给直，作舟用济广通津。
听民乐与官为市，如己隠忧眉辄颦。
怨气收声回逸乐，欢谣鼓腹饱轮囷。
时旸时雨孚祈祷，不豫不游忘苦辛。
泉漏有恩详审处，药伤无地不咨询。
昔襦今袴同歌范，万口一辞方借恂。
邦计索程随日了，后来成轨要人遵。
眷怀趣趁周行武，德意难忘召父亲。
将指观风兼畀节，举头近日蚤垂绅。
甘棠蔽芾思留躅，英簜瞻依忍出闉。
倪旄攀辕风解愠，旌旗遮道雨清尘。
筠笼映日成清閟，秧马衔烟布绿茵。
旧治密邻新治壤，徐行便直部行巡。
建台及境虽迎徯，过阙留班定侃訚。
准拟助和商鼎鼐，雍容成道汉丝纶。
职亲地近訏谟密，言听谏行膏泽均。
局面转新棋着定，方书如古药材抡。
公私节用纾民力，勇智合谋恢地垠。
襄汉经营蚕路辟，江淮联络雁臣宾。
年登所至粮栖亩，令信何难楮即缗。
君相简知惟笃实，古今难泯只忠纯。
吾家自有青毡物，时节合参洪化钧。
一州一道推而准，此土此民同所珍。
自揆偶然声气叶，相亲深处髓肌沦。
送行万兔难写尽，歌此以旌良吏循。

浅清溪浒瘦山巅，净洗肌肤冰雪天。
偏向书窗伴幽独，不教尘俗滓婵娟。

乐天何爱咏，尧夫非好吟。
愧乏康济术，粗怀饥溺心。
弥旬雨翻屋，耄倪泣苍{昏页}。
微臣职刍牧，痒痛入肌深。
行若负刺芒，坐如隠毡针。
再拜告神明，寸心秉坚金。
蠲租还已债，议狱并弛刑。
但求讲实政，何暇竞虚名。
天威咫尺临，昏翳忽开明。
宿苗既丰硕，穉秧靡飘淫。
阿香亦效灵，排阴吐洪音。
推出太阳辉，天外旋收声。
老守宽近忧，浊醪呼客斟。
客有劝翁归，前身岂傅霖。

乾坤正气清且劲，长挟春风作襟韵。
不惟散满诗人脾，还入灵根茁苕颖。
顾山仙人昙滞家，带春搜摘黄金芽。
𢭏碎云英琢苍璧，旋泻玉瓷浮白花。
半瓯和露沾喉吻，甘润遶肌香贯顶。
孔光贤处不脂韦，长孺直时无苦梗。
平生腐儒汤餠肠，不堪八餠分头纲。
多君乡味裹将送，谓我诗情应得尝。
分无蛾眉捧玉椀，亦乏撑肠五千卷。
活火新泉点啜来，俨若少阳人觌面。
饮散登台嗅老香，却忆家山菊径荒。
明朝便作玉川子，两腋乘风归故乡。

伶仃七十翁，间关四千里。
纵非烟瘴窟，自无逃生理。
去年三伏中，叶舟溯梅水。
燥风扇烈日，热喘乘毒气。
盘回七十滩，颠顿常惊悸。
肌体若分裂，肝肠如𢭏碎。
支持达循州，荒凉一墟市。
托迹贡士闱，古屋已颓圮。
地湿暗流泉，风雨上不庇。
蛇鼠相交罗，蝼蝈声怪异。
短垣逼闾阎，檐楹接尺咫。
凡民多死丧，哭声常四起。
妻或哭其夫，父或哭其子。
尔哭我伤怀，伤怀那可止。
悲愁复悲愁，憔悴更憔悴。
阴阳寇乘之，不觉入腠理。
双足先蹒跚，两股更重膇。
拥肿大如椽，何止患跖盭。
淫邪复入腹，喘促妨卧寐。
脾神与食仇，入口即呕哕。
膏肓势日危，和扁何为计。
人生固有终，盖棺亦旋已。
长儿在道涂，不及见吾毙。
老妻对我啼，数仆环雪涕。
绵蕞敛形骸，安能备丧礼。
孤柩倚中堂，几筵聊复尔。
骨肉远不知，邻里各相慰。
相慰亦何言，眼眼自相视。
龙川水泱泱，敖山云委委。
云飞何处归，水流何处止。
悠悠旅中魂，云水两迢递。
朝廷有至仁，归骨或可觊。
魂兮早还家，毋作异乡鬼。

草绿露霑衣，草衰风切肌。
物情非作异，人意强生疑。
岐动杨朱泣，丝添墨子悲。
知之何太晚，徒自泪淋漓。

谁剪毛头谢陆沉，生灵肌骨不胜侵。
人间自有回天力，林下空多忧国心。
日过中时忧未艾，月几望处患仍深。
军中儒服吾家事，诸葛武侯何处寻。

塞南月冷乌夜飞，茫茫旷野无枝栖。
防边夜歌大风起，铁衣如冰冻不死。
功成那忍乞爱卿，叫阍已献龟形绮。
钱塘江边乌欲栖，小卿醉软红玉肌。
亸云溜簪困未醒，山头赤乌啄金餠。
春宵恨不长如年，无情银漏何溅溅，起来一笑花嫣然。

造化机缄莫恨迟，须知开谢各因时。
物华未分随春意，梅蘂先饶露玉肌。
雪里精神千万态，水边潇洒两三枝。
何当携酒浇花去，且遣诗筒为报知。

雪骨冰肌合耐寒，怕寒却不离家山。
老夫怀土与渠等，一镢移来得许顽。

天与西头扫泽苻，飞英亦暗合孙吴。
冰肌起粟愁云母，水骨浮槎立雪姑。
竹丈夫哉能崛强，梅兄弟者亦清癯。
一蓑谁傍篷笼宿，画出寒江独钓图。

湖天雪景弄朝晖，清彻如云散雨衣。
肌骨已随云影去，玄真仙代竟忘归。

露裛幽花冷自香，此花尽更有商量。
肌肤冰雪薰沉水，疏影寒光照野塘。

篱落寒梅三两枝，水沉为骨玉为肌。
悬知此去长闲暇，看尽东风烂熳时。

官梅一树小池头，绕着瑶芳看不休。
为语邻舟莫吹笛，冰肌香骨未禁愁。

君不见苏子卿，十有九年留朔廷。
牧羝未乳归未得，吞毡莫救饥肠鸣。
又不见陶学士，家居三冬足文史。
玉堂退直清兴生，谩把烹茶夸婢子。
我生徒饱太仓粟，慨怀伊人常缩恧。
我才又无挥翰手，食此岂不颜增厚。
浪游枉自在江湖，几年见雪一语无。
只同儿童跳梁喜，欲吟自觉肠干枯。
朔风打头夜来泊，拥篷晓见银糢糊。
银盘收拾和蔗浆，银匙搅碎红珊瑚。
一抄入口清风生，再抄乍觉心眼明。
连抄疾啜盘已竟，肌肤起粟神魂轻。
食罢拱手谢苍天，小儒不学食露盘，无补多欲妄求仙。
愿言片片皆诗料，吐吞造化归毫端。
亦不吟河桥送别凄凉句，亦不吟依本胡芦取天怒。
但愿冰棱雪块在心胸，飘飘解做梅花赋。

南枝肯领众芳随，一点冠名在处知。
摸索暗中香自别，底须绛蜡逼轻肌。

妾家淇园北封君，厥祖慈事宗苍筼。
子孙异代贞节闻，枝分一派从南巡。
千古流落湘江滨，几番雨露敷新荣。
斑斑不改啼红痕，膏煎漆伐悔自矜。
卒以取祸罹斧斤，工巧斲削资它人。
管城夫子出意新，作俑取义何其云。
致之千里充吾庭，命以汤沐虞嫔名。
仿佛太伯之文身，虚中直外圆且明。
不丝不穀不受尘，一笑不用捐千金。
曲眉丰颊从杂陈，虽有多喙无一嗔。
晨夕荐我眠风棂，曲肱时复呼真真。
骨虽非玉肌似冰，蝶梦不到巫山云。
白家蛮素卿自卿，老我祝尔毋忘盟。
以便吾体全吾神，招魂共读离骚经。
推枕同作华胥民，只虞一夜秋气清。
犹筐中扇墙角檠，盍为青奴亦作白头吟。

虚檐索笑几逡巡，不得春风不肯春。
忽睹冰肌傍官道，相逢霜鬓在征尘。
怜渠孤迥犹寒畯，慰我漂摇类故人。
犹赖东君不捐弃，枝无南北一番新。

沉麝为肌蜡剪英，九霄递馥到寰瀛。
徘徊忍离花边去，仿佛如从月窟行。
残蘂尚堪燃古鼎，清芬真可濯尘缨。
纷纷落尽盈杯勺，堪笑承糟空捧罂。

柳店春风酒旆斜，紫绡团萼数枝花。
香肌元是多丰腻，错把红梅看作他。

除香除影赋梅花，方许诗中擅作家。
怕俗似嫌羔作酒，高人颇称雪煎茶。
参横屋角霜初下，人倚阑干月欲斜。
夜冷玉肌愁入骨，金壶移入伴窗纱。

紫府川妃夜宴还，玉盘金椀落人间。
香肌不受缁尘污，依约风前响珮环。

不带吟诗癖，缘何太瘦生。
肌肤姑射白，风骨伯夷清。
格外宫妆别，天然画轴横。
涪翁太多可，唤作水仙兄。

玉肌元不粟，未怕夜寒生。
雪里孤花发，山中一段清。
几回和月看，独立到参横。
不傍人篱落，谁呼石作兄。

春在胆瓶闲，朝看复暮看。
小屏遮护着，不怕玉肌寒。

早缘服玉肌能白，不为薰衣骨亦香。

严风砭肌骨，怵然起遐思。
哲人已久萎，谁可作圣仪。
吾虞刘夫子，曰维百世师。
秉直疾邪佞，是非无所私。
依归良有在，出处各以时。
遭时复不偶，竟尔相睽违。
四顾寂似阗，中心重凄其。

矫矫雪霜心，孤贞受命独。
留滞染缁尘，垢面不𫖃沐。
背城借一战，填堑输前渎。
葵心向朝阳，晞光不能燠。
徒嚣终无赢，驱驰惟仆仆。
岂无丰水滋，永嗟非佳谷。
呼尔授刍秣，羁绁系驹犊。
堪羡我良朋，林桂賸芳馥。
博览绎故书，胸中三万轴。
悠然西河上，日与英俊逐。
振铎扬儒风，函丈纷冠服。
师友递响答，循诱教匪扑。
精进日千里，目骇地脉缩。
顾我阙党徒，无成坐欲速。
披襟莫奋飞，随群被私淑。
枵然藜苋肠，殊未饱公𫗧。
弹铗何时归，涎沫流肌肉。
遥想烹太牢，殷勤羹采菽。
更当春暮时，浴沂衿佩肃。
心赏弄篇章，绝唱清风穆。
流水谐朱弦，押强破万竹。
孝先谩耐嘲，横榻便空腹。
安识物外游，幽赏机缘熟。
矧复有良俦，坚久渝晚菊。
依然苍筤丛，檀栾旁淇澳。
一缄荷起予，明珠得盈掬。
大雅久不作，疏越鼓凡目。
迎风挹囘澜，浄洗尘翳麹。
披阅不停手，岂复惮谆复。
自笑诗思悭，企山才抵麓。
正望使南印，象马来天竺。
竞病安能赓，振纸空瑟簌。
绝影天边鸿，坐困家池鹜。
搜索纵成篇，无异虫蠹木。
所幸情不违，合并在旦夙。
愿言戒逝粮，出昼勿三宿。

山容洗眼青，江光照肌白。
翻枝鹊查查，抱叶蝉啧啧。
蒹葭摇风声，梧桐淡秋色。
草木了无能，阴阳互相激。
人于大化中，真成逆旅客。
藏舟夜半移，不假贲育力。
尘网罩八纮，贪夫受罗织。
蹇予丘壑姿，一室颇安适。
荒寻纵奇怀，清诡吊尘迹。
风摇泛海槎，雨涩登山屐。
世远事荒唐，天高兴寥閴。
渺渺孤征鸿，一举振六翮。
此意人莫知，独啸岩扉寂。

吾年易逾迈，感慨难具陈。
齿发半缺秃，肌肤多不仁。
屏迹于空山，几与木石邻。
忆昔少年时，秉志将求伸。
所交四方士，一一非常人。
论文穷道要，日夕长相亲。
逝者若流水，存者犹参辰。
辗转空怀思，欲见终无因。
新知弃玼贱，坐卧唯一身。
余生谅非久，当为灰与尘。
存亡固可念，亦复徒伤神。
于焉息吾虑，静然全天真。

老身不能寒，心唯爱冬日。
炙背蓬门下，暖气浃肌骨。
自谓人间世，此乐居第一。
虽曰狐貉温，功莫与之匹。
山居人不到，独坐快扪虱。

青松苒苒门前道，根氐坚牢颜色好。
鸣籁萧森风雨生，紫鳞开动龙蛇老。
天若有意别留种，百年其下无纤草。
雷霆遶遶雪霜重，劲节支扶不颠倒。
野姿峭拔已背时，肯要藤花彊缠抱。
南方赤夏苦蒸湿，万木无声就僵槁。
忽经密荫少休息，肌骨便惊秋气早。
寄言匠者忽复顾，留作清凉除热恼。

女娲补天愁天破，石底千年埋宿火。
火蒸泉脉为温汤，凿开浴沼涵天光。
美人含羞弄清泚，一朵芙蓉蘸秋水。
起来无力著纤裳，冰肌缥缈轻云香。
人间何福能堪此，好与天家浴仙子。
曾闻前代有华清，玉龙活动真妮惊。
吾皇仁圣格天地，天锡玄符地呈瑞。
风雷奔击鬼神呼，温泉一夕移燕都。

高谊如师果是稀，寺中扶策病翁归。
西风吹我肌生粟，便对西风解一衣。

多自淮乡得，天然碧玉团。
破来肌体莹，嚼处齿牙寒。
清敌炎威退，凉生酒量宽。
东门无此种，雪片簇冰盘。

智琼久已乘龙去，留得人间十二枝。
插向瓦瓶伴孤枕，别无玉骨与冰肌。

温柔乡苦不胜衣，端正楼嫌微有肌。
安得花神供步辇，不肥不瘦美兼之。

花昔罗浮山下居，肌肤玉雪缟衣裾。
冷斋不到朝云死，独与松风伴大苏。

整整复欹欹，微微褪玉肌。
娇羞说不尽，露下月低时。

春色三分一未归，雪肌风态露春微。
东风且作枝头主，莫把工夫绣地衣。

世事纷纷乱似丝，放教公道总堪诗。
三年仁政从头去，百里人心是己知。
脉络相关真为国，毫厘不便甚捐肌。
残生何幸身亲见，也拟公堂举寿卮。

清入肝脾冷入肌，天机忽露两三枝。
为渠瘦得身如鹤，诗病除非诗可医。

玉骨冰肌练帨轻，纵教雪压色逾明。
太清不入尘人眼，完得平生淡性情。

箨包角黍，茶点菖蒲。
香浮毛孔，清透肌肤。
肱枕藜床心醉月，驱邪何用挂神符。
汨罗人去远，还有独醒无。

黄金肌骨铁心肠，晓出重城眩巧妆。
赚入涅槃门路去，连天荒草看人忙。

喜晴弹玉指，林下见幽人。
楚楚湘灵样，肌肤不染尘。

蛩泣草根露，鹤鸣松顶风。
标格既有异，音韵那能同。
我家水石村，圆月出中峰。
樵子时往还，野客多仙踪。
杳杳林表磬，冥冥岩下钟。
雾重时作雨，衣翠湿重重。
孔窍明似藕，肌骨通玲珑。
岩花时嗅馥，掩冉纷青红。
万叶互戛击，琴瑟间笙镛。
我当大闷时，一啸来清风。
凤鸣相应和，龙吟谐律筒。
窍竹去其节，清响合商宫。
累黍以为律，旋变为无穷。
仙人授刀尺，度数合纤洪。
此诀留岩石，千古苍苔封。

山茶一株红胜烛，旋落旋开相陆续。
朱霞散射晓霏晴，熠熠林光映幽谷。
雪中见此朱砂杯，道人无情还悦目。
端正浓妆不逞妖，处女頩然在幽独。
有时脱蒂响苍苔，不作他花飞片逐。
剑南樵叟设色时，就掌调丹贵匀熟。
花容肉色两相宜，肌理细腻端不俗。
画犹如此况天生，谓花无韵评未足。
白茶虽白太清癯，何惜深红著深绿。

春衫露染玉肌寒，来自于阗植小园。
欲寄平安无好句，不如来此共凭栏。

棋寻五老智识长，茶煮八公肌骨仙。
应是青牛遗旧迹，不知白鹿去何年。

山静课花蜂股重，林空含箨笋肌明。
倚阑不觉成痴兀，又得黄鹂唤一声。

溽风吹暑透人肌，我仆云痡我马疲。
隔岸渡船呼不应，柳阴深处立多时。

瘦得冰肌骨亦清，诗人于尔独关情。
孤高不受尘埃涴，洁白犹嫌缟练轻。
天下有花皆北面，岁寒惟雪可同盟。
当时只欠灵均识，不与离骚写姓名。

痴云压陇如坚城，猛风击破如雄兵。
寒谿古洞收不彻，有如奔车白旆归空营。
林稍划划露微碧，玉匣渐见青铜精。
影转西风流日脚，万斛黄金散空落。
宝篦刮尽重瞳膜，倒盛一海春冰薄。
世界倾在琉璃屏，神豪气爽肌骨清。
便欲垂羽翰，飞上朝玉京。
不须七椀秋江波，两腋自有清风生。
长忆当年玉川子，殷勤会问苍生事。

绿叶森森迎晓日，双双暗结秋霜实。
乾坤造化借风流，阴灵滑稽为谁匹。
一蒂双葩心两同，风力雨绵神其功。
中官始奏献奇异，祥图瑞牒挥毫锋。
四海万方只一株，缭绕周墙百丈余。
侍从宫娃共争取，攀援棘刺血罗襦。
采得温泉奉金辇，雪莹肌肤红玉暖。
合欢当前此物生，上皇都笑天机浅。

崎岖荆门山，丛起为东厄。
阳冈盘气势，阴窦融液脉。
源濯云根移，流喷石罅拆。
呀呀两岸间，平涧才数席。
环岸贮清泚，古镜照秋色。
恬风不生纹，至底无隠物。
澄辉泛岚翠，净影溶天碧。
潜花深冏冏，荫树高崒崒。
清光照毛发，爽气洒肌骨。
如入冰壶中，亭宇何鲜饰。
缾罂日往来，举汲易为力。
短绠何劳人，轻舠恰容客。
当时竟陵翁，老死却不历。
品第十九泉，遗此良可惜。
此泉惠此土，唯日流不息。
作诗颂惠泉，勉哉君子德。

秋风清且劲，夜月澄无哗。
月当澄清间，百倍常光华。
金盘挂滉瀁，水鉴磨痕瑕。
未离碧海久，渐到黄道斜。
嫦娥琼肌滑，羞死吴宫娃。
蟾蜍银窟寒，不穴死水蟆。
依稀闻兔捣，髣像见桂花。
岂止数千里，已照万人家。
都人尤侈盛，时节惜芳佳。
楼台延皓魄，帘幕去周遮。
交错宴子女，嘈杂鸣箫笳。
清影落酒盏，爽气侵巾纱。
常明复置烛，掷果如散沙。
而我旅其间，甚贫亦可嗟。
遂召朋友云，可饮文字耶。
客来俄满堂，风棱森镆铘。
主人出对客，衰病植蒹葭。
所共天上景，能如富者奢。
污樽荐醅蚁，獠羞错鱼虾。
释焉帽与带，果止柰与瓜。
高言抗峥嵘，冲灵坦凹窊。
情亲弗委曲，论极成纷挐。
寒棱入吟骨，欢意自天涯。
不因斗柄转，岂信漏刻赊。
无端鸡三号，渐引鼓五挝。
良会诚惜已，同心又何加。
残辉促坐席，晓意生微霞。
明发作此诗，遗我异时夸。

东南有具区，三万六千顷。
百川之雄伟，咸池借溟涬。
玉堂在其下，莫知日月永。
鸱夷昔不返，肯顾市朝请。
素怀邈已劳，孤泛此方逞。
刺沙出林荒，度浅动蘋荇。
渐尽行渐远，湾转势弥迥。
疑非地可载，直与天作镜。
青空四垂幕，乱山不能屏。
淼茫白鸟行，浩漾好云影。
逻呼十桨急，罛横九帆并。
霁中波有光，风后浪犹猛。
澎湃闻乍惬，抛磕内还省。
我量觉蹄涔，此身实萍梗。
渊神栗寒肌，浸气飘素领。
观澜念往术，濯缨悼前眚。
未能追高谢，且以卒流景。
吟非夸独清，济乃仗中静。
寄谢洞庭君，终来老鱼艇。

洞天三十六，第九曰林屋。
神仙固难名，瓌怪存记录。
旷岁怀寻赏，兹辰幸临瞩。
驰神在真游，岂复惴深谷。
解袜纳芒履，燃松命光烛。
初行已伛偻，渐入但匍匐。
顾瞻避冲磕，浑淖没手足。
如此百余步，始可立寓目。
或垂若钟簴，或植若旌纛。
有如案而平，有类几而曲。
镌刻非人工，晶莹粲黄玉。
遥知窍穴外，定有金庭箓。
凡肌不可往，叩击安敢黩。
鸾凤无消息，但见白蝙蝠。
却还望微明，既出犹喘促。
沾衣怜石髓，孰悔泥涂辱。
庶几达微慕，养生相吾福。

穗历桃符漫告新，漆肌蓬鬓转成陈。
暮年多病全无赖，积雨初晴略似春。
香火荒山犹古庙，兵戈故国仅遗民。
承平旧俗吾能忆，差胜如今一辈人。

瘦面皴肌暗自扪，薪殚粲尽复空樽。
浪言官至同三品，且喜家生第四孙。
孰谓将军骓不逝，其如处士菊犹存。
忍穷守道吾心定，胙土专城莫更论。

玉颊寒肌强对人，今年清瘦不胜春。
相知只有窗前月，摹写春风水上身。

昌阳十二节，茸茸碧且鲜。
不堪置几案，拳石留余妍。
托根寄幽绝，夐在荒山巅。
不瞩妇女盼，不闻鸡犬喧。
水石相依附，花开已千年。
一朝服食成，肌骨翔飞鸢。
我欲啜此草，隠诀无由传。
逝将涉浩荡，相期十洲仙。

芎苗高一丈，细花如申椒。
不独服芎根，衣佩或采苗。
清芬袭肌骨，岁久亦不消。
所以湘浦客，洁修著高标。
我老苦多病，风寒首频摇。
愿移一百本，溉根豁烦嚣。
虽无下女遗，干叶插盈腰。
逃泥贳旦暮，不学楚人谣。

自是雪香骨，风霜阅四时。
纸包防虿尾，泉浸浴琼肌。
不作离愁斧，能为润肺医。
看渠津润处，诗就已涎垂。

有木出蛮乡，生居万仞冈。
凌烟图朽质，中水濯青裳。
细剥琼肌莹，香浮雕俎光。
尸虫穴何处，食果得奇方。

褪粉残妆对镜慵，楚踪秦迹恨匆匆。
芳心不被春风折，谁揉香肌满籍红。

寂寞幽香圣得知，醉来树下酹冰肌。
更须呼我碧花唾，听唱新翻一剪词。

风韵清高不受尘，冰为肌骨玉为神。
一生谩记吴姬面，不是人间婉媚人。

谩说江南暑郁蒸，渠知此处烈于焚。
团蝇对面如楼子，虿蚤侵肌似锦文。
病瘦带围宽一尺，事荒才思退三分。
梦魂自有清凉处，还看冰衣水皱裙。

玉骨冰肌不受尘，纷纷红紫谩争春。
最宜岩壑风霜夜，相对心肠铁石人。
寂寞上林迷雾苑，嵯峨巫岫隔烟津。
翛然自得闲中趣，肯与姚黄作素臣。

洗尽铅华见玉肌，可人风味半开时。
胆瓶谁汲寒谿水，带月和烟簪一枝。

风露感我心，使我秋衣单。
郎忙索衾裯，惊叹岁月残。
忍哉使吾亲，重壤侵肌寒。
松风日萧瑟，幽涧鸣悲酸。
愯然起中宵，泪血流阑干。

云过秋天乱擘絮，风透秋窗遗剪刀。
客衣难禁如此候，离家失侣徒呼号。
肌骨癯然病易入，况复加以思虑劳。
行来行往失神隽，蛰此何殊悬壁猱。
莎底促织声更苦，唧唧唧唧声转髙。
阑槛谩尔寄清足，石阶半落埋蓬蒿。
无人洗竹起荒翳，脆竿蠧叶纒薜荔。
繁阴不密绝午梦，安得清风袭襟袂。
摧残其来亦已久，心欲扶植茫无计。
钩帘痴坐空搔首，直睨秋云割新霁。
云卷云舒天自空，风生风止窗且闭。
未暇冥搜清足吟，邻园老鹤传孤唳。

翠竹苍松贴屋牢，屋前径狭长蓬蒿。
蒲团坐久侵肌薄，柏子焚来结气髙。
山雨湿蜗腥薜荔，野烟蔽鹊损樱桃。
终期脱迹相从去，参取玄微学郑遨。

卧病不知暑，况在英溪隅。
入京涉夜航，药物艰所需。
汪公业于医，其实真癯儒。
医故不违理，非但以理拘。
览镜面百皱，半月怯步趋。
积忧那得解，肌瘠徒长吁。
兹晨近秋中，疲惫凭杖扶。
忽枉黄公驾，慰此困枥驹。
指我伛偻形，旦暮耽书劬。
病源肇于心，证与芝术殊。
所嗟露电如，满岁罹艰虞。
寒暑复见宼，阎浮可久图。
行止任天造，其或诮以迂。
凉轩聆欬唾，眷眷非世娱。
浮荣信飘风，况复假合躯。
堕落焦熬坑，难炼六一炉。
感公致汤馈，瀹盏浮雪腴。
仙传起死剂，顿醒爪发枯。
西风卷茅屋，篝灯竹窗孤。
蔬肠转阳脉，趣向归酒壶。
谁传病退舍，可奈流俗徒。
汪黄信可人，彼此皆枌榆。
往缔中秋盟，未卜月有无。
因拈二公姓，激我懐东都。

韵友相送春已遒，翦琼肌骨更娇柔。
画屏缭绕无风展，酒瓮丰腴有味留。
云洞悬枝毕疑雪蛹，雨墙引蔓走烟虬。
年年压倒看承架，又费山翁斫竹修。

办取看花沽酒銭，素肌娇怯冷笼烟。
愁遗弟子离园日，泪尽宫妃过驿年。
缟夜露零啼恨湿，扶春雪压洗妆妍。
秋千院落清明近，绝艳能期月黑天。

枯株类铁汉，瘴疟不敢侵。
岁寒叶落尽，微见天地心。
阳和一点力，生意满故林。
至仁雨露泽，不觉沦肌深。

惠山天下第一泉，阳羡百草不敢先。
二绝独与端石便，不受翠铁黄金煎。
古来风韵擅玉川，日高丈五犹打眠。
山中旧事今不然，石铫不在坡炉塼。
伯机卓荦美少年，好官不做自取廉。
床头月俸无一钱，手续陆羽经二篇。
我有片石出古端，瓜师斵成无脚铛。
为君置之书几边，自汲活水烹新烟。
不待七碗肌骨仙，飞去玉皇香案前。
天公高高望眼穿，百姓堕落深深渊，无人敢说江南天。

半生江海冰壶翁，担风荷雨七尺笻。
烂嚼扶叶紫金椹，玉楼光彻十二重。
饱吃孤山白玉花，一凿九窍开玲珑。
能鉟明月铸双眼，故能搜索异景窥神功。
能穿星斗挂胸次，故能神游八极之鸿蒙。
手撼烟云出砚石，酒酣奋笔驱雷风。
回山转海有力量，顷刻鹅溪幻出白练之寒江，碧玉之奇峰。
潇湘洞庭忽在眼，冷落烟竹苍梧空。
碧天万里渺无际，但见隠隠归飞鸿。
江门过雨凉如许，木落潇潇秋满浦。
月明何处起渔歌，小艇人归急摇橹。
鸥沙漠漠洲渚昏，无数寒鸦栖古渡。
景物变态虽无穷，笔端有口一一吐。
研丹吮粉尤精奇，直与王爵争毫厘。
宁肯没骨媚时好，逸气往往追徐熙。
一点春风几花卉，化工权柄君所私。
献之牸牛韩干马，滕王蛱蝶僧繇鱼。
下笔众妙各俱足，开卷错落中珠玑。
顾家层楼连天起，俗士那敢窥藩篱。
呕心抽思何自苦，乃使肌骨化作枯松枝。
君不见梅邉有狂客，风饕雪虐宁忍饥。
吟躯未老貌先老，不觉两髩纷如丝。

水沈为骨玉为肌，専宠凉台会有时。
长得夫人容两足，客星不遣史官知。

阿英薰蒸透肌理，不洁未蒙好西子。
芙蓉浪中蔷薇水，苏合蜣螂忘彼己。
马嵬新袜钓新月，腥臊千年天地裂。
是间曾著鼻孔么，梅香窦臭无如何。

神龙荡失水，驯扰终未得。
威凤虽在薮，肯顾鸡鹜食。
所以古之人，受变心不易。
亳鼎已迁周，西山竟肌瘠。
豫子身自漆，长弘血成碧。
何尝怨废兴，而或二心迹。
坚白不在缁，羔裘良自惜。
此谊公素明，俗见或未识。

有妹有妹家流离，良人去后携诸儿。
北风吹沙塞草凄，穷猿惨淡将安归。
去年哭母南海湄，三男一女同歔欷，惟汝不在割我肌。
汝家零落母不知，母知岂有瞑目时。
呜呼再歌兮歌孔悲，鹡鸰在原我何为。

三年奔走空皮骨，三年笛里关山月。
中天月色好谁看，豺狼塞路人烟绝。
寒刮肌肤北风利，牛马毛零缩如猬。
塞上风云接地阴，咫尺但愁雷雨至。

一身娇韵倚东风，骨腻肌香易粉融。
好向晓光垂露看，杨妃梳洗出唐宫。

坐拥寒炉酒入肌，偶然谈笑胜于诗。
空斋著雨更愁绝，往事如云劳梦思。
岁月只供吾辈老，经纶不了古人痴。
狂来欲碎琼壶起，忽忆残钟禁夜时。

纤纤光润态偏浓，曲曲花蓬暖自融。
娇泪恼公初著雨，丰肌病酒不宜风。
人疑欲睡高烧烛，天悔无香剩与红。
正使吹残亦何恨，向来艳艳本空空。

东家鼎烹矜大嚼，西家呼卢赛乳酪。
肉食那知儒素风，似君臭味将无同。
知我山斋少白粲，随时易办松花饭。
佐食投箸毋乃馋，筠笼新掘来幽岩。
封题遥寄四五尾，歆然解剥出肌理。
和以芹根及薤芽，酰盐澹著香无涯。
黄虀脱粟绝滓腻，得此加餐检残笥。
手把南华读一过，诗思陡涌如春波。
题箑酬君君莫笑，胸中成竹谐清调。

霖霪厄晴光，胸臆堆倥偬。
魍魉啸阴风，砭中肌骨痛。
物象各忧囚，坤舆一澒洞。
死禁朝阳升，私窃阴权弄。
我剖一寸心，洒血声大恸。
叫天开光明，昼夜永不霿。

大哉天地经，森然不可逾。
圣人治天下，纲常安厥居。
谁谓遭大变，干戈血模糊。
天地忽破碎，虎狼穴吾庐。
毒气孽万物，草木俱焦枯。
我为国之臣，于义当捐躯。
受死不为痛，国家终何如。
念此迫我心，万剑裂肌肤。
骨腐尚衔冤，且为国家图。
鬼神果有知，闻之亦欷歔。

我忆三宫幸朔方，天颜皴黑鬓发黄。
鬼风尖尖割肌肉，惊沙扑损龙衣裳。
群黎命死北魔手，世界缺陷苦断肠。
小臣翅短飞未得，望破痴眼愁更长。
呜呼一歌兮哀以伤，白日无光天荒荒。

美人潇洒江水东，玉为肌骨冰为容。
岂无嫣红闹别浦，自性淡𥩟羞迎逢。
燕脂百斛鬭宫饰，白帝有令毋纤秾。
霜纨雾縠许在列，其敢诲冶女不共。
阿环羽衣曾按舞，睡棠何事分春浓。
不如淡扫粉亦却，诸姨合避虢国封。
当时亲承香露渥，峡梦回首云无踪。
空闻天王守太白，朝元阁下悲秋蛩。
我来殷勤为花寿，铅霜赠尔瑶兔舂。
却向花间酌清气，叱御勿进琉璃锺。

朔风号枯林，吹寒入肌髓。
江湖客影孤，况复怀万里。
白战不持铁，何以破愁垒。
惟有无功乡，岁暮足可恃。
良朋邀我游，瓦盘列山卉。
轧轧鸣珠泉，滟滟浮翠蚁。
初疑变气候，渐觉忘我尔。
一觞复一觞，颓然两衰齿。
桓桓诸少年，互爵方未已。
虽醉不敢哗，谐谈亦书史。
所以柴桑翁，浊醪有妙理。
我渴梦西泠，攀条嚼冰蕊。
醒来步虚廊，天空月在水。

净根元不竞芳菲，万柄亭亭出碧漪。
乘露醉肌浑欲洗，无风清气自相吹。
制裳香冷微云护，倾盖盟深独月知。
却笑满城纷绣縠，濂溪此意更同谁。

汗青书墨沁肌凉，李卫曾携近竹床。
眼孔盈盈看熟客，泪痕点点泣秋房。
湘纹冷淡宜湘簟，玉体玲珑称玉郎。
秦虢流封无梦到，傍人空以睡为乡。

妾肌如玉颜如花，长眉窈窈青山斜。
深闺学成新妇礼，镜鸾不与留年华。
昨朝东邻裁嫁衣，今朝西邻催结褵。
自怜孤灯照春梦，年年风雨梨花时。
不怨父母贫，不恨蹇修拙。
妾生赋命自坎𡒄，底用闲情写红叶。
千丝万丝霜练光，与谁织作云锦裳。
千针万针两黼黻，与谁佩服朝明堂。
吁嗟妾薄命，薄命可奈何。
失时还自羞，失身羞更多。
妾宁失时无失身，平生分定月下绳。
但把贞心守贞色，肯信婵娟解误人。

有铁莫妄镕，镕作侠士椎。
有帛莫妄缝，缝作山人衣。
君看天放翁，气貌绝清羸。
濩落七尺身，仁义充肤肌。
无家救人穷，无田恤人饥。
江湖三十秋，白头转岖崎。
余情尚洒洒，不吐酸寒辞。
事慕古豪杰，诸儿那得知。
或云有仙骨，深中愈难窥。
趫腾华佗戏，偃蹇梁鸿噫。
世态贵反复，口语澜翻飞。
夫子顾之笑，百触不发机。
宁当待沟壑，西山古谁悲。
佩君珊瑚钩，酌以玻璃卮。
相知岂云无，去去勿复疑。

开乾枢，转地轴，喜气郁葱充阎闾。
一点文星降天阙，女郎捧得掌中珠。
破晓儿童忙报道，以璋作麞大笔书。
才过五日便呱泣，古称英物竟不虚。
山灵锺秀产英杰，冰肌玉骨色清癯。
孔释果然亲抱送，天上麒麟汗血驹。
于公积德加厚地，衮衮公侯尽有余。
从今生一必生二，续作杜陵歌二雏。
五桂争秀椿未老，兰孙竞出新根株。
矧彼开元衣钵在，有例有样非敢谀。
当年秀发名登于桂籍，作个公卿岂肯卑微欤。

天地化育工，两致一为要。
对待管流行，并起非横矫。
亭亭南北枢，赫赫东西曜。
仁义与诚明，彼此相契约。
英皇即尧舜，丰姿巧相肖。
孤竹秀双仁，洛水濯二妙。
人生相遭处，亦有相感召。
莘挚自犂锄，尚父由渔钓。
共卧起烟波，鱼水兴蓬藋。
是为圣人偶，心胆何相照。
颜渊得仲尼，仲尼有荷筿。
考亭合朱祭，天津会程邵。
是为德不孤，气味何同调。
世间闲草木，不足充野烧。
惟莲出清水，植立独奇峭。
不染淤泥缁，不逐波流漂。
体骨中庸中，肌肉离骚皭。
玩花渴顿苏，食实饥足疗。
静中对君子，不语潜教诏。
一朝出莲枝，此事非人料。
将兴必有祥，事若太阿鞘。
兹化岂徒尔，可以观其徼。
上侍鹤发慈，齿高德弥劭。
下盼庭阶郎，一一凌风鹞。
平生所树蓺，不但供槱燎。
濯缨作君子，口不道羿浇。
此去事偶心，如风历众窍。
家居作曾闵，富贵当廊庙。
商汤不待干，重华不劳叫。
决无李广奇，起足即嫖姚。
伶俜老书生，家在千里桥。
有心多不符，蠹简徒窃剽。
年来始逢君，恨不年再少。
论心膝渐亲，讲理头不掉。
相逢路不异，握手穷深穾。
相磨道义出，不觉辞萤爝。
人生何如此，无际可窥眺。
共靡中孚爵，自发同人笑。
此卉信如人，对酒为之釂。
酌酒礼此花，敢醴不敢醮。

毛发肌肤总道充，面前无处不相逢。
为何南北多岐士，动隔江山千万重。

断发雕肌费一躯，岐阳万国布黄朱。
仲雍不解兄深意，季历携昌亦到吴。

玉液新𥬠彻底清，琼肌脱壳有余馨。
嗜茶枉自为搜搅，食蛤空怜有典刑。
脉脉客愁闲白昼，纷纷雨脚下青冥。
此时一领仙家味，应使灵均悔独醒。

霜玉肌肤冰雪魂，春风庭院月黄昏。
儿曹不解吟翁意，无雨无风也闭门。

老梅百窠霸骚坛，峥嵘铁骨傲岁寒。
千枝万枝冻欲槁，一花两花春尚悭。
愁闻羌雏吼玉笛，羞见公子驮金鞍。
芳魂久嫁逋仙去，怨云恨雨迷孤山。
憔悴独醒者，纳交惟芷兰。
江南穷诗人，鄙哉弟山矾。
甚而含毫吮墨之俗子，或比之粉面之何郎、玉肌之阿环。
梅花酷怕渠点涴，所以未破冰雪颜。
与其玉堂兮金屋，孰若竹篱茅舍幽且闲。
与其状元兮宰相，孰若收香敛华林壑间。
逆知梅意同我意，诗人合作如是观。

北行十三载，痴懒身羁孤。
勒马向天山，咄咄空踟蹰。
穷阴六月内，白雪飞穹庐。
冷气刺骨髓，寒风割肌肤。
饥餐枣与栗，渴饮酪与酥。
弃置勿复言，言之则成迂。
前年走河北，荆榛郁丘墟。
夜宿古战场，鬼物声呜呜。
去年及淮南，黄尘翳行裾。
长流漂白骨，满目皆畏途。
今年归湖山，乔木依故居。
堂前双老亲，粲粲色敷腴。
壁间岂无琴，床头亦有书。
友朋日过从，可嬉仍可娱。
开轩耿晴色，梅花绕庭除。
呼儿斫海鲸，新𥬠酒盈壶。
偶尔得生还，相对真梦如。
万事一画餠，百年捋髭须。
向来误儒冠，今也无壮图。
且愿休王师，努力加饭蔬。

阳春播一气，着处成芳菲。
闽地本荒落，山川亦何奇。
嬴刘始为郡，望秩暨武夷。
通仕良鲜少，贡入还稀微。
晚唐得常公，文化今有遗。
国初归职方，况复兵革稀。
圣化溥涵育，生生浩无涯。
昭陵锐图治，四夷息鞭笞。
峨峨四谏官，日晏犹彤墀。
君谟起南服，感知无不为。
芹曝犹欲献，茶贡讵非宜。
草木贵多识，荔谱何伤而。
岂意成滥觞，岁献妨耕犁。
当年东坡老，作诗叹荔枝。
诗语似成谶，采茶武夷溪。
民力固甚惫，卉木且具腓。
士人作是事，兴言痛心脾。
闽溪何澍湃，闽山何嵚{山/欹}。
彼一草木秀，不惮勤航梯。
昌黎感二鸟，世道矧益漓。
我思全盛际，贤书连驲驰。
公卿项背望，仄席须谋惟。
十家九诗书，三年下芝泥。
宣靖名节著，炎绍勋业资。
乾淳道学称，人物世有之。
大雅日以丧，迂阔贻世讥。
茫茫宇宙内，此柄伊谁司。
后生无典刑，流风砭人肌。
皇天岂将老，伤哉相沦彝。
地气有旺歇，回斡应何迟。
百卉岁发荣，英杰生无时。
风气谅有开，久矣斯人疲。
武夷大隠山，自有百世师。
来哲倘可俟，拳拳留此诗。

顽云拨不开，阴风挟严威。
大雪止复作，细民已嘘嚱。
人言丰年瑞，可乐胡反悲。
频年岂无雪，雪少寒不知。
谁为御寒计，茅屋曝晴曦。
今年雪大作，始信贫无衣。
地炉燎湿薪，僵坐缩如龟。
年丰固可乐，一饱远莫期。
但忧今日寒，未虑明年饥。
岂知纨绔子，重裘拥柔肌。
绣阁蔼春风，金帐环蛾眉。
惟恨雪不多，低唱饮羔儿。
且尽一己欢，宁为尔民思。
尔民毋自苦，会有年丰时。
鸡豚燕同社，玉粒香浮炊。
一饱有余乐，八珍亦奚为。
寄语纨绔子，此意知不知。

偶得数枝梅，插向陶瓶里。
置之曲密房，注以清冷水。
肌肤若冰雪，寒极粟不起。
岁晏且闻香，春深看结子。

我有古镜砚，肌理细密匀。
沄沄散角痕，巨口细鱼鳞。
涪翁铭其背，文字极雅驯。
郑佽彦相者，不知何如人。
回首数百载，想见元丰春。
晴窗试磨洗，墨旧兔颖新。
携归供行斋，侑此金石身。

母思悲，母于归。
母闻帝语，妾归无所。
妾生并土，蜀野芒芒，奄失其疆。
初帝谓母，子昶来，小者侯，大者王。
有痍其肌，载粟于创。
毕有下土，方归母于乡。
天不女夺，朕言不忘。

湿云冉冉依芳芷，楚女神弦迎帝子。
天人种莲露染根，一片碧花秋堕水。
笙箫闻声影如梦，浮花漠漠船来重。
神蛟蜕肠江水湄，化为五色光陆离。
中有玉人跨蛟舞，藕根断丝罥人衣。
碧瞳秋髪眠清夜，按肌不粟清露下。

昔我来南方，采药与君遇。
仙核堕寒芜，水花明远渚。
云空参语外，露下离立处。
别来荒烟中，五阅寒与暑。
寒暑岂异初，肌髪不如故。
闻处人道变，未得世病愈。
驱车望东白，此情那可溯。
倘及乘青蜺，为君拂尘羽。

蝘蜓走昂头，螳螂怒张臂。
走欲捕生怒欲制，笔活能融两虫意。
无人饭汝金砂红，糜肌粉肉牢守宫，草间敢尔夸豪雄。
捕蝉幸脱黄雀舌，轻鬬悬知腰股折，力微谨勿当车辙。

态浓意远骨肌匀，睡起精神萃太真。
不用分明更题品，诗翁已自为传神。

有客相传避暑方，采莲不用采花房。
绿盘擎重盛珠露，碧管虚中溜玉浆。
象鼻卷风随手曲，麝脐入水透肌香。
醒来忽忆涪翁句，摘实分甘共母尝。

川上女，行踽踽。
翠鬓湿轻云，冰肌清溽暑。
霞裾琼佩动春风，兰操蘋心常似缕。
却恨征途轻薄儿，笑隔山花问妾期。
妾情清澈川中水，朝暮风波无改时。

香魂夜静趋龙阙，天风吹袂凌波袜。
鲛人愁织雪绡衣，飞琼笑问青华髪。
肌澈冰霜玉树寒，步摇环珮玻璃滑。
一声梦觉晓鶑啼，帘筛半枕梨花月。

一水盈盈独立时，六铢衣薄透冰肌。
临川已没龙丘远，辜负芳妍乞好祠。

绿髪忆新梳，君前侍玉壶。
相随五色凤，飞止帝宫梧。
凤时入紫烟，一举万羽趋。
乘风恣敖荡，众首倾云衢。
帝既天上行，留凤不与俱。
铩翮下永巷，髡{髟/剔}编钳徒。
赭衣舂且歌，北望鸑鷟呼。
凛凛赤喙鸩，一杯死其鶵。
凤亦饮喑药，鞠域支体殊。
娥姁岂不仁，幸此全贱躯。
归来南山下，秋风裂罗襦。
寒床覆龙具，霜雪侵肌肤。
忽自感时节，临风只长吁。
徒怀掖庭事，饮泣对民夫。

省事公多暇，虚心景更长。
舍书无可乐，就枕不能忘。
短葛沾肌薄，寒泉沃肺凉。
何当逢靖节，相与话羲皇。

一年春事五更初，梦觉寒香乍有无。
门外不知深浅雪，只应消瘦玉肌肤。

炎洲绿女雪为肌，十二朱阑月未移。
香逼簟纹眠不得，为渠醒过打钟时。

一夜蟠龙裂翠鳞，土花深护玉精神。
苍寒满树黄昏月，碧老孤根太古春。
姑射香薰荷制好，逋仙青入草衣新。
料应不为天风冷，自恐冰肌受点尘。

露颗珠团团，冰肌玉钏寒。
杏梁栖只燕，菱镜掩孤鸾。
残树枯黄遍，圆荷湿翠干。
绣帘生色画，窗下带羞看。

远近人家尽见招，小童环立总垂髫。
玄冰满椀侵肌爽，绛雪堆盘入口消。
山内不知今晋代，座中犹自问秦朝。
夜深时向花前立，遥见双株合凤箫。

石为肌骨应成假，铁作肝肠未必真。
当日容成丹就处，何当点化作仙人。

自怜新髻好，对镜久夷犹。
回首瞥见郎，含羞整搔头。
花间并郎行，低说夜来话。
蝴蝶学娇痴，飞来傍裙带。
羡杀叶底花，色娇香不漏。
安得郎如叶，长将玉肌覆。

奚官小臣职奚为，马饥则秣渴饮之。
龙媒八尺千里姿，雪花被身云陆离。
洼之异种来天池，乘舆重惜闲驱驰。
河清海晏无盘嬉，壮士老死不得骑。
御柳春深白日迟，寒甃净汲冰花漪。
目光注电吻沫脂，振迅欲掣青络丝。
奚官小臣谨厥司，犹恐若后呵谴施。
不必前身作马通马语，人心物性在善推。
呜呼奚官小臣身贱卑，马不如人愚亦知。
奈何为人牧，重爵厚禄不恤民渴饥。
{夋刂}刮膏血剔肉肌，坐令沟壑转老羸。
今之龚黄卓鲁谁，云林藂社时所师，为出马图陈诗为。

烟霞缥缈锁仙乡，万卷诗书一草堂。
孝义声华辉北阙，门闾烜赫照南方。
千寻瀑布侵肌冷，四季闲花扑鼻香。
正是人间无敌处，王公诗版砌虹梁。

出官在秦蜀，始末凡十年。
所治得公宇，靡不完且坚。
中堂与挟廊，角翼相钩联。
领属仅十口，出处皆安便。
冬夏恶风日，侵薄曾无缘。
今年归中都，职事叨磨铅。
未免僦屋住，敢谓须华鲜。
西冈颇幽僻，爱此远市廛。
问得王氏居，十楹月四千。
床榻案几外，空处无一椽。
匽溷及井灶，坼壁皆相连。
经庳须俯首，过隘常侧肩。
所谓十口者，日绕蜗壳旋。
前时大暑中，几不禁袢延。
郁若鼎釜炊，局如狴犴挛。
走蝎过乱蚁，飞蚊剧群蝉。
今日幸过之，复畏明日然。
喜见白露节，相贺肌肉全。
如何下淫雨，晓夕常绵绵。
瓦破榱栋漏，柱陷墙垣穿。
惟供改席坐，岂暇安枕眠。
中庭止数步，深已可载船。
尽室徒跣行，一起复一颠。
京师费耗地，居止实重迁。
俸料计月入，外得无几钱。
却思已过分，仅免亲犁田。
自望于古人，若地而升天。
小庐焦生高，陋巷颜子贤。
引之谕妻孥，吾道宜此焉。
犹胜比邻者，寒突无晨烟。

吾有西山桐，密邻桃与李。
得地自行根，受芘逾高藟。
上濯春云膏，下滋醴泉髓。
盘结侔循环，岐分类枝体。
乘虚肌体大，坟涨土脉起。
扶疏向山壤，蔓衍出林地。
愿偕久深固，无为半生死。
倘仪大厦材，合抱由兹始。

我从得病卧闾巷，三见夏物争滋荣。
红英紫萼逐风尽，高干密叶还阴成。
山亭水馆处处好，朱碧万实相骈擎。
林乌梁燕各生子，翅羽已足争飞腾。
雉鸡五色绣新翮，鷕鷕慕匹相随鸣。
穴蜂露蝶亦有类，欻往复聚何翾轻。
箔蚕满室事方盛，茧缀下上如连星。
麦芒秧颖错杂出，高垅大泽填黄青。
物从草木及虫鸟，无一不自盈其情。
嗟我独病不如彼，胸气卧立常怦怦。
筋酸骨楚头目眩，强食岂得肌肤盈。
我身今虽落众后，我志素欲希轲卿。
十年万事常坎𡒄，奔走未足供藜羹。
愁勤未老鬓先白，多学只自为身兵。
自然感疾惫形体，后日虽复应伶俜。
非同世俗顾颜色，所慕少壮成功名。
但令命在尚可勉，屑细讵足伤吾平。

丁年仕辕门，欲食万里肉。
敌兵方强梁，边境日局缩。
是时十月交，转战大河曲。
落日天地昏，风尘蔽川陆。
我师自凭陵，虏骑出深谷。
路穷矢交坠，壮士同僇辱。
投身致网罟，南向长恸哭。
忠义安可论，功名亦已覆。
悠悠捐岁序，忽忽抱心曲。
每生悔为祸，致死倘还福。
夜渡黄河冰，独依荒榛宿。
狐狸鸣我旁，虎豹相驰逐。
脱身仅毫毛，夜动昼必伏。
肌肤存空骨，性命半鬼箓。
十月到亭堠，门人识风俗。
回头复长望，慷慨泪盈目。
忆昔万人出，今还一身复。
可怜同时辈，视我犹鸿鹄。
永弃绝域中，几时脱臣仆。
叩门谒主帅，长跪向人哭。
可汗甚桀黠，其下亦辑睦。
弩力思长策，勿轻用人属。

远思意而子，因作鷾鸸中。
虑世本遗物，全生翻近人。
轻凉便肌髪，潇洒外埃尘。
山林有独往，此亦陶唐民。

驱马涉长碛，千里径无草。
天寒日光淡，积雪常杲杲。
劲风裂肌肤，狐狢甚鲁缟。
况我被甲铠，寝迟起常早。
崔嵬陟高山，日落尚远道。
人生各有命，岂惮事遐讨。
饮冰伤心骨，重研如巨枣。
义深自最励，身贱宁要好。
亲戚何可逢，功名未自保。
少年慕壮健，我独贵疏老。

中庭不逾亩，百草何荒芜。
绿叶间紫茎，薫莸互相渝。
所怜薄筋力，岂爱不埽除。
贤者曾蒿莱，吾徒亦何如。
公侵藩垣出，蔓也自难图。
下床值蛇蟒，依隐行郁纡。
至使蚊蚋多，不堪匝肌肤。
古人遗我言，芳兰戒必锄。
努力蔑小惠，作诗感踌躇。

东园方树盈百株，四桐晚种皆丈余。
不缘桃李斗颜色，不为琴瑟养肌肤。
霜秋要成万叶子，他日与致丹山雏。
野人此意真不诬，凤鸟不至吾已夫。

淮海由来草木夭，春工殊复自娇娆。
始知隋苑多佳丽，未觉吴宫久寂寥。
冰雪肌肤明绰约，云霞衣服润飘萧。
一枝漫取堪谁赠，老去风情不自聊。

白马荒原非路歧，征夫未起雪侵肌。
雁思水国犹南翥，人在冰天更北驰。
狂吹欲号沙四作，冻云无赖日西垂。
平生可是嗟行役，一对胡觞亦自嗤。

长夏暑候浊，云火高巑岏。
岂徒肌骨烦，木卷川流干。
新居得南斋，楹槛稍虚寛。
森罗对草树，晓暮清阴寒。
汛扫布几簟，气体粗可安。
图书虽非多，亦足备览观。
圣贤述事业，细大无不完。
高出万古表，远穷四海端。
于中苟得趣，自可忘寝餐。
况今有道世，糓禄正可干。
朂哉二三子，及时张羽翰。
力学致显位，拖玉簪华冠。
毋为玩博弈，趣取一笑欢。
壮年不再来，急景如流丸。

岂无锦幄翠帘垂，匝树明灯正赫曦。
共惜月华方满夜，更当秋色中分时。
乌皮几稳风侵鬓，白玉楼高冷透肌。
千里浮云何处断，北来试问雁应知。

醉魂吟魄共凄凄，檐溜窗风冷切肌。
阶下怒蛙休跳跃，浮云遮日不多时。

秋色与秋声，萧然满洛城。
未霜林叶赤，新雨野风清。
水汽侵肌冷，岚光刮眼明。
谁云景如画，但恐画难成。

夕雨初开霁，晨霜已结寒。
增裘肌怯重，对酒面生丹。
急节惊收潦，归心念采兰。
昕趋更清栗，委佩缀公桓。

应是圆玄降瑞精，散为秾丽遍邗城。
重苞叠蕊三春后，腻脸丰肌百态生。
一自毫堂甄异品，至今花谱续嘉名。
都缘尤物多奇变，岂为繁华逐世情。

奚山缭绕百重深，握节何妨马上吟。
当路牛羊眠荐草，避人鸟鹊噪寒林。
羸肌已怯旜裘重，衰鬓宁禁霜雪侵。
独爱潺湲溪涧水，无人知此有清音。

几杖初来宅次睢，孤生从此被深知。
翘材馆盛亲师益，绿野堂闲奉燕私。
恩纪难忘空陨涕，绪言如昨重铭肌。
涣阳松柏无因见，延首东南倍怆悲。

苍龙夭矫西山来，凿破明珠成碧岫。
何人架空起楼阁，地灵不敢藏余秀。
锁窗云重衣巾润，梳木风清肌骨透。
客来一夜与僧谈，气觉浩然充宇宙。

寄声三足阿环鸦，问讯青腰小驻车。
一一照肌宁有种，纷纷迷眼为谁花。
争妍恐落江妃手，耐冷疑连月姊家。
长恨玉颜春不久，画图时展为君叉。

溪杏山桃欲占新，高梅放蕊尚娇春。
额黄映日明飞燕，肌粉含风冷太真。
玉笛悲凉吹易散，冰纨生涩画难亲。
争妍喜有君诗在，老我翛然敢效颦。

旧挽青条冉冉新，花迟亦度柳前春。
肌冰绰约如姑射，肤雪参差是太真。
摇落会应伤岁晚，攀翻剩欲寄情亲。
终无驿使传消息，寂寞知谁笑与颦。

攀条弄蕊苎罗人，半軃金翘笑整巾。
惯见冰肌斜映月，似惊酒面暗生春。
诗翁思苦饶先醉，画史愁多恐失真。
寄语东风为披拂，莫教容易惹芳尘。

玉骨冰肌冷照人，匀红轻浥绛罗巾。
更无凡木能争艳，定向壶中别得春。
久稔新诗能写物，须知樽酒可藏真。
寄声闭户英夫子，体取居尘不染尘。

稚儿怕寒床下啼，两骭赤立仍苦饥。
天之生汝岂为累，使汝不如凫鹜肌。
官家桑柘连四海，岂无寸缕为汝衣。
羡尔百鸟有毛羽，冰雪满山犹解飞。

蜀江濯锦含文漪，竹生江岸初绿滋。
锦波一浸入竹肌，万洗不落斑在皮。
又闻泪点洒舜妃，遗迹渐染传今时。
掏不受爪滑可持，隠起高节无屈欹。
江神虽宝莫自私，烟根忽逐霜刀离。
截而为杖得者谁，庞眉大士今一枝。
斒斓颇与坏衲宜，朝跻山巅暮江湄。
山备兕虎江蛟螭，尔杖未折莫汝危。
足力自健无险巇，安用童子两肩为。
当年常竹纹无奇，犹托变化神葛陂。
况此已是斑龙儿，长恐一旦风云随。
复整头角还天逵，未必久为师有之。

羲和驱日昼如燔，万里焦原草木干。
旱雨骤晴还作热，炎风寡势岂成寒。
渴思沆瀣朝餐美，坐想凌兢迹到难。
汗浃肌肤空秉箑，浪将霜雪拟轻纨。

人说樱桃美，谁知味特殊。
颗匀圆更好，色丽赏还须。
树树红攒夏，年年价满都。
畏风应早摘，宜日称晨敷。
血滴春鹃泪，胎含火齐珠。
透肌胜琥珀，爽口剧醍醐。
怒目睛全赤，妆唇点误粗。
爱擎宜翠笼，登进合银盂。
秀实期先荐，流鶑莫漫图。
园林千百品，甘处后尘无。

佚女处瑶台，丰肌艳皎皎。
端令鸩为媒，告我以不好。
犹豫令人悲，自悔辩不早。
如何问雄鸠，佻巧岂可道。

密雪晦空曲，天作白玉京。
都城百万家，漠漠浮云生。
束带听鸣鸡，谒帝开承明。
脱身尘埃外，自觉肌骨轻。
归从诸仙子，笑语来蓬瀛。
仰望策府高，天禄郁峥嵘。
步登云蜺表，俯视朝日晴。
寒门杳无涯，珠宫联五城。
珍木比后凋，冥鸿亦同声。
还因阊阖风，共此夷旷情。

武皇听歌长太息，倾城不难难绝色。
连娟修嫮果自得，三十六宫宠无敌。
君不见孝宣既没王业衰，优游时事牵文辞。
延寿丹青最叵信，无盐侍侧捐毛施。
此时昭君去宫掖，边风侵肌雪满碛。
穹庐旃墙烧{𪸩车=鼎}蠡，琵琶怨思胡笳悲。
犹怜敌情不消歇，子孙累世称阏氏。
传闻汉宫翻可愁，纨扇绿衣长信秋。
燕啄皇孙两凄恻，当时无事成深仇。
覆杯反水难再收，深渊瞬息为高丘。
尘沙萧条猛虎塞，边民独记和亲侯。

漏绝星沈十二门，烈风吹耳万车奔。
疾驱不敢行驰道，辨色才能认掖垣。
病眼无堪频唾沫，瘁肌时复强嘘温。
尚衣仍在青冥外，薄愿何当献负暄。

朔雪三冬暮，同云万里间。
昊天还质素，长路失幽艰。
舞急低仍举，吹多去复还。
增高元稍稍，投隙故闲闲。
积卤输盐浦，飘沙聚玉关。
怒涛狂振海，叠𪩘坐移山。
喜厚犹多积，憎繁讵得删。
旗旛高卷野，尘壒密通阛。
点缀林芳乱，装褫石藓斑。
户斜遗尺剑，窗缺置连环。
圭璧衣裳会，闾阎米粟颁。
折篁终不屈，乔树顿堪攀。
纨洁裁歌扇，珈明耸髻鬟。
运筹思巧历，语异叱神奸。
冻笔无由捉，强弓不易弯。
雁号随雀瞀，龙蛰并鱼鳏。
坎辟威权厉，阳芽势力孱。
晦冥愁运促，温燠怆时悭。
畛域通三壤，涂泥洎百蛮。
暝鸡矜喔喔，宵犬事𥬞𥬞。
踠足伤骐骥，迷群失鹭鹇。
制书思籀颉，议巧谢倕般。
蚊翼腾空曲，芝英擢野菅。
藩篱容月魄，轩陛绝人寰。
感物徒酸鼻，明心肯汗颜。
露肌寒得胗，直指冻成袴。
檐罅风号劲，炉灰火逗殷。
猎狂怀塞漠，渔乐记江湾。
饮乏枯瓢弃，磨稀古铁顽。
莫欺东郭履，不愧半通纶。

早于桃李晚于梅，冰雪肌肤姑射来。
明月寒霜中夜静，素娥青女共徘徊。

高唐神女兰供泽，姑射仙人雪莹肌。

谁能一日三梳头，撮得根牢髻便休。
大抵是他肌骨好，不施红粉也风流。

鲜葩嫩蘂吐香浓，千朵妖饶颤晚风。
却想许园仙品盛，姝衣轻透玉肌红。

木叶飘飘客正悲，浮云更起蔽朱曦。
分无好月临清夜，且共芳樽乐盛时。
密户那忧风荡烛，重帘宁怯露侵肌。
金壶漏尽玉山倒，天外晴阴谁复知。

元丰之元岁戊午，斗柄斜指西南维。
月行赤道日南陆，营丘分野星虚危。
昨夕既望复今夕，盛若不损盈不亏。
安知变起在顷刻，突如有物侵其肌。
其始色变甚苍黄，须臾赤黑相合离。
良久烟焰极薰燎，一团白玉烧为灰。
黄琮苍璧不可辨，枯株死兔将安归。
孰乌其吻吞巨皿，孰丹其汗流墨池。
如食非食始为薄，有物无物不可知。
虾蟆何物敢张口，麒麟何故敢争鬬。
是何星曜敢侵犯，自是其形不可久。
君不见对月数眉毛，须臾引臂不见手。
嗟吁天上之神物，乃有如此事。
所蔽至甚不可解，凶而家室亡而身。
不然借使幸而免，后世讥笑遭恶名。
君不见汉朝贾生文有余，其心大勇其才疏。
当时如必用其术，纷纷不免危其躯。
鼌错堂堂蔽于刻，公孙规规蔽于谀。
谷永之才蔽权势，有若鹰犬供指呼。
霍光虽贤亦有蔽，何不早去显与冯子都。
刘歆致位为国师，岂若扬雄久以为大夫。
蔽于太高李膺辈，蔽于已甚陈蕃徒。
窦武不断蔽可痛，柬之不忍蔽可吁。
王允所蔽在无权，荀彧所蔽不早图。
萧瑀之蔽入于佞，王衍之蔽失之虚。
牛李虽奇蔽朋党，机云虽俊蔽附趋。
王导蔽怨杀周𫖮，遂良蔽诬杀刘洎。
崔浩蔽强杀其身，所蔽若此甚可畏。
我爱安世真朴忠，匿名远世归至公。
有私见求坚不许，以私求谢绝不通。
诸葛武侯为将相，心迹皎然无所枉。
有罪至亲而必诛，有功虽雠而必赏。
谢安知婿王国宝，不以身蔽能辨早。
人心自是说而服，不顾四肢与肝脑。
苻坚之师号百万，一战而北若摧槁。
我吟此篇不足录，却忆唐衢忠义哭。
古人今人何择焉，大抵人心蔽多欲。
月之所蔽惟须臾，须臾蔽去明如初。
人之所蔽何太甚，至于终身不悟不可除。
月乎月乎，明哉明哉。
善去其蔽，何速之如。
君子法之，所以改过。
贤者法之，所以知非。
勇决之徒，所以奋发。
感慨之徒，所以嘘欷。
我虽老且病，龊龊无所为。
犹能对月吟歌诗，安得慷慨之士如桓伊，把笛为予吹。

蜀之有眉，有山有江。
江大而浚，山形甚庞。
是生程公，为国重器。
可处大任，可决大事。
凡有措置，凡有施设。
坚不可摇，牢不可拔。
所以蜀人，号为铁塔。
维公有子，为山阳守。
所性所养，质直真厚。
维其质直，不浮不苟。
不生巧心，不为利口。
维其真厚，不矫不激。
体无邪气，面无邪色。
视其气貌，察其动静。
可知所养，可知所性。
可知其德，可知其政。
质直真厚，故不生事。
不为小数，不任小智。
以恕辅法，因法行恕。
不烦不苛，不暴不怒。
遂使斯民，如行大路。
无险可虞，无伤可虑。
肌肤以完，手足可措。
奸凶以衰，盗贼亦沮。
父母妻子，邑居田庐。
各安其故，各保其居。
为政如此，民是以和。
是以可慕，是以可歌。
不能歌者，太守之量。
可歌可传，可法可尚。
可以容众，可以任重。
无适不可，惟上所用。

春皇自厌花多红，欲得花颜如玉容。
春皇青女深相得，先教敛与秋霜色。
乃有雪月供光，星榆献白，艑量银汉琉璃湿。
人闲美玉捣作灰，荆山昆山鬼神泣。
天上有人名玉女，投壶之外能为素。
姑射神人解种花，先须此物为根芽。
天罅地窍掬精粹，蟾身骊颔偷光华。
其时正是天地交，二气上下阴阳调。
此花孕育得其正，其闲邪气无纤毫。
所以其色为正色，出乎其类拔乎萃。
一如君子有诸内，粹然其色见于外。
三月将尽四月前，百花开尽春萧然。
扬州日暖花开未，春香不动花房闭。
仙掌秋高玉露浓，蛟人泣下珠玑碎。
黄鹂本是花中客，啼尽好声求不得。
春皇费尽养花心，春风使尽开花力。
春归鶑去花始开，谁人放出深闺来。
唐家天子太平时，太真浴罢华清池。
红裳绣袂厌君眼，更作地仙披羽衣。
麻姑睡起蓬莱岛，风吹玉面秋天晓。
洛川女子能长生，水中肌骨成瑶琼。
褒姒不见诸侯兵，尽日不笑如无情。
宋玉移家安在哉，东邻不画胭脂腮。
卓文君去成都速，锦衣金翠慵装束。
吹箫客貌果何如，见说其人名弄玉。
若比此花俱不足，淫妖怪艳文之累。
一如妇人有贤德，不为邪色辞正色。
孀居之女能自持，终身唯著大练衣。
又如正色立朝者，不以柔媚为奸欺。
以此论之乃可重，人之不正将胡为。
论德乃是花之杰，论色乃是花之绝。
洛阳花名古云好，看花须向扬州道。
君不见去年花下吹黑风，霹雳闪电搜玉龙。
此时半夜花光中，不觉屈曲蟠长虹。
又不闻天上琳琅树，种在烟霞最深处。
白云枝叶白玉英，此花莫是琳琅精。
此花爱圆不爱缺，一树花开似明月。
襄王半夜指为云，谢女黄昏吟作雪。
杏花俗艳梨花粗，柳花细碎梅花疏。
桃花不正其容冶，牡丹不谨其体舒。
如此之类无足奇，此花之外更有谁。
世非红紫不入眼，此花何用求人知。
诗人自与花相期，长告年年乞一枝。

黄河南畔伊川北，姚家宅是真花窟。
古来多少豪奢儿，埋却千鶑万鶑骨。
中央精粹得之多，西方秀气来相和。
天与明光常借日，水宫暗脉正通河。
春风如酒半酣时，谁教谷雨报花期。
司马坂前娇半启，洛阳城内人俱知。
姚家门巷车马填，墙头墙下人差肩。
花上红绡都蔽日，花傍翠幕恰如烟。
玉面儿来争供帐，锦袍郎去鬬抛钱。
无人不说姚花好，费却春功亦不少。
日长风暖绿梢低，坐上金仙困将倒。
麹尘餠剂和香檀，何以贮之承露槃。
烂锦脱来嫌太艳，鲜衣染就欲骖鸾。
君看此花肌肉丰，一尺余高千万重。
妆面深藏青步障，宝冠斜堕碧霞丛。
步摇好称钗凤凰，玉镮犀佩珠鸣珰。
帝女何缘心好道，阿娇安用金为房。
绀窠累栖舒雁雏，沈烟喷出狻猊炉。
一种养成余意态，千花瘦尽春肌肤。
峨峨一器欹且倾，覆杯难辨锺与觥。
染以鲛绡求正色，叩之玉挺希宫声。
魏家红共牛家碧，迭霸花中耸高格。
如今俛首甘下风，九十种中为第一。
此花莫似武昭仪，出得宫来不画眉。
情貌欲为狐媚态，衣裳却是比丘尼。
杨妃本是倾国身，脱却红襦号太真。
河水欲濡头上髻，马嵬犹著旧时裙。
物色一定犹可疑，人心多变宜难知。
容易莫评真与欺，貌或如是心或非。
君不见老庄有深意，万物之中最防伪。

黄河南畔伊川北，姚家宅是真花窟。
古来多少豪奢儿，埋却千鶑万鶑骨。
中央精粹得之多，西方秀气来相和。
天与明光常借日，水宫暗脉正通河。
春风如酒半酣时，谁教谷雨报花期。
司马坂前娇半启，洛阳城内人俱知。
姚家门巷车马填，墙头墙下人差肩。
花上红绡都蔽日，花傍翠幕恰如烟。
玉面儿来争供帐，锦袍郎去鬬抛钱。
无人不说姚花好，费却春功亦不少。
日长风暖绿梢低，坐上金仙困将倒。
麹尘餠剂和香檀，何以贮之承露槃。
烂锦脱来嫌太艳，鲜衣染就欲骖鸾。
君看此花肌肉丰，一尺余高千万重。
妆面深藏青步障，宝冠斜堕碧霞丛。
步摇好称钗凤凰，玉镮犀佩珠鸣珰。
帝女何缘心好道，阿娇安用金为房。
绀窠累栖舒雁雏，沈烟喷出狻猊炉。
一种养成余意态，千花瘦尽春肌肤。
峨峨一器欹且倾，覆杯难辨锺与觥。
染以鲛绡求正色，叩之玉挺希宫声。
魏家红共牛家碧，迭霸花中耸高格。
如今俛首甘下风，九十种中为第一。
此花莫似武昭仪，出得宫来不画眉。
情貌欲为狐媚态，衣裳却是比丘尼。
杨妃本是倾国身，脱却红襦号太真。
河水欲濡头上髻，马嵬犹著旧时裙。
物色一定犹可疑，人心多变宜难知。
容易莫评真与欺，貌或如是心或非。
君不见老庄有深意，万物之中最防伪。

古有贤令尹，为贫民出租。
今亦有贤令，代民偿所逋。
何必偿所逋，不忍伤肌肤。
君以古人心，能为古人义。
我是吟哦翁，亦有古人意。
几夜月明中，为君吟古风。

酒官幸得风流掾，任贵须沽不须贱。
共君吟笑醉春风，诗似阳春共黄绢。
祝君长作白头吟，台背肌肤冻黧面。

尝闻唐李氏，世号为贤妻。
以力营七丧，或谓难庶几。
孰知蔡家妇，其事乃同之。
岂特在中馈，无往而无仪。
孝于其所尊，慈于其所卑。
即知义所在，能终义所为。
我生至此极，我嫁逢百罹。
其属死略尽，其骨俱无归。
身为未亡人，心乃真男儿。
以己任其责，无忘须臾时。
但恐事不济，安知恤寒饥。
乃捐奉生具，而为送亡资。
面不御膏沐，首不加冠笄。
金珠鬻于市，文绣容何施。
更无囊中装，唯有身上衣。
殆将截其髪，幸苟完其肌。
所得盖良苦，所积从细微。
如此十年久，犹以为支离。
日下卜诸良，宅兆相厥宜。
一举十八丧，一旦得所依。
手自植松楸，身亦沾涂泥。
何暇裹两足，但知勤四肢。
居者叹于室，行者泣于歧。
鸟亦助叫号，人思操蔂梩。
冥冥长夜魂，所获喜可知。
郁郁佳城中，不为中道尸。
卒办其家事，少慰而心悲。
义深海可涸，行坚山可摧。
孤诚贯白日，幽光凌虹霓。
吾闻古烈女，荦荦非无奇。
一死盖易处，一节亦易持。
至如张氏者，使人尤歔欷。
谁为孝妇传，谁为黄绢碑。
亦有淮上翁，为述濉阳诗。
移书太史氏，无令兹逸遗。

我诵千涛喷雪诗，急提笔去写僧扉。
碧芦阴处评文坐，黄菊花时载酒随。
老丈为儿亲送药，衰翁赖子少呼医。
最是秦中葬枯骨，不须铭墓只镌肌。

月庭有影终难辨，雪径无香不易分。
江上肌肤新出浴，岭头环珮忽藏云。
少他几幅青罗袂，解与何人绣段裙。
我爱此花真一色，将诗急报范参军。

乞得诸仓粟，流民获所依。
已燃薪御冻，仍用楮为衣。
病骨蒙新暖，羸肌复旧肥。
故乡虽有屋，此处可忘归。

两人外迹本相疏，何故孤孤为病夫。
未报已惭公面目，有情顾入我肌肤。
将身荷负嫌躯小，引臂镌镕要骨麤。
尽力吟哦吟不尽，此时寒雨满淮湖。

一谢芳菲更不还，谁何娇步独盘桓。
虽于物态为难有，却是时情总易阑。
日晒香肌难避暑，雪濡粉面亦禁寒。
等闲莫使人知处，长与诗家醉后看。

且寻绿院朱扉好，莫看山前水畔容。
肌肤瘦尽春风甚，更被春风舞不供。

池上交加碍钓船，汉宫新妓约三千。
绿箩枝叶能承露，红玉肌肤不惹烟。
巫峡已曾萦客梦，西施何处掷金钱。
无人为把秋香惜，聊借西风赠此篇。

长忆溪桥避暑时，天风六月袭人肌。
水随地脉来无尽，云过山头去不知。
拂面稚松应偃盖，当年游子已庞眉。
凭师莫动溪边石，留待东归题好诗。

毳冕登车后，薫琴易柱时。
遐方新视听，赤子系安危。
罗网难投足，锥刀渐削肌。
激昂忠论发，络绎奏封驰。
有意同休戚，无心计险夷。
海倾身亦御，山转力须支。
沸鼎忧鱼烂，沈疴待药治。
正邪双辩起，义利两涂知。
帝德终柔远，天聪善听卑。
丁宁询使指，劳来及坤维。
大法图公共，𪫺言恶诡随。
弊从经岁积，恩许一朝厘。
治体今殊昔，仁声喜换悲。
方期讲原本，何暇语毫厘。
虎噬犹吾怯，蝇营漫尔为。
阴功符监佑，直道拥祥禧。
行色青云栈，英游白玉迟。
是非都一笑，归旆卷晴曦。

楚国元卑湿，炎天更郁蒸。
风吟同倦虎，霄望剧愁鹰。
渴肺尘将岔，流肤汗不胜。
噆肌纷暗蟆，遶鬓闹飞蝇。
六月常难雨，三湘不识冰。
炉烘一天地，火药万川陵。
气候金初伏，襟怀水未澄。
高明寻偶得，林麓远同登。
此地聊幽遁，危亭更上层。
泉声悬嵽嵲，松影转觚棱。
汲井沈圆李，缘池摘翠菱。
凉清生洞壑，秀绿动沟塍。
佳气西频望，乡栏北屡凭。
有期群野鹿，无法问山僧。
云石逢如旧，巾裾见若憎。
聊堪优卒岁，不愧俯扪膺。

因能不有世俗梦，独与淳气相盘嬉。
伏羲持刀刻爻画，古意荡尽无铢厘。
睡无吉凶无得失，纵欲强卦安能为。
故能独存至今日，人各已有反不知。
须知睡义大亦盛，岂独床第夸昏迷。
君子劳心事业暇，得时休息安天倪。
小人一心包万险，迨退就枕皆平夷。
使其睡心大充扩，去与君子何毫丝。
当年尝闻曲肱乐，曾及至圣宜无非。
何况于梦更有得，不见公旦因嗟衰。
后来纷纷不知乐，舍去大路趋邪歧。
竹林猖狂事饮锻，扪拨蚤虱无留衣。
好恶纸上浩万端，竟不及此亦可嗤。
蚊虻纷然始谁造，一一口吻如针锥。
食人肌肤得腹饱，不解默去犹鸣飞。
攘拳挥臂不可却，聒耳不异笙匏吹。
虽然今尚尔无奈，当有猎猎秋风时。
尔躯糜溃尔口坏，我床安稳我枕欹。
平时多贤贵不及，会日偃瞑休恬怡。

千金得宝刀，不若得锸归。
宝刀虽云利，邂逅伤疮痍。
伤疮有复日，伤皮无完时。
不若远所伤，取锸安自持。
一凿以成井，再凿以深资。
清泉冽其中，定德发不移。
饮可沃吾心，浴能清吾肌。
此道如必尚，庶几有常为。
既庸铭我前，又书荐余知。

平居汩汩喜自堕，万事过目不省窥。
一年南北两见雪，未始把笔成一诗。
朝看气象浩茫昧，夜归瞑想通幽疑。
梦乘虚空谒帝所，砆礩象柱承琼榱。
坦涂壁垩相照射，鹤扇亏蔽狐腋帷。
帝旁鲜鲜舞万女，宝绡雅冶吹裳衣。
累𧏖贯瑀错组佩，斥弃朱黛素两眉。
撩搔王母戏华髪，袒脱姑射争肤肌。
提珰掷珥互投报，顾我尘垢加笑讥。
其傍临临立万鬼，帝所宠与借色辞。
密呵细纻赐裘舄，笑齿发露寒差差。
诸神敛避不敢望，弃唾堕落成珠玑。
朝懽嚱怡弃烟霞，暮慨吁吸成云霏。
互偷天帑购党与，散布万玨分千珪。
纨罗练縠不计数，逆取倒曳交横披。
鞭驱巨灵劫夸父，挥斧解系关星机。
东观豗颓堕壁角，南顾秃鬝亡斗箕。
其他杂冗莫分辨，徒见漫乱如箩筛。
雷公争前泣诉帝，至此岂可无省知。
愿分羽卫𠡠天讨，助以积雹千山齐。
金神拥遏按行道，后乘驾以万玉蜺。
宝刀联翻夹鐡盾，玉戟钩子横珠旗。
天风萧萧吹缟素，贝甲合阵穷天围。
磨砮插羽注万矢，强弩竞发相联飞。
奸穷诈极不保守，引组自缚相连归。
累俘奏恺闯天陛，越雉拔羽按舞仪。
帝呼祝融付焚弃，散灰下地无留遗。
徴朋索党计轻重，斩戮屏翳囚风师。
扶桑瞳瞳露轩豁，日御复反天衢驰。
觉来四顾骇皓白，心与恍惚争是非。
冬雷无声电不照，疑亦众鬼乘其私。
天髙地下非所职，且可把酒无嗟咨。

幽兰生深林，不佩亦自臭。
天马苟伏皂，驽足日加骤。
兰生喻人学，不为仕乃究。
马伏侔自怠，一失遂永后。
以今曷为言，念子不可逗。
前我初识子，爱其肌骨秀。
又观所为诗，往往擅髙右。
迨熟相与言，低俯如有就。
我乐成美者，遽以古诗叩。
上言髙雄张，中杂富贵鬬。
且将起其贪，固欲激其懋。
尚谓非重邀，犹恐信不厚。
挥汗谢为书，戴雨去自奏。
予始喜此读，若获弦逐彀。
如何答我诗，遽此与前谬。
我始得则谢，实若答雉嗅。
大凡欲有为，当决如蝠狖。
苟进又安退，何自鼠穴首。
吾见人自荒，未有耕不收。
设或坚决为，加以勤自副。
石将为溜穿，曲亦因累揉。
大可入圣域，中能践贤囿。
借使不及然，犹足闻见富。
中吾不可止，在我固无疚。
已迷不自复，惧子遂著陋。
听之无予违，斯言将不又。

万仞云根泉，清泠濯我足。
森森沧爪甲，凛凛寒肌肉。
来初自试探，坐久频舒缩。
触开浪花白，踏破苔衣绿。
肺腑亦清泠，形影相照烛。
忽罢避游鱼，未归妨渴鹿。
惧浊远泥沙，就阴怜草木。
浸润易调畅，狎玩难羁束。
欲伐我未能，先起人何速。
此会高且闲，愿继渔父躅。

二月将临尾，群阴久退潜。
只知桃李艶，何复雪霜嫌。
密霰仍先集，飘霙忽散霑。
帯风成料峭，和雨作廉纤。
江汉初弥望，珠玑亦间兼。
片痕才著瓦，斜势渐穿帘。
鸟化辽城鹤，途铺越女缣。
落英时鬭舞，飞絮或同黏。
直把琼瑶比，谁疑鹄鹭挦。
透肌锥共利，洒面刅争铦。
寒怯开闱赏，光凝伴月觇。
价增樵市炭，兴入酒家帘。
驻足银妆履，昂头玉裹髯。
如何欺煦律，重复困穷阎。
薪乏经朝备，衣因恃暖拈。
撷芳游女恨，忧岁老农占。
惜竹频敲叶，愁花旋覆苫。
失权悲太皥，助虐有飞廉。
骤降初疑勇，旋消亦讶谦。
朔云虽借便，水后可无厌。
纵任阴灵巧，难令木气殱。
寒威徒自奋，春气亦时添。
积势方平垅，澌流已坠檐。
暗空犹沓沓，近地即占占。
远水难遮面，髙峰不裹尖。
著墙聊画粉，盖地岂成盐。
纨扇惊尘曀，昆岗认火炎。
端来荐融释，空复助洳渐。
积润终滋嫩，惊雷亦震淹。
东君莫惆怅，杲日待重瞻。

满地清霜结晓寒，平明飞霰洒柴关。
乍凭酒力温肌骨，陡觉风威著面颜。
闾里相呼泥北户，牛羊收牧下前山。
急须趁日藏薪炭，冻后髙枝不易攀。

南方气候多不叙，茫茫万生亦殊趣。
人性虽或异所宜，莫不知爱肤与肌。
时方盛夏困多旱，髙堂方喜遂我私。
有虫名为物甚小，朴朴无状安能为。
诸公所赋虽甚美，盛道嘴吻良见欺。
虎豹齿牙利如兵，我尚不畏矧此微，微物曾不如蚊虻。
天生有命各有情，何用讥侮起纷争。
我心坦然如日月，我若呶呶我当罚。

长途冉冉马萧萧，风势横来带雪飘。
雁队去成铧觜阵，螘樽行向剑头挑。
气清肝膈诗还健，寒切肌肤酒易消。
顾我不才无寸补，徒瞻使骑旆旌摇。

佛宫楼阁倚云端，人世尘埃杳不干。
万里海光生目眩，半天风势切肌寒。
老僧指境依稀辨，往客题名次第看。
一奉胜游承健句，诗魔暗里为摧肝。

晋唐诸公重小笔，高价直与才名俱。
然多华丹少泉石，清格往往人间无。
至今百存无一二，存者真伪难分区。
营丘李成称绝迹，峰岩秀拔非常模。
穆之洒落亦其亚，玉堂屏上潇湘图。
董屈许范凡数辈，隐隐俗气藏肌肤。
乃知山水系绝品，笔墨造化非功夫。
要之文章之绪余，世上真巧归吾儒。
益昌台府少文字，见性文室谈毗卢。
龙门雪景生坐隅，山潜水奥争奔趋。
倚空直干鬭孤耸，缘险古道盘萦纡。
拥衲禅僧对寂寞，携琴朝士来崎岖。
主人肆笔聊自娱，新言默与天机符。
公家清白传数世，经济满腹冰霜壶。
一言不用辄掉臂，五年蜀使甘驰驱。
时将素毫写胸臆，宁复意外分精粗。
复古虽清尚许格，与可亦壮非燕徒。
岂如公思脱羁束，破碎嵩华倾江湖。
穷冬从公熟窥看，爱重不觉声嗟吁。
灵峰北菀助萧爽，雪不到地风号枯。
平生好画已成癖，宁借不喜临与摹。
出公门下欠公笔，有类客海遗明珠。
愿公乘兴一挥洒，束绢数幅光芬敷。
异时解组还故庐，皎洁将伴林泉躯。

寻山佳兴发，一夜渡江月。
首到庐江元放家，水洞清光数毫发。
爱之便欲久栖息，又闻灵仙之境敞金阙。
清风吹我衣，不觉过皖溪。
危梁千步玉虹卧，松行十里青龙归。
烟霞绕脚变明晦，忽见殿阁铺琉璃。
重檐却在迥汉上，倚栏俯视白日低。
虚庭自作箫籁响，屋角更无飞鸟飞。
霓幡重重蔽真御，仿佛遥见星文垂。
长廊纱笼绝笔画，老龟稳载青瑶碑。
更逢逍遥不死客，齿清髪翠桃花肌。
箫台可到亦非远，云间况有白鹿骑。
细窥绝景辄大笑，吾曹何事尘中为。
安得良田三百亩，可以饱我妻与儿。
长年只在名山里，万事纷纷都不知。

青天无云日华满，小妓楼中吹玉管。
卷帘不信夜霜寒，熏兰酌桂肌肤暖。
黄州之客最少年，醉来口角倾词源。
惊龙掣电绕沧海，沙场阵马成功旋。
殿赐新袍织春草，水溢双瞳犀插脑。
壮图伫结明主知，带束黄金应未老。
宣城忆拜乃翁时，幕中珠履皆雄奇。
至今名姓记僧壁，当年已识麒麟儿。
嗟予老人日零落，两鬓衰蓬眼生瘼。
寸心犹欲慕夷齐，险路无缘攀卫霍。
邂逅桐乡逢故人，槐槽泻酿追阳春。
形容若画凌烟阁，第一江南寻隐沦。

端城之北，径五六里。
有石室兮洞开，其上则七山建斗司天之喉舌，其下则渊泉不流渟碧一杯。
窥之则肌发冰，酌之则烦心灰。
四傍则石乳玲珑，中敞圆盖。
窈窈万丈，莫穷其厓。
孰纳忠兮，嗟肺肝之已露。
孰止戈兮，束兵仗而相挨。
俨卫士之行列，肃庭臣之序排。
纷披披兮蒂萼，粲枞枞兮条枚。
安而不可动者为梁为栋，奔而不可止者为虎为豺。
龟闯首兮屏息，虬奋鳞兮抟雷。
怪怪奇奇兮，千变万态。
愈视愈久兮，惚恍惊猜。
何人境之俯近而仙宇之秘异如此者哉。
萝卷风兮窈窕，春渍芳兮不回。
或命佳客，或寓幽怀。
考二李之劲笔，皆一时之遗材。
援玉琴以写咏，怅夕阳之易颓。
方谢事以言返，眷兹室而徘徊。
云愀容兮泱漭，鸟送音兮悲哀。
况百年之将尽，邈夫万里奚复来。

几日待春光，春光易衰歇。
流年信密移，谁能保肌发。
何须秉蜡炬，今夕值明月。
但愿海变酒，拍浮长出没。
归来归去来，蓬山有仙阙。

结庐守亲冢，淡食毕丧制。
焚香诵宝经，倾悲拔冥滞。
神明扶孝思，肌髪保阳气。
支离仅不死，邻里为歔欷。
倏然叩予门，殷勤谢铭志。
袖携一幅图，离坎备形势。
明堂正丘穴，松槚列新翠。
身虽离冢旁，披图即流涕。
拏舟遽言别，讳曰仲春至。
酌水采嘉蔬，藉草具严祭。
又言广栽植，薄取岁时利。
事死如事生，终焉达斯志。
儒者似君稀，况复褐冠类。
谁为孝子传，吾诗信无伪。

惊嗟怪怪文人奇，缟衣蓝缕冰断肌。
莓苔雪片冻不飞，玉饰其末玑衡欹。
藐姑之仙下缥缈，苍虬为驾羽荷希。

缩颈夜眠如冻龟，雪来惟有客先知。
江边晓起浩无际，树杪风多寒更吹。
青山有似少年子，一夕变尽沧浪髭。
方知阳气在流水，沙上盈尺江无澌。
随风颠倒纷不择，下满坑谷高陵危。
江空野阔落不见，入户但觉轻丝丝。
沾裳细看若刻镂，岂有一一天工为。
霍然一挥遍九野，吁此权柄谁执持。
世间苦乐知有几，今我幸免沾肤肌。
山夫只见压樵担，岂知带酒飘歌儿。
天王临轩喜有麦，宰相献寿嘉及时。
冻吟书生笔欲折，夜织贫女寒无帏。
高人著屐踏冷冽，飘拂巾帽真仙姿。
野僧斫路出门去，寒液满鼻清淋漓。
洒袍入袖湿靴底，亦有执板趋阶墀。
舟中行客何所爱，愿得猎骑当风披。
草中咻咻有寒兔，孤隼下击千夫驰。
敲冰煮鹿最可乐，我虽不饮强倒卮。
楚人自古好弋猎，谁能往者我欲随。
纷纭旋转从满面，马上操笔为赋之。

杂花狼藉占春余，芍药开时扫地无。
两寺妆成宝璎珞，一枝争看玉盘盂。
佳名会作新翻曲，绝品难逢旧画图。
从此定知年谷熟，姑山亲见雪肌肤。

秋禾不满眼，宿麦种亦稀。
永愧此邦人，芒刺在肤肌。
平生五千卷，一字不救饥。
方将怨无襦，忽复歌缁衣。
堂堂孔北海，直气凛群儿。
朱轮未及郊，清风已先驰。
何以累君子，十万贫与羸。
滔滔满四方，我行竟安之。
何时剑关路，春山闻子规。

草书妙绝吾所兄，真书小低犹抗行。
论文作诗俱不敌，看君谈笑收降旌。
去年逾月方出昼，为君剧饮几濡首。
今年过我虽少留，寂寞陶潜方止酒。
别时流涕揽君须，悬知此欢堕空虚。
松下纵横余屐齿，门前𫐆辘想君车。
怪君一身都是德，近之清润沦肌骨。
细思还有可恨时，不许蓝桥见倾国。

风卷飞花自入帷，一樽遥想破愁眉。
泥深厌听鸡头鹘，酒浅欣尝牛尾狸。
通印子鱼犹带骨，披绵黄雀漫多脂。
殷勤送去烦纤手，为我磨刀削玉肌。

春云阴阴雪欲落，东风和冷惊帘幕。
渐看远水绿生漪，未放小桃红入萼。
佳人瘦尽雪肤肌，眉敛春愁知为谁。
深院无人剪刀响，应将白纻作春衣。

怕愁贪睡独开迟，自恐冰容不入时。
故作小红桃杏色，尚余孤瘦雪霜姿。
寒心未肯随春态，酒晕无端上玉肌。
诗老不知梅格在，更看绿叶与青枝。

雪里开花却是迟，何如独占上春时。
也知造物含深意，故与施朱发妙姿。
细雨裛残千颗泪，轻寒瘦损一分肌。
不应便作夭桃杏，数点微酸已著枝。

幽人自恨探春迟，不见檀心未吐时。
丹鼎夺胎那是宝，玉人頩颊更多姿。
抱丛暗蕊初含子，落盏秾香已透肌。
乞与徐熙画新样，竹间璀璨出斜枝。

仙山灵草湿行云，洗遍香肌粉未匀。
明月来投玉川子，清风吹破武林春。
要知冰雪心肠好，不是膏油首面新。
戏作小诗君一笑，从来佳茗似佳人。

冰盘未荐含酸子，雪岭先看耐冻枝。
应笑春风木芍药，丰肌弱骨要人医。

洗尽铅华见雪肌，要将真色鬬生枝。
檀心已作龙涎吐，玉颊何劳獭髓医。

柳花著水万浮萍，荔实周天两岁星。
本自玉肌非鹄浴，至今丹壳似猩刑。
侍郎赋咏穷三峡，妃子烟尘动四溟。
莫遣诗人说功过，且随香草附骚经。

土中一掌婴儿新，爪指良是肌骨匀。
见之怖走谁敢食，天赐我尔不及宾。
旌阳远游同一许，长史玉斧皆门户。
我家韦布三百年，祇有阴功不知数。
跪陈八簋加六瑚，化人视之真块苏。
肉芝烹熟石芝老，笑唾熊掌嚬雕胡。
老蚕作茧何时脱，梦想至人空激烈。
古来大药不可求，真契当如磁石铁。

零露泫月蕊，温风散晴葩。
春工了不睡，连夜开此花。
芳心谁剪刻，天质自清华。
恼客香有无，弄妆影横斜。
中山古战国，杀气浮高牙。
丛台余袨服，易水雄悲笳。
自从此花开，玉肌洗尘沙。
坐令游侠窟，化作温柔家。
我老念江海，不饮空咨嗟。
刘郎归何日，红桃烁残霞。
明年花开时，举酒望三巴。

二年流落蛙鱼乡，朝来喜见麦吐芒。
东风摇波舞浄绿，初日泫露酣娇黄。
汪汪春泥已没膝，剡剡秋谷初分秧。
谁言万里出无友，见此二美喜欲狂。
三山屏拥僧舍小，一溪雷转松阴凉。
要令水力供臼磨，与相地脉增堤防。
霏霏落雪看收面，隠隠叠鼓闻舂糠。
散流一啜云子白，炊裂十字琼肌香。
岂惟牢丸荐古味，要使真一流天浆。
诗成捧腹便绝倒，书生说食真膏肓。

羽虫见月争翾翻，我亦散发虚明轩。
千梳冷快肌骨醒，风露气入霜蓬根。
起舞三人漫相属，停杯一问终无言。
曲肱薤簟有佳处，梦觉琼楼空断魂。

轻肌弱骨散幽葩，真是青裙两髻丫。
便有佳名配黄菊，应缘霜后苦无花。

中州腊尽春犹浅，只有梅花最可怜。
坐遣牡丹成俗物，丰肌弱骨不成妍。

邾城山下梅花树，腊月江风好在无。
争似姑山寻绰约，四时常见雪肌肤。

玉琢青枝蕊缀金，仙肌不怕苦寒侵。
淮阳城里娟娟月，樊口江边耿耿参。

东海十日风，巨浪碎山谷。
长鲸跨十寻，宛转在平陆。
雷火从天来，砉然刳两目。
肌肤煮作油，骨节分为屋。
腥膻百里内，户户至厌足。
我闻海上人，明珠可作烛。
鲸鱼复何罪，海若一何酷。
从欲谗风伯，大钧问不告。
踌蹰复叹息，归咎当溟渎。
托形天地闲，独尔有含蓄。
大者不能容，小者又何益。
却羡虾鱼辈，安然保家族。

冰肌雪艳映残春，燠日薰风入四邻。
任是主人能爱惜，也拼一半与游人。

青女朝来冷透肌，残春小雨更霏微。
流鶑怪底事来往，为掷金梭织玉衣。

姑射团肌雪，祝融留眼睛。

石中枯木双扶疏，粲然脉理通肌肤。
剖开左右两相属，细看不见毫发殊。
老樗剥落但存骨，病松憔悴空留须。
丘陵迤逦山麓近，云烟澹{雨/对}风雨余。
我惊造物巧如此，刻画琐细供人须。
公家此类尚非一，客至不识空嗟吁。
案头紫云抱明月，床上寒木翻饥乌。
赋形简易神自足，鄙弃笔墨嗟勤劬。
天工此意与人竞，杂出变怪惊群愚。
世间浅拙无与敌，比拟赖有公新书。

陋巷丈夫病且贫，悬鹑百结聊庇身。
蠕蠕大虱长孙子，败缯敝絮开阳春。
故襦宽博裹肩{月坒}，出没逡巡初莫畏。
一朝换酒入邻家，顾视腰间犹犊鼻。
入缝循腰还自足，肌肤转近尤为福。
咋皮吮血无已时，应待渠家具汤沐。

二君豪俊并侯家，歌舞争妍不受夸。
闻道肌肤如素练，更堪鬓发似飞鸦。

细嚼花须味亦长，新芽一粟叶间藏。
稍经腊雪侵肌瘦，旋得春雷发地狂。
开落空山谁比数，烝烹来岁最先尝。
枝枯叶硬天真在，踏遍牛羊未改香。

江城寒气入肌肤，得告归来强自扶。
五马独能寻杜老，一床深愧致文殊。
体虚正觉身如幻，谈剧能令病自无。
明日出门还扰扰，年来真畏酒家垆。

金肌昧真见，八音愚正闻。
玄空了无托，至涉宁有勋。
森罗会都寂，长空销积氛。
良哉此达观，局士安与云。

黄山胜地烟霞明，朱砂泉暖肌肤醒。
鸟声不断山不坏，今人古人徒营营。
暂来谁更辞硗确，抖擞尘缨聊澣濯。
灵泉去病功绩深，无人复创为高阁。

我家庐山下，绿竹常阴阴。
春雷迸狂箨，万点群玉簪。
别来经岁时，肌肉尘土侵。
歘见此图面，醒然豁烦襟。
方幅藏万里，环以青山岑。
旁飞清泠泉，下有潇洒林。
恍惚如梦到，杖笻听幽禽。
欲投环堵室，浩渺忽难寻。
人生谅自苦，一官泳蹄涔。
摇尾争光华，岂知沧海深。
虞卿衒白璧，季子夸黄金。
贪得以忘我，俱非贤达心。
何如返乡国，坡坞穷差参。
茅檐当天风，时听笙簧音。

蟠根官道傍，生饱禁城霜。
春风功力微，磥砢百尺长。
肌肤凝金鐡，大雪冻不僵。
度岁亦辛苦，成材必坚强。
他时擎大厦，白蚁胡能伤。

两寺藏山曲，登临恨阻修。
平时极目处，今日探春游。
苦竹经霜老，甘泉带雪流。
醇醪煖肌骨，归路卸轻裘。

十年被冷东南方，未惯清寒客帝乡。
碧落有声飞夜霰，轻裘无力拒晨霜。
鲸依海冻先摧鬛，雁起边沙易失行。
蒲柳脆肌尤不耐，暂凭杯酒作春阳。

截艾作炷大如椽，三日彻夜烧丹田。
心腹生火口生烟，皮毛润泽骨骼坚。
舍杖趋走脚轻儇，赫如渥丹颜色鲜。
五十六岁如少年，顾我一生百迍邅。
病多未老先华颠，欲灸自量无罪愆。
一切久矣付诸缘，三月人家花欲燃。
阳春水色碧于天，更欲载公青翰船。
唤取佳人舞绣筵，一饮一斗醉不眠。
不怕世人笑逃禅，火中自会生金莲。
作诗问公奚若旃，肌肉忍自投戈鋋。
亶顾厥后勤着鞭，万事悉置心超然。
服食不须求汞铅，公名已自列诸仙。

小人无远虑，苟志怀与安。
富贵本浮云，百计图一完。
辰乎来之迟，玩弄如等闲。
其不为禽狄，不能分寸间。
故人哀怜之，投以药石言。
伏读夜达旦，颜汗肌骨寒。
顾惟壮盛时，气大力亦敦。
泰山陟其颠，不见宇宙宽。
荡舟绝溟渤，独自观其澜。
老大不自强，喑嘿甘素餐。
更欲盗恩荣，归取妻子欢。
自非仁人心，孰肯救此患。
过恶苟容改，勿惮提耳烦。
将大书诸绅，佩服永弗谖。

驱马悠悠何所之，岘山南去习家池。
莲花可爱肌如雪，鸥鸟何为鬓亦丝。
一叶林头秋到处，片云溪上雨来时。
公方紫绶金章贵，可要山公白接{罒离}。

主上登前烈，宗丞用老儒。
饮冰宵去楚，衣锦昼归吴。
饯别成游寺，乘欢更泛湖。
固难逢邂逅，能复惜踟蹰。
道路春初好，山原日未晡。
云中山隠约，野外水萦纡。
洒落倾贤范，荒淫看伯图。
故园余壮观，遗址入荒芜。
桧柏高千尺，松杉耸万株。
轻风花散漫，细雨草沾濡。
簿领容休暇，形骸外絷拘。
纵横棋有力，礼乐酒无逾。
一鹗冲高汉，双轮上坦途。
道途留绝咏，宣室得明谟。
自昔行犹蹇，于今用可需。
愿言思本末，无用较锱铢。
仕路诚相照，年家契自殊。
几成嵇叔懒，敢谓孟轲迂。
陋学真胶柱，危踪近跋胡。
应须寄珠玉，方愿刻肌肤。

雪消姑射丰肌尽，云入阳台短梦频。
可惜舞衣犹粉黛，不堪歌扇已埃尘。

伟哉中国擅五岳，巍巍崧高据其尊。
四时百辟尽朝会，云幢烟盖来追奔。
自余众阜何足数，扰扰罗列真儿孙。
秋霖乍开原野净，隆曦破海浮朝暾。
渊明旷达不事事，胜日结客游山樊。
山腰下马蹑风磴，杖屦诘曲跻巑岏。
窗经玉女猿鸟寂，石漱飞浏鸣潺湲。
长松吟风和哀响，肌肤凛栗凄神魂。
行穷绝顶已晡侧，云烟为我开余昏。
昂头去天惊尺五，星斗历历俯可扪。
超然拟与人世绝，仿佛有路通昆仑。
洛阳奇峰三十六，领略并入一眼吞。
平生方寸喜壮观，兹游气豁殊轩轩。
二豪词笔有余地，请赋杰句留山巅。
风流便可付千载，欧梅尹谢相与传。

桃李韵粗俗，江梅清独妍。
幽姿有时睹，如揖姑射仙。
从来丹青手，默数三四贤。
徐熙擅江左，赵子名西川。
中间复谁何，绝特推老边。
风流迨兹泯，范子俄超然。
迺知苕霅胜，秀气常回旋。
斯人非画师，势利不可镌。
兴来即挥毫，游戏三昧前。
一枝岂易得，答子能拳拳。
横斜有余态，肌粉含霏烟。
我来玩几席，叹赏徒留连。
恨无处士诗，二妙相并传。

晨兴悲风鸣，霜霰集我屋。
忽惊岁云晚，日月疾转毂。
穴虫知天时，闭户各潜伏。
而我亦劳止，扰扰尚驰逐。
宵征戴星明，暮饭多见烛。
灰尘雕须眉，铜臭蚀肌肉。
念当投劾去，牵系五斗粟。
岂无数亩田，亦有千个竹。
平生羡为农，水旱忧不足。
空效鸟雀饥，唧啾如聚哭。
内顾复迟回，行藏类羝触。
长卿著犊鼻，扬子投天禄。
岷峨能生贤，独不主为福。
如君乃栖栖，似我宜碌碌。
连山积雪壮，霁色明群玉。
对此想清标，凛然疑在目。
安得两翅长，高举逐黄鹄。
飞去堕君前，绸缪论心曲。

驱马汴河西，从此游帝乡。
瞻言驿堠短，喜及春日长。
碧瓦映茅茨，人烟密相望。
𫇴茭足供马，亦有酒可尝。
旁观波澜起，万柁攒舟航。
一跌性命已，岂惟肌骨伤。
不如榆柳堤，中路稳腾骧。
去家渐及旬，犹走淮楚疆。
却视故山隠，忽在天一方。
东轩复难到，兰芷媚幽香。
驰光不可留，游女已采桑。

夜深鸟宿人语静，中庭独坐饶清兴。
霜天高洁无片云，海月澄明挂孤镜。
飞光照物毫杪露，冷气逼人肌骨冰。
苦吟未尽愁晓侵，北向时时看斗柄。

古墙犹竹色，真作野人居。
青云羞叶密，空翠扑肌肤。
寒日外惨淡，泠泠风有余。
高斋坐林杪，兴远一萧疏。

始恐佛氏讲，天花何徘徊。
终疑宓妃至，仙肌何奇侅。

须知陈紫入吟看，能坐诗人碧玉盘。
六月香肌无点汗，绛纱囊破水精寒。

玉作肌肤雪作衣，剪裁风月缀寒枝。
上池可饮偶无路，空愧当年带下医。

一日几回撚白须，我本于世非葭莩。
奈何寸沫长自濡，起倒不供须人扶。
眼前扰扰嘈笙竽，况于得失随有无。
鼠壤狼籍多弃余，史云空悲釜生鱼。
抓搔世垢清肌肤，愈下愈拙真挈壶。
爱极并爱屋上乌，古诗有之今辄如。
不愿百尺腾龟趺，不愿去为在泾凫。
只愿卒岁眼长淤，百无所见常踟蹰。
出门擿埴寻君居，万里付于千里驹。

红绿枝头自开落，薄日低云天一幕。
可堪困绪尚眠蚕，未拟欢心随破萼。
宝环半脱畏侵肌，百刻萦香竟属谁。
旋制称衣宫样窄，慵看架上去年衣。

玉骨冰肌体自轻，非关茗饮觉神清。
无端堕落红尘里，碾就云腴不许烹。

得水能仙天与奇，寒香寂寞动冰肌。
仙风道骨今谁有，淡扫蛾眉簪一枝。

借水开花亦自奇，冰沈为骨玉为肌。
寒香自压酴醾倒，只比江梅无好枝。

面面轩楹压水开，暑天端恐雪飞来。
冰肌玉骨元无汗，更倩殷勤执板催。

朱夏炎炎昼漏长，迸珠亭下共流觞。
清风寒韵侵肌冷，谁信宫中六月凉。

汤沐冰肌照春色，海牛压帘风不开。
直言红尘无路入，犹傍蜂须蝶翅来。

青奴元不解梳妆，合在禅斋梦蝶床。
公自有人同枕簟，肌肤冰雪助清凉。

王公权家荔支绿，廖致平家绿荔支。
试倾一杯重碧色，快剥千颗轻红肌。
拨醅蒲萄未足数，堆盘马乳不同时。
谁能同此胜绝味，唯有老杜东楼诗。

借水开花自一奇，水沈为骨玉为肌。
暗香已压酴醾倒，只比寒梅无好枝。

得水能仙天与奇，寒香寂寞动冰肌。
仙风道骨今谁有，淡扫蛾眉簪一枝。

老农年饥望人腹，想见四溟森雨足。
林回投璧负婴儿，岂闻烹儿翁不哭。
未论万户无炊烟，蛛丝蜗涎经杼轴。
使君闵雪无肉味，煮餠青蒿下盐菽。
岂云剪爪宜侵肌，霜不杀草仍故绿。
幽灵奰赑西山雾，牲肥酒香神未渎。
得微往从董父餐，宁当罪系葛陂渊。
卜择祠官齐博士，暴露致告苍崖颠。
请天行泽不汲汲，尔亦枯鱼过河泣。
生鹅斩颈血未干，风马云车坐相及。
百里旌旗洒玉花，使君义动龙蛇蛰。
老农欢喜有春事，呼儿饭牛理蓑笠。
博士勿叹从公疲，明年麦饭滑流匙。

济岱有佳人，肌肤若冰雪。
我愿从之游，补我黥与刖。
了不解人嗔，真成一痴绝。
栎社定颓然，聊用神吾拙。

肌肤冰雪薰沉水，百草千花莫比芳。
露湿何郎试汤餠，日烘荀令炷炉香。
风流彻骨成春酒，梦寐宜人入枕囊。
输与能诗王主簿，瑶台影里据胡床。

圣人用仁心，恻伤路傍儿。
虎狼舐吻血，自哺胃与肌。
同在天地闲，六凿相识知。
父母临万物，大道甚坦夷。
百年修不善，一日许知非。
虎狼有悛心，还与圣人齐。

楚宫女儿身姓孙，十五绿鬓堆浓云。
脸花歌笑艳杏发，肌玉才近红琼温。
仙源曾引刘郎悟，天教谪下风尘去。
策金堤上起青楼，照水花间开绣户。
山阳天下居要冲，春行处处皆香风。
花名乐府三千辈，惟君第一娇姿容。
画舫骄马日过门，过者知名求见君。
侍君颜色肯一顾，方肯延入罗芳樽。
遏云数声贯珠善，惊鸿舞态流风转。
不是当朝朱紫人，歌舞筵中难得见。
朝英国士相欢久，学诗染翰颜兼柳。
卫尉卿男号富儿，黄金满载来见之。
朝欢夕宴奉歌酒，春去秋来情愈厚。
青丝偷剪结郎心，暗发深诚誓婚偶。
深更不与家人露，藏头掩面随郎去。
千里相从人不知，鸳鸯比翼凌云飞。
帝城风物正春色，与郎遍赏游芳菲。
郎去高堂负父意，父亲惜子情难制。
六礼安排迎入门，且图继嗣延家世。
铨行补吏任忠州，整袖长江同溯流。
瞿塘滟滪遍经历，二年惟爱居蛮陬。
解官入京重调转，空闺独坐居京辇。
伤离感疾时召医，无何楚客皆闻知。
急具高堂报阿母，母怒大发如风雨。
来见娇娘大嗟怨，怒声肆骂千千遍。
扶夺上马去如飞，争奈郎踪相去远。
回到娘家三四春，双眸盈疾愁见人。
蕙心兰性欲枯死，盘金匣玉都埃尘。
阿母养身今已报，从今所得多金宝。
誓心不嫁待郎音，烟波万里难寻耗。
迩来泛迹渡金陵，住近仪真江外亭。
北提征辔过花院，分明认得娇娘面。
旧家云鬓慵理妆，泪裹罗襟金缕溅。
灯前相顾问行年，一别音容何杳然。
君今三十未为老，昔时青发今华颠。
君容若入襄王梦，我才曾试光明殿。
秋江夜醉话平生，坐抱琵琶船上宴。
娇娘娇娘真可惜，自小情多好风格。
只恐情多悮尔身，休把身心乱抛掷。
君不见乐天井底引银瓶，瓶沉簪折争奈何。

泥娇成困日初长，暂卸轻裙玉簟凉。
漠漠帐烟笼玉枕，粉肌生汗白莲香。

西湖水滑多娇嫱，妙奴十二正芬芳。
肌肤晳白发脚长，含语未发先有香。
溪上夜燕侍簪裳，皎如华月堕沧浪。
音声入云能断肠，不许北客辞酒浆。
主人蔼蔼邦之良，少年射策谒未央。
俊词伟气森开张，玉杓贯斗生怒芒。
天欲文采老更昌，故使敛翮窥群翔。
五十仅补尚书郎，浩歌骑牛倚倡佯。
东风戏雨花草狂，二溪泱泱青黛光。
妙奴勿倦侑羽觞，主人正欲游醉乡。

冰肌玉骨真遗妍，粉作妒云黛作烟。
知有香魂埋不得，夜深岩底月中仙。

斑鳞拧鬣玉为肌，梦入松江自可疑。
{孛}跳金盘催脍手，西风正是忆鲈时。

巫娥美无度，绰约姑射伦。
冰雪照肌骨，被服丹霞裙。
兰膏皆臭腐，天香有清芬。
手提瑶华枝，乘鸾弄氤氲。
缅邈相光彩，杳然丧尘纷。
楚王梦见之，三岁情如醺。
伊人竟何许，宛在阳台下。
宋生未见称，朝暮自云雨。

龙德神变通盈虚，孕育乃与鲦鲿俱。
被鳞戴角形非无，飞潜食息皆时须。
太上道德体未刳，神物咸萃天王都。
坰林苑囿驯驺虞，宫中高阁鸣鹓雏。
玄龟负卦洛水隅，戴因之兽游广途。
此时应龙如鸥凫，翔泳宫沼何舒于。
庖牺正位膺乾符，是出德水呈神图。
彝伦九叙时纷敷，苍白纪官各有呼。
皇风绵邈虽已徂，下至虞舜成帝谟。
豢御世守职未渝，节时饮食如哺乌。
玄冥失职水正芜，物乃坻伏潜天区。
耳目接识非朝晡，疑无惊有无智愚。
叶公好尚俄有孚，真物来止还惊吁。
遗鳞脱角时可俘，世俗往往疑见诬。
淮上乃有桑门徒，曾见得之青草湖。
绀鳞两叶角一跗，坳漥犹见藏泥涂。
坚质温润如荆瑜，冷光凌乱侵琨珸。
我疑仙客催盘盂，乘兴击破鸳鸯壶。
又似石尉矜豪麤，醉中敲折青珊瑚。
此物殊观惟可娱，得名非似齐人竽。
但恨不见真形躯，冥飞杳渺何能拘。
昔人市骨求骏驹，毋在文驷交驰驱。
灵德况与魑魅殊，沈潜非为禹鼎模。
乔岑十叠穷崎岖，鲸波万里不可逾。
骧腾此地聊踟蹰，有时亦肯游潢污。
悠悠自非真丈夫，无能驾驭登云衢。
时注甘雨苏焦枯，六月不用商人雩。
陂杖一掷生头颅，壁梭亦与风雷趋。
洛浦鸣琴致绡姝，洞庭吹玉来寸珠。
岂如䗖蝀无肌肤，雨余成象才须臾。
当知鳞角非怪迂，闻语无用空揶揄。

阶头露草珠盈缕，门前促织分明语。
日午帘帷气已清，香肌暗喜消残暑。
蚊蚋无声灯火冷，已将纨扇归巾褚。
更长便合促鸣机，月白何妨弄砧杵。

越溪深处楚江湄，玉刻冰裁一两枝。
天借明蟾滋秀色，云垂清露润丰肌。
解知洁素风神远，始觉红鲜品格卑。
何日曲池亭槛上，细看朝暮弄轻飔。

陶家门户本常关，泽室肌肤雅耐寒。
不惜春秋参贡举，况闻早晚报平安。
款陪盛集无穷乐，细阅雄文有益欢。
未必重阳虚过了，黄花十日尚堪看。

植蒿不为栋，豢豚不成虎。
本非英特姿，虽长何足数。
男儿生堕地，便要立门户。
谢凤炳有毛，羊豹兆于乳。
探根咀其芽，已足知甘苦。
吾党有侯生，高门映东鲁。
翘然出二子，发祥自其祖。
小儿肌骨明，珠光照合浦。
大儿神宇深，崇鼎气象古。
学作四韵诗，已无近俗语。
燃灯夜读书，义颇识其觕。
来客见尽倾，喜叹立如堵。
积庆固有获，力穑刈麰稌。
人知须有成，青云张步武。
惜吾已老矣，异日众必睹。

渭水冰消意始回，肌肤玉雪本仙材。
江南气暖常先见，陇坻山寒不易开。
二月莫伤春色晚，一枝岂待岭边来。
风光切莫轻流转，未放悲云画角哀。

轥藉霜威欲断肌，傲霜挺挺发南枝。
微风披拂香来去，皎月勾添光陆离。
已入鸾台弄妆手，犹存谷口出尘姿。
苦无疏影横斜句，深愧林逋处士诗。

骊山御汤殿，岁久玉莲倾。
谁谓大江北，有泉温且清。
相传白云窦，中閟丹砂英。
澡濯浃肌骨，沉疴亟能平。
岂特涤吾足，径当洁吾缨。
筑庐俯源上，涵泳凫鸥轻。
非复罜尘网，御风朝玉京。
赋诗投楚泽，用吊怀沙生。

车马竞清夜，人物秀三楚。
登临得免俗，兹楼岂时睹。
同来两稚子，冠者亦四五。
落落俱可人，颇亦厌歌鼓。
山月出未高，潜鳞动寒浦。
樯灯接疏星，夺目粲不数。
魏侯转物手，百好趋就叙。
得句未肯吐，秀气出眉宇。
水浄纳行影，山空答修语。
夜气稍侵肌，鸟骇去其侣。
清游岂有极，喜事戒多取。
投静未免喧，于今岂非古。
永怀寂寞人，南北忘在所。
横岭限鱼鸟，作书欲谁与。
情生文自哀，意动足复伫。
凭槛共一默，望舒已侵午。

酒亦有何好，人今不肯忘。
苟无愁可解，何必醉为乡。
剩欲论奇字，终能讳秘方。
直饶肌骨秀，正要画眉长。

破卵剥膜肌理滑，削玉作版光气熏。
老子尚堪哦七字，阿买颇能书八分。

送君上马时，不道朝罏燠。
春风入木心，皮肌发红绿。
春风良易暮，那得勤行路。
且莫望南窗，胡蝶飞无数。

遍界不曾藏，通身无影像。
相逢莫讶太愚痴，旷劫至今无伎俩。
无伎俩，少人知。
大体还他肌骨好，何须照镜画娥眉。

春丝惹恨鬓云垂，媚态愁容半在眉。
早是思深难语别，可堪肌瘦不胜衣。
眼前有恨景尤速，门外无情车载脂。
自笑不如天上月，尊前犹有见郎时。

火维荒茫地轴倾，下有积水潜鲲鲸。
鳌身翻澜山为崩，金乌下啄狞龙腾。
狂须奇鬣万族朋，巨神日月双手擎。
夸娥愁思乌戢翎，老鱼战死风雨腥。
长彗下扫千里惊，浅洲一席块为城。
蛮儿夷女奇弁缨。
大舶映天日百程，怒帆吼风战飞鹏。
舟中之人怪眉睛，兽肌鸟舌髻翘撑。
万金明珠络如绳，白衣夜明非缟缯。
以有易无百货倾，室中开橐光出楹。
非石非玉色绀青，昆吾宝铁雕春冰。
表里洞彻中虚明，宛然而深是为瓶。
补陀真人一铢衣，攀膝燕坐花雨飞。
兜罗宝手亲挈携，杨枝取露救渴饥。
海师跪请颡有胝，番禺宝市无光辉。
流传人间入吾手，包以百袭吴绵厚。
择人而归今子授。
烂然光辉子文章，清明无垢君肺肠。
比君之德君勿忘，与君同升白玉堂。

老农占田得吉卜，一夜北风雪漫屋。
屋压欲折君勿悲，陇头新麦一尺泥。
泥深麦牢风莫吹，明年作餠大如箕。
野人食饱官事少，莫畏瑟缩寒侵肌。
高堂晨兴何所为，门无马迹人更稀。
珠楼玉阁互飞动，坐见贫屋生光辉。
无功及物惭受禄，丰穰幸赖天与之。
弃粮遗粒待鸡犬，吾羹何得长烹藜。

昨者飞雹几破屋，颇说四郊妨麦熟。
十日霖雨一日晴，泥潦漫漫不容足。
凄风寒凉肃肌骨，五月更衣初秋服。
草木伤摧亦可怜，造物凭陵竟何欲。
阴阳错行成疫疠，君子慎疾防寒燠。
荒凉穷巷幸无他，更劝高眠饱𫗴粥。

邾城山下梅花树，腊月江风好在无。
争似姑山寻绰约，四时长见雪肌肤。

与君陟𪩘踏春泥，邂逅红梅得一枝。
失却孤山风露格，却成卯酒醉冰肌。

我爱梅花不忍摘，清香却解逐人来。
风露肌肤随处好，不知人世有尘埃。

荒陂浮雁啄寒水，古木老乌啼夕阳。
酒市喧呼人醉余，丛祠歌舞岁丰穰。
黄花半落经寒雨，红稻初坚得早霜。
倚岸老枝榆骨白，出林丹实柿肌黄。
空林啅起团惊鹊，槁叶悲啼有暗螀。
腰兔暮归人臂隼，扣门问宿客担囊。
貂裘西去冲寒早，泽国东归寄梦长。
入洛自惭文价薄，却凭山水助清狂。

栗冽已戒候，阴淡达朝昏。
出门无所诣，幽斋谁与言。
尘埃群书积，兴至时一翻。
呼儿具枣栗，时亦赖芳樽。
老肌畏寒苦，幸此手足温。
窗间有旧笔，得句时复援。

非云非雪月初浮，疑是佳人狐白裘。
细雨狂风莫欺折，冰肌玉骨未禁愁。

君不见鲁阳之西两山麓，十里连冈写平陆。
青林白昼暗古祠，雀啅虚檐蛛网屋。
屋边怪石何瑰奇，鳯筋虎骨连肌肉。
巉岩欲下落涧渚，澒洞千钧一毫属。
天匠惟知刻画功，鬼力深忧护持哭。
前峰高蹇下如揖，余峰危慓皆俯伏。
披寻宿莽得佳趣，洼为溪壑呀为谷。
香炉佛迹不在外，仙掌蛾眉此其足。
秀润潜涵夏木清，空蒙映带春江绿。
我知此必蕴灵异，何止怀藏易城玉。
閴寂嗟来麋鹿游，孤峻幸免牛羊触。
自经千载禹刊凿，不逢万里秦驱逐。
踟蹰三遶回高冈，却立下视云苍苍。
古今谁为好事者，后有韩子前奇章。
君不见玉川先生洛阳宅，修竹萧萧独为客。
他年如与鹤乘轩，可来相见铜驼陌。

豪商破浪随东风，辘轳相继沧溟中。
回环极目渺无际，万石之载裁飘蓬。
一朝六鶂不得进，十舟八九成虚空。
一舟邂逅脱鱼腹，开帆岂暇论西东。
大明出没夜复旦，何许清越鸣晨钟。
舟人侧耳正惊喜，忽瞻水际排奇峰。
落帆沉矴泊古岸，介然荒径云间通。
鄞川书生托舟尾，见之踊跃追猿狨。
扶疏怪木进十里，突兀古院题天宫。
入门长廊转寂寂，堂上高拱厖眉翁。
左右侍立满三百，谈玄演义声玲珑。
相逢问劳悯流落，旋启虚室栖行踪。
纷纷袍布欺腊雪，独此锦帐朝霞红。
黄金白玉荐丰馔，药苗蔬甲青茸茸。
主翁自言避巢寇，朅来不与中原同。
于今天子果谁氏，语罢默默如盲聋。
日遣二子共游处，因得细诘开冥蒙。
皆云我辈号处士，名字非列神仙宗。
三等三百奉一主，上等第一裴休公。
提携峻陟几千丈，笑秦亭上聊从容。
秦皇可笑笑不已，声撼亭角摧穹隆。
徐福曼倩亦何在，前后石壁犹房栊。
举头指似蓬莱岛，霜雪直上磨苍穹。
波涛作势撞山脚，鲁有神圣躬磨砻。
欲令异物知所畏，周遭水面盘蛟龙。
书生名利浃肌骨，尘念日久生心胸。
老翁照见辄微笑，血盆再入宁易攻。
蓬莱有路尔常睹，此别旷劫无由逢。
吾今舟楫助尔往，尔其登览庶可穷。
日轮迎晓傍山出，水声先沸惊寷窿。
赤光散合动天地，顷刻气候分春冬。
高低殿角屹相向，一一镌凿非人工。
穷晨不复值仙子，卿云瑞雾空蒙茏。
询之处士盖有谓，近世人迹几相重。
鸾骖鹤驭厌凡肉，矫然远举归鸿蒙。
先生吕翁独于此，一年三四眠松风。
书生尘念竟不断，主翁但问何所供。
人参如人更长大，愿乞数本扶疲癃。
翁言此物有神护，特经海道须罹凶。
良金美玉亦至宝，尔诚欲之吾当从。
殷勤教告岂一事，尤戒卧语详初终。
楞严秘密偈四句，奉以周旋宜恪恭。
书生再拜起沉矴，转盼已入鄞州封。
还家妻子久黄壌，单形只影反匆匆。
却思投翁事清净，天南天北惟飞鸿。
茫然进退真捕景，一生颠倒终狂童。
君不见秦皇汉武操利势，自许神仙力能致。
海边方士日从横，毕竟千非无一是。
书生径步蓬莱巅，况乃天人勤指示。
若为名宦苦死坚，失脚青云坠平地。
仙兮仙兮一何异，求不求兮两莫遂。
我虽忘情亦欷歔，仲尼之门非所议，率然作诗纪其事。

永州怀素精草书，毫端万象纷卷舒。
浑身是眼看不破，一笔至今藏物初。
浯溪得之不自用，却要他人书作图。
蓦然打个筋斗去，觅纸觅绢一物无。
急将床上被来拆，手忙脚乱纵横铺。
五云和尚巧言语，扫尽六幅裁须臾。
叠了又开开又叠，喜欢胜获衣内珠。
二三子笑几绝倒，左右僮仆咸惊呼。
宁比酸寒杜陵老，海图拆应家人须。
脱巾漉酒解龟当，表里空旷真丈夫。
吾行天下何啻半，常恨眼前无此徒。
那知兴发乃方外，与彼嗜好同根株。
小中现大大可睹，跳出规矩渠非愚。
他时风雪夜参半，灰炉冰冷灯影孤。
坐披破絮似鱼网，数挽不揜皴肌肤。
只应侍者隔壁私自语，我师为谁说法声呜呜。

姑射冰肌不黄土，洛阳玉容更青春。
嗅风影日了无语，知我此心能几人。

绰约冰肌故自轻，玉衣玉食更鲜明。
无心来此与君遇，莫起他时儿女情。

有虫名烛蛾，翱翔近灯火。
举手再三遮，彼意终不可。
驱去复飞来，防护更劳我。
汝无纵所见，自取燋肌祸。

林下羸羸一病躯，四旬欹枕减肌肤。
闲来试照秋泉看，金镀形容雪染须。

南有嘉鱼异，常趋四月期。
江天专伺至，烟网密争垂。
乍戏汀蘋末，初循水荇湄。
竞摇轻舴艋，寛罩碧涟漪。
占浦搜深藻，空波出素髭。
数头余赤质，二色类银姿。
货鬻斯为切，鲜腴敢暇知。
青钱邀价值，华屋市新奇。
珠沫缘条煦，霜鳞逐刃堕。
扣颅琼聚骨，剖腋锦分肌。
味佐芳菘惬，香参苦笋宜。
羮瓯融腻玉，脍箸罥寒丝。
湘鱓非吾偶，河鲂孰与夷。
荐新奚尚鲔，稔毒即殊{鱼几}。
鲈讶休官易，鲭嫌醒酒迟。
自当频佐膳，所惜易过时。

天地开春晖，群阴争闭之。
行行二月路，寒威切人肌。
淫雨恣凌虐，淹旬下无时。
顽云扫复合，直向平地垂。
蒸人共愁叹，万物皆疮痍。
众木有芳华，摧沮不得施。
青苞敛绛萼，同向枝上萎。
民麦悲已病，泥中聊参差。
嘉谷失播种，虽晴谅胡为。
蠢彼田中氓，岂惟念身饥。
州县责常赋，嗷嗷诉之谁。
幸不为盗起，多应尽流离。
吁嗟致此异，其咎安所尸。
悒悒穷巷士，屏身伏茅茨。
读书抗前古，得失心颇窥。
天理不难究，可以人事知。
且欲上其说，惧非己所宜。
有职彼尚默，未当僭汝卑。
勉汝无妄言，言出祸汝随。
谁识此怀抱，独自空嗟嘻。

寒时骤热热时寒，一等阴阳几百般。
发脱面黄肌肉痩，北人应作岭蛮看。

应念萧寒槁木身，殷勤分寄岭头春。
冰肌玉骨终安在，赖有清诗为写真。

飘飘夜半身凌云，梦与群仙游玉京。
龙虎腾骧争引导，侍童罗络甘逢迎。
绛幡羽扇前驱列，宝盖华旗助旌节。
钧天九奏毕笙竽，飚驭数行响环玦。
初朝太一何所为，次历紫微心自知。
青虬吐烟满琼殿，白鹤起舞临丹墀。
更过十洲寻旧友，旋返瑶池燕王母。
文章已作人间游，功业却从天上走。
朝霞乍吸心耳清，沆瀣忽餐肌骨莹。
九门不掩阊阖静，玉女下诏驰名姓。
始惊造作玉楼记，白马诗嚢空委地。
又疑本是谪仙人，锦绶纱巾初溷尘。
鳯箫一声轻哽咽，雾卷云收天水彻。
葛洪伯乔两无知，送下九霄不言别。
时人学仙不得仙，未能白日升青天。
无心却向梦中见，千万人中何处传。

天然素质胜铅华，一握青丝过老鸦。
信手画眉成柳叶，移盆贮水当菱花。
长忧夜雪侵肌骨，不识春风到齿牙。
媒妁近来趋势利，终年元未适良家。

嫁君苦太迟，别君苦太早。
官行有程期，不得暂相保。
妾有嫁时衣，金缕光葳蕤。
送君即远道，数日望君归。
君去竟何许，君归竟何长。
昔为胶与漆，今为参与商。
朝看云间雁，暮看水底鱼。
雁鱼过几许，何处寄君书。
有食不下咽，有衣不被体。
夜回九转肠，日下千行泪。
阶前萱草长，奁内粉黛空。
萱草不解忧，粉黛为谁容。
人生若朝露，颜色岂长好。
况乃怀忧愁，忧愁复易老。
及春不开花，结子待何时。
君在须早归，妾在长相思。
妾不愿君富贵，妾只愿君贱贫。
贱贫足相保，富贵多弃旧。
妾不愿君成功，妾只愿君早归。
早归及年少，功成妾已老。
君去妾二八，容颜花莫如。
肌白不着粉，色红不施朱。
即今君尚未酬勋，妾年二十已有余。

四时忽代序，靡靡无停息。
白露应节降，凉飔变晨夕。
闲居二十载，迁徙靡宁日。
鸟鼠有巢穴，我居无定室。
田园固所乏，婚嫁何当毕。
贫贱难为好，仁义寡所匹。
总总百年内，万事安可必。
人生七十稀，我今五十一。
齿发已雕丧，肌肉乏腴实。
固穷吾素分，苟得鲜终吉。
余年当几何，任运非得失。

佳人玉颜冰雪肌，宝髻绣裳光葳蕤，齐声缓歌杨柳枝。
歌罢障面私自悲，坐客满堂泪霑衣。

南郭招提逢许令，行厨潇洒办逡巡。
蟠桃已结千年实，琼树元无一点尘。
酒后颠狂不知夜，灯前笑语自生春。
不胜杯杓空归去，肠断冰肌与绛唇。

闻说岩隈閟宝坊，后车无客自徜徉。
人如冬日熏肌暖，句与官梅触鼻香。
随蝶未容寻枕上，观鱼且喜得濠梁。
梦魂飞过水东去，落日寒山一带长。

山城腊月盛江梅，底用花奴羯鼓催。
密炬暗随残漏尽，冰肌巧鬭一枝开。
已闻珠贯停檀板，未许葱根近玉杯。
多谢主人能卜昼，幽花未落更重来。

愁云蔽日昏风发，鹅毛大片舞空阔。
阴崖冰压木枝折，一鸟不飞人足绝。
山翁口掉肩拥褐，斫竹撑茅劳架结。
堂成不用巧丹涅，却画东坡四山雪。
群石崭崭争皎洁，门外堂间两清洌。
万境一心同莹彻，石床云生湿肌发。
布被飕飕冷于铁，半夜哀猿叫山月。
山翁高哦响修越，不道妻啼忧米竭。
世事薰膏付灰灭，长安高门奔请谒。
赤日炙背沙埋辙，仆夫汗流马吐舌。
三谒不逢腹欲𦶟，怒气恐成疽毒裂。
狂走不须求扇暍，此堂一登能濯热。

霜风栗烈砭人肌，又是江南梅发时。
写影寻真未端的，此心隠处是南枝。

霜重阶铺纨，风凛肌生粟。
心庄耳目清，思虑无由俗。

元君始云翔，华姑继羽化。
独留曾与黎，高风配崧华。
不随二女嫔，岂羡两乔嫁。
尚余脂泽念，多生缘未谢。
化为芬利陀，耦立远公社。
翠趺分双歧，并萼肩相亚。
挹袖薰风晨，携手凉月夜。
交枝艳散霞，同气香飘麝。
疏影竞清妍，幽姿鬭闲暇。
何时各零落，秋高霜露下。
洗妆见冰肌，乘云返姑射。
此论传者谁，黄鹄为予话。

疏影横斜月色新，肌肤清瘦不禁春。
侵凌腊雪寒先觉，漏泄东风信最真。
光滉妆台人未起，香迷野迳蝶难亲。
飘零点破苍苔地，安得灵犀为辟尘。

镂冰叠雪鬭清盈，莫笑肌肤太瘦生。
底事狂风催结子，要当煮酒趁清明。

剪剪轻风漠漠寒，玉肌萧瑟粉香残。
一枝带雨墙头出，不用行人着眼看。

高阁切浮云，仰观势嵂崒。
兴来偶攀跻，意若凌超忽。
壮哉洛阳都，宫殿耸突兀。
城中十万家，古来豪侠窟。
楼观何轩昂，花竹争炳蔚。
澹澹烟霭间，俯见孤鸟没。
缅怀中令君，节钺耀衮韨。
镇守极膏腴，割剥到肌骨。
黄金不却老，晚节顾佞佛。
陂陀何为者，岁久尚奇崛。
空令吾党士，登践许仓卒。
踌躇不忍归，待得星斗出。

韵胜应难画，肌香不受熏。
拂眉烟度柳，梳鬓月侵云。
歌罢犹依扇，闲来懒系裙。
最怜能赋客，浑似卓文君。

雁荡山前万壑趋，故人新剖左鱼符。
眼中风物皆诗句，到处溪山是画图。
柑子剩量金尺寸，荔支远致玉肌肤。
谢公岩畔因行乐，借问周郎好在无。

咽服十二环，奄有仙人房。
暮骑紫鳞去，海气侵肌凉。
赠我累累珠，靡靡明月光。

西风萧萧起青蘋，苍空碾玉收暮云。
可怜八月十五夜，宝光九十方平分。
东山飞来雪毛兔，瑞光千丈无纤尘。
谁将八万修月斧，合成宝镜如珠轮。
包藏宇宙几千万，留与此夕夸清新。
柴门朱户同一照，清辉岂择富与贫。
袁宏因此泛牛渚，知微何必登嶙峋。
对兹良夜可携酒，呼童与我开芳樽。
寒光凄冷砭肌骨，恍然疑作瑶台宾。
我欲因之游广寒，叶师去后今无人。
我欲因之登箸梯，周生之术谁能陈。
浩歌痛饮人寂寂，惟有素影长相亲。
须臾酒醒月未落，卧听潮声千万军。

白日消诸妄，青山对屡空。
著书防恶客，学圃问邻翁。
织贝流肌滑，仁频入颊红。
丹砂落吾手，秋至任飘蓬。

溪毛数叶一寸碧，风姿底事能清癯。
戏将红玉旋螺石，共置雪色花磁盂。
沙泉甘滑见毛髪，时时酌以浇根须。
苍然棐几明窗下，五月秋色磨肌肤。
已忘身世在南岳，勿觉梦寐游西湖。
遥知夏木午阴静，篆畦半破烟舒徐。
莫翁睡足百事懒，相看微笑依圆蒲。

我昔海山度寒食，虽有花看非故园。
今年寒食花又见，已在故园疑梦魂。
虚弦丧气念前痛，瘴面敢辞增唾痕。
此生流落坐旷达，晚悔坦率加辛勤。
觉城老子天乞我，人品秀拔高摩云。
定应分身在绛阙，想见珮珰裙褶𫄸。
君看翰墨吐秀句，绿杨春重含朝暾。
袖中功名未暇探，且复行乐追幽欣。
陋邦忽见洛阳面，为谁扶头清露翻。
残春风日太醇酽，发妆初罢争迎门。
丰肌忍调獭髓医，笑涡尚初红朝温。
谪仙点笔风雨疾，少陵眼寒烟雾昏。
公独寓之一戏耳，宁用解语方佐尊。
夜深秉烛花不睡，饮到落月窥金盆。
情钟耳热意一折，赋诗遶纸风雷奔。
诗成我读辄起舞，自忘首秃衣绁袢。
泠然驭风欲仙去，引手便觉天可扪。
归来僵卧数屋角，万象困顿天不言。

雾缠晓色风冷冷，沧波漾縠旌旗明。
画船叠鼓不可挽，一城攘攘心为倾。
城中老人为余语，我公道来能几许。
朝家借不恤吾人，以我公归欲焉处。
惟公立德清而通，惟公御下严而容。
文章光彩莹万古，二十八宿罗心胸。
高标不受俗尘涴，唾手功名犹坎轲。
恩深谩结千里愁，见晚端闻九重贺。
官僚有士辕下驹，感激剪拂铭肌肤。
瑶池一夕看奔逸，惆怅未易追亨途。
云龙风虎倏际会，回首可须论治最。
要将椽笔压西清，不负声名燕许大。

读书当读孔孟书，我饱尚可推其余。
莫求捷径拾青紫，口但澜翻腹空虚。
孔孟之功如药石，洗濯肝胃充肌肤。
如农去莠植嘉谷，如行九折遇坦途。
我怜赤子在远域，疾痛不闻其叫呼。
何当攘臂问民瘼，古之循吏谁为儒。
我观李侯少英特，闭门不曳侯王裾。
诗书已误半世事，一割未信鸡牛殊。
弹冠小县何所为，长养善类恶者诛。
作堂之名固有在，要使膏泽流海隅。
不愿力田频赐爵，不愿校雠归石渠。
使我三年饭脱粟，活此千人为亲娱。

珍重谁移洛下根，玉盘径尺露花新。
不劳铅粉强为色，自是肌肤淑且真。
美恶本非春有意，栽培直恐伎凝神。
空斋独嗅无人赏，鼻送幽香息息匀。

蔽谷连山万树多，吴天今日骤晴和。
冰肌玉骨知谁似，只向尊前许两娥。

姑射肌肤独占清，东南万树数乌程。
便须挈榼连宵赏，要看琼蕤伴月明。

青腰按节临天关，幻成圭璧惊人寰。
一朝忽起枯槁想，堕作人间冰雪颜。
国香端拟避清绝，鳯车安得窥幽闲。
雪中长疑肌起粟，挽住直恐乘风还。
风流别乘似何逊，哦诗兴健排江山。
华堂烧灯呼客醉，况引玉頬依雕阑。
广平题赋工婉媚，杜陵索句愁飞翻。
山人径欲悟香寂，何当步绕横斜间。

蔷薇露染玉肌香，疏影寒光照野塘。
长使诗人动幽兴，不妨桃李鬭春妆。

绣衣㶉𫛶浴回塘，风动荷花水殿香。
坐对芳尊不知热，冰肌玉骨自清凉。

孟夏始三气，暑还自何乡。
稍稍切肌骨，病著径卧床。
云从瓯峰来，将雨送微凉。
容与过朝市，殷勤洒林塘。
幽窗多僧气，颇带山茶香。
缥思随归云，冉冉列禅房。
此物方料理，阴崖容伏藏。
火老恐愈浊，熏煮犹未央。
会当笺山灵，时来呵不祥。

冰雪肌肤力不胜，落花飞絮遶风亭。
不知何事秋千下，蹙破愁眉两点青。

洛书初罢讲，汉苑特开筵。
将许陪旒扆，先容阅简编。
神宗遗札启，真祖宝文宣。
密坐瞻尧日，凝心听舜弦。
赐花缃叶缀，劝酒玉卮传。
恩重天难报，肌肤岂易镌。

赤伏符兴运，长生帝应期。
骏功光祖考，大道仰君师。
皇极三才建，春台四海熙。
高高天辅德，荡荡物由仪。
政叶阴阳叙，恩均雨露施。
机缄神不测，橐籥化无私。
黄道星循轨，璿玑日转规。
农祥朝自正，膏泽夜还滋。
耕首天田稼，蚕先茧馆丝。
云谁知帝力，初弗夺民时。
嘉种今仍降，来牟此独贻。
上方轻赋敛，人益劝耘耔。
陆播颜宁汗，谿秧手任龟。
雨旸常不过，高下两俱宜。
垅静无稂莠，场登足秬秠。
地腴从再易，仓富必千斯。
已觉饶储偫，何妨饱滞遗。
滴珠香社酿，舂玉滑晨炊。
廪廥连淮上，帆樯塞汴湄。
人和通斔斛，家积等京坻。
岁事丰如此，天心喜可知。
肃霜时既届，夷则律初吹。
坐弛输边粟，先共飨帝粢。
遂蠲阳馆荐，将迓泰坛厘。
要与民同乐，还开宴示慈。
紫清三境邃，玉府九重披。
仙掌擎宵露，宫楼上晓曦。
明河临睥睨，魁斗下罘罳。
鳌负蓬莱殿，鲸喷太液池。
隔城花隐隐，夹路竹猗猗。
帝所迷从向，壶中入并随。
睿谟深宝构，延福表云楣。
象纬层霄逼，堪舆一气移。
风帘珠的皪，霜瓦碧参差。
流步来清跸，飘香度赤墀。
袍光明霁色，扇影弄凉飔。
御坐花巾拥，云韶紫袖垂。
仙音锵杳眇，颢气变融怡。
师保周兼召，钧衡稷与夔。
万几当暇豫，一笑奉畴咨。
介弟荣华鄂，多男茂本支。
维城扶庆运，联璧秀英姿。
嘉橘争先睹，瓌橙复共持。
琼浆封盎盎，金弹间累累。
禹服分三壤，湘江接九嶷。
移根来上苑，荐瑞自柔祇。
托质依天咫，怀馨脱海涯。
生成因道荫，造化岂人为。
严靓侔衣鞠，鲜浓类染栀。
阳乌飞啄卵，崖蜜熟凝脾。
不数千头富，应容四老嬉。
桃嗤西母献，萍辨楚人疑。
沆瀣漙凉叶，琅玕折晓枝。
雾霏先噀鼻，香润已熏肌。
君赐来相续，皇恩厚不赀。
觞行筵秩秩，乐阕漏迟迟。
户响铿铜兽，庭阴过玉螭。
画廊寻宛转，杂珮步逶迤。
预许留关钥，重升促履綦。
再中占汉日，八彩望尧眉。
器宝森罗列，虹辉粲陆离。
截肪传盏斝，盈尺捧舟彝。
碧落天之秘，蓝田地所奇。
连城宁复贵，旷代未尝窥。
冰莹玻瓈瓮，云承翡翠卮。
万丝萦玛瑙，五色碾琉璃。
起立纷行缀，环观略等衰。
欢悰溟渤隘，饮兴岱嵩卑。
御手飧频辍，宫缾酒屡酾。
翠钿来婉娈，珠袂列葳蕤。
阆苑花常烂，姑山物不疵。
流莺歌缓缓，幺凤舞僛僛。
别按新传曲，仍听绝妙词。
共看宾醉止，那问夜何其。
莲炬光相属，星联弁欲欹。
酡颜回紫闼，归路跃金羁。
讴咏声盈耳，铺张说解颐。
肇从书契数，卓冠简编推。
天纪承轩后，河图受宓羲。
文心仍翼翼，舜善益孳孳。
圣治宁人继，淳风邃古追。
飞轮诸福至，投札九州驰。
震叠汤声赫，威怀武烈丕。
款金符誓牧，篆鼓兆搜岐。
神力天山箭，祥飚太一旗。
燕云恢北落，灵夏慑西陲。
曩岁蒙推择，新邦往抚绥。
宸篇丽云汉，儒服拥旌麾。
乘鄣逾千里，留屯阅再期。
丹衷忘险阻，白首分捐糜。
井邑今安业，衣冠颇变夷。
买牛从汉吏，牧马绝胡儿。
田熟营平老，兵休定远疲。
钧天犹梦到，魏阙倏来思。
紫诏遄三节，红尘踏九逵。
载前宣室席，复侍迩英帷。
饮御陪胥乐，勤归独念兹。
喜霑鱼藻惠，许赋柏梁诗。
愧乏凌云笔，徒倾向日葵。
扬休称万寿，永御太平基。

吾家先世有童子，姓名尝著杜诗史。
不缘神气形相殊，安得公诗重褒美。
三百年有宋兴，妙裔四海皆豪英。
番郡自古称多士，群儿头角又峥嵘。
洎水之东有彭氏，生儿五岁真佳瑞。
双眸点漆肌骨清，不与孩提共嬉戏。
诵诗记字何了然，琅琅一口千万言。
弱不胜衣行未稳，凌人气岸已轩轩。
嗟予去国亦云久，为报君恩矢奔走。
绣衣持节入闾阎，大半故人新白首。
与儿阿父昔同游，高才终不事王侯。
报不在身当在子，发源所与今其流。
行看直上青云梯，决取钟如探囊中筹。

南山小箨龙，离立身苍苍。
旧任管城子，脱帽栖文房。
诗书每误身，或得败塜殃。
泠鸠稍知音，与致雏鳯凰。
人云不如肉，笨伯岂我当。
何如碎其身，织翠供文章。
舒卷得自试，作配六尺床。
主人冰玉洁，风味如潘郎。
奉身无长物，却暑有奇方。
空庭贮明月，皎皎夜未央。
卧看河汉移，使我侵肌凉。
床间老夫人，面冷如严霜。
相与有瓜葛，未用或参商。
孤高自可守，炎热安得长。
君看白羽扇，秋后徒悲伤。

疾风扫蚊雷，势力如破竹。
青奴冷侵肌，此乃我所欲。
周旋蜗舍中，未用叹跧伏。
亦莫问马曹，微文禁离局。

假乐兴周治，无为见舜心。
七朝传远业，十闰纪功深。
厚泽沦肌骨，隆名秩古今。
丹成自仙去，黼扆不重临。

天将花王国艳殿春色，酴醾洗妆素颊相追陪。
绝胜浓英缀枝不韵李，堪友横斜照水搀先梅。
瑶池董双成浴香肌露，竹林嵇叔夜醉玉山颓。
风流何事不入锦囊句，清和天气直挽青阳回。

春风如醇酒，着物物不知。
能使死瓦色，化为明艳姿。
寒枯出繁秀，巧与节物期。
江梅故幽独，绰约不自持。
居然北枝后，迨此白日迟。
春风日浩荡，醉色回冰肌。
清妍有余态，众芳谢凡卑。
凭虚一回睇，俯仰岁月驰。
所恨培雪根，向来岁寒枝。
差池弄芳晚，坐令颜色移。
颜色故妩媚，幽香无故时。

不作寻常好面皮，刘郎去后弄妆迟。
唤回浓睡春方好，洗退残红晚更宜。
薝卜有香陪冷艳，酴醿无力鬬丰肌。
最怜月下朦胧影，定起山僧莫皱眉。

好事多应与愿违，经年消息却如期。
匆匆旧约重寻处，耿耿银河欲渡时。
绰约肌肤云路远，低迷帘幕玉钩垂。
夜凉风露非尘世，天外弯弯堕月眉。

似与江梅欲抗衡，空庭初见数枝横。
素肌临水琼琚冷，落叶沾苔絮雪轻。
玉体生来清自韵，冰魂别后梦难成。
故应天遣娱春晚，一洗人间紫与頳。

白色莲花也自奇，亭亭水面半开时。
恰如西子新妆了，未把胭脂污玉肌。

残红賸紫辗车尘，雨浥丰肌浴太真。
老眼年来超色界，定应辜负一枝春。

发足超方，地头亲到。
遇着险峻道途，杀活杖子变豹。
米仓大路平如砥，未免漆桶里著到。
不搽红粉也风流，大抵还他肌骨好。

西风萧飒百草黄，南斋白菊占秋芳。
主人好事不专飨，撷送客馆分幽香。
幽香清艳两难得，冰雪肌肤龙麝裛。
悄然坐我蘂珠宫，玉斧瑶姬皆旧识。
仙家蓻菊名日精，我今号尔为月英。
月中风露秋夕好，感此仙种来曾城。
凭君传与金天令，月与霜姿驻清景。
重阳好伴白衣来，五柳先生忆三迳。

苔封老树槎牙甚，何事春风亦与期。
千尺寒岩无暖气，不妨入眼见丰肌。

渊明不喜折腰趋，宁作腰笏何易于。
劝农使者鄙丈夫，少年新进安识渠。
下马怒颊虬奋须，指挥星火飞文符。
詈辞愧语每不无，诸公止欲求荐书。
椎斵肌骨寻膏腴，公为一笑怜其愚。
熙朝成法字已孚，坚如金石莫可无。
鞭且勿施安用蒲，三年竟亦无逃逋。
吏民遮道相懽呼，生立丛祠傍佛区。
想当逸气吞江湖，与人恢疏无怨吁。
临邛小子傲乡闾，方乘朱轮呵道衢。
公归西山结茅庐，丹崖绝壁巉空虚。
谁能负弩当道隅，终日与尔为前驱。

旱田歳逢六月尾，天公为叱群龙起。
连宵作雨知丰年，老妻饱饭儿童喜。
向来辛苦躬锄荒，剜肌不补眼下疮。
先输官仓足兵食，余粟尚可瓶中藏。
边头将军耀威武，捷书夜报擒龙虎。
便令壮士挽天河，不使腥膻污后土。
咸池洗日当青天，汉家自有中兴年。
大臣鼻息如雷吼，玉帐无忧方熟眠。

风电聒天雷动地，老父闭门呼不起。
从教卷却屋上茅，偶遇时丰且欢喜。
闾阎比岁连旱荒，椎肌斵骨生千疮。
羽书止欲调兵食，不贮别库为私藏。
吾君拨乱如光武，将军不数韩擒虎。
龙神自将羽林儿，折棰一挥开北土。
谁识江南刺史天，政平讼理仍丰年。
村中傥无石壕吏，吏不捉人人夜眠。

春入梅花村，蜡妆林影繁。
香肌冒寒立，此意为谁存。
宫额半涂黄，要为出俗韵。
不露冰雪姿，风流真素蕴。

俯窥溪影忽横斜，仰看寒梅已放花。
未觉东风吹水面，早惊春色到天涯。
年时肌骨瘦如许，日暮烟云薄不遮。
折得一枝归静院，夜深玉颊照窗纱。

逆鼻清香小不分，冰肌一洗瘴江昏。
岭头未负春消息，恐是梅花欲返魂。

霜葩翳老青，粲粲石壁下。
琼树一时新，肌冰敌姑射。
光风泛月彩，芳气袭兰麝。
幽人三嗅泣，采玩不盈把。
芙蓉强争妍，刻画粉黛假。
对之若为容，惭红面如赪。

山色洗眼青，遥见紫翠重。
江光照肌白，𫖃作冰雪容。
问谁三间茅，散我九节筇。
江声过席上，山影落杯中。
主人乐忘归，卧听鼓角雄。
检点屐齿痕，斓斑尚苔封。
寂寂春萝月，萧萧秋桂风。
何日赋归来，庭柯抚孤松。

龟肌鹤瘦老臞仙，坏衲穿空雪满颠。
无数岩花开自落，青山相对独依然。

曾棱倚高寒，突兀擅空阔。
江横碧罗带，山断青玉玦。
湛湛清不摇，霏霏翠如泼。
松蹊奋苍鬛，苔石换绿髪。
阴森揉肌粟，蒨绚乱眼缬。
凭栏送落景，一鸟烟中没。

粲粲丰肌犹外好，便便大腹已中空。
故衣狼藉三秋雨，破扇飘摇一夜风。

仙姿婉娈玉肌肤，娇惯心情每自娱。
不向园畦寻鬬草，定邀朋友戏投壷。

女儿妆束效男儿，峭窄罗衫称玉肌。
尽是珍珠匀络缝，唐中簇带万花枝。

红药栏边晚吹轻，玉肌人醉撷芳英。
春衫旖旎香难已，却羡东风太有情。

高上皇人宴紫霄，撷芳常引八骞条。
肌肤表里瑠璃彻，映照三涂万苦消。

软绣屏风小象床，细风亭馆玉肌凉。
含情学写鸳鸯字，墨洗蕉花露水香。

天上姮娥白玉肌，蘂珠宫女郁金衣。
相逢月下浑无语，笑指蓬壶作伴归。

酿蜜成花此似难，移根深恨老来看。
丰肌弱骨须调护，可怕寒梢白露团。

三峰真奥区，陆海富佳实。
此物冠九州，未数梨与栗。
园丁力扶持，璀璨成妙质。
镂花淹宿露，红晕生晚日。
玉颜醉自頳，丰肌滑仍密。
风味照盘飧，名字愈痹疾。
卫侯报琼瑶，盛德岂埋没。
野人献根株，春雨助芽蘖。
何当垂露颗，照眼行突兀。
畴敢与荔子，飞电争置驿。
况复具苞苴，缄封钻巨室。
一酌呼吾人，甘酸渍崖蜜。
人生鲜知味，相饷不可失。

洗雨梳风玉作肌，温泉初试太真妃。
莫惊雾帐人方睡，怕作风轩雪又飞。
未有酒樽酬玉艳，枉教春色到柴扉。
诗成不为花游说，要看山翁倒载归。

谢家林下小梅花，不着红蓝染绛纱。
莫笑画师无国手，玉肌元不受𫓪华。

五月麦秋闽岭寒，岭头风雨荔子丹。
旧从图画见眉目，何曾生食知甘酸。
天生尤物亦甚悭，路远致之良复难。
宫中妃子一破颜，犹须驿骑来长安。
绛纱囊小欣乍识，晚上苏台醉瑶席。
人如玉笋擘轻红，诗似春云惊坐客。
书生馋相绝可怜，诵诗口角空流涎。
何时遂作七闽客，日啖玉肌三百丸。
犹胜穷愁杜陵老，暮年奔走巴山道。
万里泸戎摘荔枝，一生辛苦无人知。

我得孤山已恨迟，水边无复昔年枝。
花随此老俱成梦，诗似徐郎今有谁。
陇使醉将春作信，广平应解玉为肌。
五更笑语香中意，只有罗浮晓月知。

晏婴昔事齐，颇作君臣乐。
魏绛欲安晋，赐乐乃备作。
区区二小国，功利亦云薄。
舜德本好生，皋夔坐酬酢。
朱干舞堂陛，彩凤翔寥廓。
大哉廊庙功，礼文灿交错。
登歌奏郊社，率土被和乐。
仁声沦肌肤，有识自忻跃。
四海悉归仁，大信初不约。
不拍洪崖肩，寿亦等山岳。

东来坐见玉肌丰，识面中郎旧谱中。
绝胜诗翁红万颗，暮年流落到泸戎。

海隅有乔木，枝叶多离披。
庇荫数亩地，郁郁凌云霓。
岁久渐生蠹，蠹盛木乃衰。
朝蠹食其叶，暮蠹食其枝。
蠹虫日滋长，食饱肌肉肥。
众叶渐零落，枝干亦枯萎。
僵仆大道侧，但存干死皮。
群蠹尽羽化，鼓舞四散飞。
蠹各得其所，此木谁怜之。
吾嗟守株叟，抱膝空伤悲。

瘦骨纤肌出众芳，嘉名聊占蜜脾黄。
秦酥乱点寒生粟，春酒初开冻发香。
事异代薪矜屋润，巧同刻鳯伴儿狂。
十年不见春风面，依旧轻轻薄薄妆。

岁残万木冻如痴，聚窟飘香起玉肌。
韵胜自依山谷里，肤清偏称月明时。
且看雪后微微折，只怕风前细细吹。
蓬岛瑶池空入梦，不将清兴属芳枝。

孤标无物可相宜，浅浅娇黄点素肌。
曾向扬州动诗兴，不劳杜宇啭芳时。
髙情已与云为友，冷艶仍愁雪共吹。
自笑刚肠如铁石，难陪徐庾赋南枝。

清真淡薄正相宜，肯使赪容透玉肌。
自倚怀冰难受染，何妨凌雪独先时。
烟迷远树依稀见，风度回塘取次吹。
闻说江南春信早，凭君折取最繁枝。

群芳谁与鬭时宜，淡拂铅华不着肌。
爱静悄无蜂蝶影，耐寒孤映雪霜时。
珑璁喜见银蟾满，零落愁聼画角吹。
几许妍词传不尽，只夸半树与横枝。

叶落千林景最宜，天教姑射露冰肌。
轻明素粉初匀后，浅淡娇黄半吐时。
青女有情来慰藉，姮娥着意借嘘吹。
不须驿使传消息，看尽南枝与北枝。

檐卜花开鹫岭西，何如江国见纤肌。
自矜六出非凡格，独占三冬最晚时。
刻玉漫劳夸智巧，镂冰那复耐风吹。
短墙深院凄凉甚，竹外攲斜一两枝。

一种幽香取次宜，耻同桃杏献琼肌。
为嫌脂粉污真色，谁道冰容不入时。
寒透芳心能底痩，风欺弱质等闲吹。
清樽何惜花前醉，莫待飘零空折枝。

短篱深院独开迟，似恐芳心别有期。
细雨班班珠溅泪，苦寒戚戚玉消肌。
数枝屋角争先见，万点墙阴烂漫披。
冷艶清香能几许，虚堂犹得荐瑶卮。

破腊开花苦恨迟，雪中辜负赏心期。
铅黄犹见涂娇额，獭髓应难补病肌。
泪滴玉容空寂寞，妆成半面已离披。
莫教点缀苍苔地，要对残芳釂屈卮。

粲粲三英傍碧溪，玉肌云鬓晓参差。
想因巫峡行云日，记得湘江解珮时。

武夷古洞天，奇峰三十六。
一溪贯群山，清浅萦九曲。
溪边列岩岫，倒影浸寒绿。
翩如鸾鳯翔，矫若虬龙蹙。
楼观耸岧嶤，屏帏互重复。
蜕仙骨遗金，游女肌削玉。
鸡栖层岩巅，船插断崖腹。
学馆存几案，仙机余杼轴。
蓝光莹澄潭，虹影挂飞瀑。
翠竹荫天池，苍苔封石屋。
绘禽顶长丹，遗迹指如掬。
峨峨天柱峰，幔亭连翠麓。
传闻武夷君，尝此会仙俗。
飞桥几千丈，绝顶亘山足。
障以翠云屏，藉以紫霞褥。
瑶樽倾沆瀣，玉豆脯麟鹿。
仙妃奏宾云，金鼓间丝竹。
酒酣歌夕晖，叹息光景促。
曾孙谁复在，往事空遗躅。
至今风月夜，笙箫响虚谷。
地灵饶泉石，山润秀草木。
坐使七闽人，荫此仙灵福。
嗟予真散材，性爱山水酷。
仙经与地志，名字久已熟。
薄宦方区区，仙赏宜碌碌。
神游先梦寐，幽觌寄图录。
宁知因谪宦，乃得厌所欲。
沿溯穷幽深，应接劳耳目。
开襟豁怀抱，壮观慰幽独。
却邀白云归，伴此岩下宿。
夜寒梦魂清，晓发轻装速。
仙游须再来，何当谢羁束。

十年不踏江南村，想像梅花劳梦魂。
岂惟捧心笑西子，只恐举步迷东昏。
繁英恍讶群玉府，堕蕊悄愁金谷园。
冰肌自饮晨露白，粉质不浴骊汤温。
我行闽岭喜入眼，皓彩照耀咸池暾。
烟凝云惨更愁绝，积雪欲堆袁安门。
天香国艳世无匹，何用苦死教能言。
吹残楼角真可惜，莫厌秉烛临芳樽。

玉栏花发惟愁落，风卷柳绵穿绣幕。
绕池烟草碧成茵，夹竹露桃红破萼。
美人半醉软香肌，不语凭栏知恨谁。
莫把春愁自销损，且唱樽前金缕衣。

深院沉沉清昼永，画屏玉枕冰肌冷。
辘轳惊起宝钗横，香篆浮烟帘幕静。
翠眉不为捧心颦，鬓乱妆残约略匀。
情似杨花无定处，可怜金谷堕楼人。

美人多恨颦双眉，眼波秋水增清奇。
天然此石巧相似，儒生作砚声酸嘶。
横云惨淡远山碧，犹带深闺画时色。
金坚玉润月轮圆，笑杀世间铜雀渴。
十年提挈随拙翁，相携谪堕溪山中。
窗明几净日相对，风露夜永灯光红。
毛颖陈玄用功处，髪秃肌销留不住。
与君长此结幽欢，我自多言子无语。

羲和整御升旸谷，赤云夹日如飞鹜。
晶光下射东方山，石卵含丹孕岩腹。
谁令巧匠凿山骨，截此頳坚一肪玉。
琢为巨砚形制奇，中有彤云烂盈目。
端溪美璞色马肝，黟歙珍胚纹雾縠。
岂知至宝出嵎夷，散绮浮花彩尤缛。
凤咮空闻名字佳，龙尾苦笑规模俗。
谩夸眉子鬬婵娟，休认明眸类鸲鹆。
顾眄幸蒙君子知，拂拭自远尘埃辱。
火轮炫熀赤乌流，墨海奫沦玄兔浴。
千金象管雕镂精，百炼松煤龙麝馥。
怒猊渇骥纵奔拏，春蚓秋蛇相绾束。
楮生便觉肌理妍，毛颖何尝免冠秃。
公家三世擅直声，此砚提携资简牍。
力侔天地掌中回，胆落奸谀笔端戮。
固宜秘玩不轻示，神物护持无辄黩。
窗明几净斋阁深，日暖风清霭松竹。
试将墨妙写新诗，落笔烟云叹神速。
矧公早年曾饵丹，龟鹤精神鬓毛绿。
久卧商山茹紫芝，行度天门骑白鹿。
猗兰玉树富阶庭，黄卷青缃賸编轴。
愿言什袭遗云仍，大笔髙文永相续。

楚王初建章华时，修梁巨栋如云垂。
诸侯共落相长鬛，示汰往往逃而归。
当年左史箴王阙，祈招之诗为之发。
固宜便嬖意相当，肯使俊乂居周行。
宫中门户如莲房，锦茵绣幕春风香。
娥媌曼睩肌雪霜，侍燕承娱夜未央。
金石间作侑玉觞，兕觥不复称公堂。
志窥九鼎轻天王，翠被豹舄垂琼珰。
干谿之辱岂其寿，峻宇雕墙湎于酒。

故人饷卢橘，烟雨江上村。
芳津流齿颊，核细肌丰温。
谁为黄金弹，偏宜白玉樽。
返源旋味处，寂寞自无言。

铃索声闲按牒稀，怯寒肌骨望春晖。
凝云垂地雪欲下，高树无风叶自飞。
水落浅沙鱼队聚，草枯幽陇鹿群归。
安人不信彤襜贵，上相还家是锦衣。

春风晴昼起浮光，玉作肌肤罗作裳。
独步世无吴苑艳，浑身天与汉宫香。
一生多怨终羞语，未剪相思已断肠。

含情默默向层漪，语语幽怀定未知。
洛浦微波长映步，汉宫香水不濡肌。
心通几点韬光藕，肠结千回托乱丝。

阴虫思衰草，羁雌啼空林。
盛秋授寒服，独夜捣清砧。
影孤随月瘦，肌薄怯霜侵。
平生托义分，梦想在容音。
山头怜化石，陌上重辞金。
安得两黄鹄，因之传此心。

雨声飕飕催早寒，岁暮穷阴耿未已。
燕山雪花大如席，寒刮肌肤北风利。
群胡归来血洗箭，阵前部曲终日死。
漫漫胡天叫不闻，日夜更望官军至。

禅房夜坐腹半饥，寒炉拨火煨蹲鸱。
冻肤傍煖渐舒畅，展转更觉鸣声悲。
毳衣脱落丰肌滑，玉软酥香不劳啮。
芳甘著颊自生津，多病文园正消渇。
吾生老矣来荆蛮，得汝聊助癯儒餐。
不学当年鬼谷子，粪土堆头拜懒残。

山林冬煖草未衰，深岩穴处狸正肥。
丰茸斑毳面妆玉，摇曳修尾髦如牦。
夜行昼伏彼何罪，失身终堕网与机。
庖厨须尔充口腹，几欲断尾同牺鸡。
蒸炊包裹付糟滓，酥香玉软丰肤肌。
霜刀缕切腻且滑，犀箸厌饫良珎奇。
猩唇熊白不足数，披絮黄雀空多脂。
樽前风味乃如许，为尔倒尽黄金卮。

怪底朝来鹊噪门，家书远报女生孙。
须知锺庆由先德，故使遗芳衍后昆。
肌骨遥怜凝玉雪，风光自与茁兰荪。
何时归去亲怀抱，华髪褒衣更觉尊。

松林缭峻岭，百尺森葱青。
不知何年种，天矫乱龙形。
浓阴翳修途，当暑有余清。
长风一披拂，时作波涛声。
如何锥刀徒，使争爝火明。
伤肤及肌骨，风雨因摧倾。
颠倒委榛棘，气象犹峥嵘。
行人失庇赖，伫立空凝情。
缅想栽培初，爱护如目睛。
合抱始毫末，几经霜露零。
一日毁有余，百年养不成。
忍使易凋丧，此理真难评。
忆昔陶士行，为政有善经。
擢禾与移柳，一一纠以刑。
既往不及追，将来犹可惩。
感动遂成章，庶几知者听。

忆昔湖南全盛日，郡邑郷村尽充实。
连年兵火人烟稀，田野荆榛气萧瑟。
我初入境重伤怀，空有山川照旌节。
试呼耆老细询问，未语吞声已先咽。
自从虏骑犯长沙，巨寇如麻恣驰突。
杀人不异犬与羊，至今涧谷犹流血。
盗贼纵横尚可避，官吏贪残不可说。
挟威倚势甚豺狼，刻削诛求到毫髪。
父子妻孥不相保，何止肌肤困鞭挞。
上户逃移下户死，人口凋零十无八。
九重深远那得知，使者寛容失讥察。
今朝幸睹汉官仪，愿使斯民再苏活。
我闻此语心如摧，平生况有阳城拙。
行移州县遣官僚，尽罢科须治奸猾。
巨蠧推穷付囹圄，社鼠城狐扫巢穴。
削平群盗拊疮痍，报政何须待期月。
祖宗德泽感人深，周汉正赖宣光哲。
中兴之运期有在，庶以涓微助溟渤。
少陵酷爱舂陵行，千古知心有元结。

平昔传闻十八娘，丰肌秀骨有余香。
今朝亲到芳丛下，应许幽人餍饫尝。

栽培初不弃葑菲，桃李无言下自蹊。
试营小圃供幽奇，野趣独与闲相宜。
迩来落叶子满枝，新花璨发归酴醾。
蒙蒙烟雨湿冰姿，汤泉乍洗温柔肌。
玉人胡为在轩墀，态浓意远芬兰芝。
月华万里来清辉，照耀光彩通屏帷。
青云宛转蟠素螭，髙架上与飞甍齐。
客来花下同围棋，对花不怕输吟诗。
帝乡富贵未可几，渊明之语真良规。
一杯相属慎勿辞，我方𫗦糟啜其醨。
醉中不省今何时，胸次洞达元无疵。
山林正好相娱嬉，朝廷渐有中兴期。
羲和鞭日不肯迟，海水清浅蓬莱池。
飞花雪落白玉卮，起舞鹤氅风前披。

未许浓华独占春，故将浅碧鬭清新。
冰肌绰约疑姑射，玉质丰容似太真。
不与天香缘底事，秪应国色已无伦。
殷勤池上亲培植，从此芬芳冠七闽。

冰雪肌肤西舍女，梳妆巧巧画双眉。
傍人笔力强传写，户外如何见得伊。

胭脂为脸玉为肌，未赴春风二月期。
曾比温泉妃子睡，不吟西蜀杜陵诗。
桃羞艳冶愁回首，柳妒妖娆祇皱眉。
燕子欲归寒食近，黄昏庭院雨丝丝。

谁剪飞花六出尖，索娥肌肉莹相兼。
分明幻玉迷青嶂，轻薄随风入画檐。
冻笔想停诗客手，寒蓑宜拥钓翁髯。
长安陋巷多贫士，可见鹑衣透胆严。

春花秋月若浮沤，怎得心如不系舟。
肌骨大都无一把，可怜禁驾许多愁。

竹引清风入酒卮，森森凉气暗侵肌。
冰峦四叠浑无暑，不似人间六月时。

纱幮困卧日初长，解却红裙小罩凉。
一篆炉烟笼午枕，冰肌生汗白莲香。

小阁对芙蕖，嚣尘一点无。
水风凉枕罩，雪葛爽肌肤。

淡红衫子透肌肤，夏日初长水阁虚。
独自凭阑无个事，水风凉处读文书。

学道如养气，气实病自除。
验之寒暑中，可见实与虚。
颓然觉志满，乃是气有余。
岂惟煖脐腹，便足荣肌肤。
但能严关键，百岁终不枯。
道苟明于心，如马得坚车。
养以岁月久，自然登坦途。
江河失风浪，草莽成膏腴。
熟视八荒中，何物能胜予。
时来与消息，吾自有卷舒。
死生亦大矣，汝急吾自徐。
捷行不为速，曲行不为迂。
一沤寓大海，此物定有无。
谁能具此眼，况望捋其须。
学有不精尽，遂至玉碔砆。
昔人中道立，为汝指一隅。
千言不知要，徒自费吹嘘。
所以季路勇，不如颜氏愚。
请子罢百虑，一念回须臾。
忽然遇事入，此语当不诬。

饥蚊青而化，怒目虬两须。
黄昏与我遇，且复少踟蹰。
肌肤恣啖啮，熟视不可驱。
中宵盛徒党，意气若有余。
伤哉陷阱虎，有时被囚拘。
求食至摇尾，曾此蚊不如。
云龙困蝼蚁，此语不可诬。

亭边竹外影疏疏，恼客清香半有无。
不共东君苦交涉，只缘冰雪作肌肤。

早向珠囊见，今亲历洞门。
削成青玉壁，擘破白云根。
冷射筇□色，浓□古藓痕。
坐来肌骨爽，□□湿琴樽。

龟山绝壑蟠豫章，秀干往往参天长。
十年收拾多散亡，只有太白追蟾光。
知君所得不可详，宴坐镡溪名益彰。
独尝为我露其铓，尽扫杨墨挥韩庄。
迩来黄面稍侵疆，剑藏于室矢在房。
分将肌肉剜为疮，犹说道心乃平常。
我欲从之挹余芳，竟坐此传乖所望。
新诗谩说陋汉唐，直以未画穷羲皇。
岂知籓篱不自防，欲举万目谁为纲。
况彼桀骜非勤王，安用援手登之堂。
爱君骏足如飞黄，一空冀北无留良。
四蹄雷雹方腾骧，肯如驽马徒争强。

丹萼犹含绰约肌，水边篱落雪晴时。
此间妙得无言意，只有西湖处士诗。

虎头骨相生来无，谈天吻燥斋肠枯。
欲从底处觅膏润，凝香燕寝烹牛酥。
鹅儿黄拂冰肌肤，关中穰下远不如。
已令炊饼作十字，今晨盛馔非伊蒲。

郎官一星几时落，乃在水遶山围间。
幽亭野彴不知数，青鞋庾菜何由闲。
眼前突兀见莲榭，秋水泠然沼其下。
凌波仙子袜生尘，露冷风凄微月夜。
愿公清净如远公，吾欲投合保社中。
冰雪肌肤攲翠盖，看花心似太虚空。

千里光山去拊循，长淮练静属城闉。
开门自少公家事，领客宁无我辈人。
网户得鱼肌切玉，兵厨有酒色镕银。
老翁生死谁相访，札翰时时到水滨。

岂无重碧实瓶罍，难得轻红荐一杯。
千里人从闽岭出，三年公送荔枝来。
玉为肌骨凉无汗，云作衣裳皱不开。
莫讶关情向尤物，厌看绿李与杨梅。

异方风物鬓成斑，荔子尝新得破颜。
兰蕙香浮襟解后，雪冰肤在酒酣间。
绝知高味倾瑶柱，未觉丰肌病玉环。
似是看来终不近，寄声龙目尽追攀。

花气薫肌郁郁，贯珠入手累累。
想见范公和处，绝胜乃祖偷时。

未见枝间著子初，闻名已疗渴相如。
花肌自是冰和雪，那得生儿不似渠。

玉颊香肌委尘土，雪魄冰魂无处所。
一年春事顿成空，不必飘零似红雨。

土酥绝类穆家儿，好著崔家饤坐梨。
如梦甘寒千百颗，雪肌相伴出关西。

红皱解罗襦处，清香开玉肌时。

猩血染罗欣入手，冰肌饮露欲濡唇。

林下风流在，收归枕簟傍。
冰肌元本浄，玉骨自然凉。
最是虚心好，由来正节刚。
炎天长作伴，书夜不能忘。

穷居不厌车马绝，委巷衡门常昼闭。
朝来剥啄谁过予，倒屣逢迎走惊蹶。
里中胜士真可人，为忆寒梅耿残雪。
招呼闻早探幽芳，平溪径遣扁舟截。
西山佳处云坞深，松竹萧森迷洞穴。
上方小阁鏁空明，开窗下见千山列。
画手无人貌平远，野阔天多供一瞥。
冰花只作小寒枝，拄杖不辞穿巀嶭。
野僧省事畏客狂，攀援自向南枝折。
疏香低入坐中来，骨冷肌清伴高洁。
襟期况有公子贤，伯也雄豪负奇节。
手拈冻蘂荐深杯，妙语琅琅契禅悦。
人间此会不多有，忍放杯空成小别。
归来怀抱与谁论，一櫂翻然载明月。

十迁昧南北，终岁在路歧。
霜坚啮我足，风冽剥我肌。
艰难固其分，衰老难支持。
白骨乱荒草，百迁亦不辞。

沉沉永夜成清聚，翠箔护寒风力住。
疏响遥传玉漏声，华灯屡续兰膏炷。
琼枝亭亭浸清泚，浮香漠漠轻来去。
晴虹神彩正超绝，素练肌肤无点污。
体轻难便有行云，光透只应缘饮露。
珠宫宴罢恰归时，瑶台月下相逢处。
斜辉耿耿照冰姿，清影重重杂香雾。
除著参差仙子似，谩矜淡𥩟人间误。
但令绮席借余光，谁管玉颜生暗妒。
竹外斜枝太幽独，溪边寒影饶高趣。
何当尽取贡玉堂，免使空伤碧云暮。

华清赐浴洗凝脂，一曲霓裳素练衣。
更有十分相似处，晓霜添就玉肌肥。

冰肌耐热本神人，肯与寒光便浅颦。
应笑海棠无道骨，睡红怯翠不禁春。

聊将芳醑发微殷，岂是冰肌不耐寒。
对立亭亭真妙绝，可将近侍乏雌丹。

公主檐间睡起时，匀红行绕大安池。
北人未识春迷眼，妃子偏怜酒入肌。
更若施朱疑太赤，不须生女白如脂。
由来风骨都相似，岂为丹青别赋诗。

梅蘂年年破腊时，玉花飞舞集鸾池。
独将艳色添真色，任尔冰肌映雪肌。
带恨不妨红作泪，洗妆终见白凝脂。
可怜渠有风流句，只作歌词不作诗。

春风翦彩花开脸，秋水为神玉作肌。
解使门阑添喜色，宜来何必是男儿。

卫玠神清玉不如，非同杜乂鬬肌肤。
十篇冰玉傅青史，便是神清得似无。

色分姑射冰肌外，味在金仙露掌中。
乞与佳人润妆脸，两家春色一般风。

年从胀脉冷侵肌，强欲寻春怯自疑。
衰病固知无可奈，不须妨我看花时。

寒生坐孤穷，浪迹远羁寓。
千金买卜龟，所用良失措。
如闻过瓜期，骞扬引雄翥。
放直州县腰，阔作台省步。
念欲拜公别，心往足不赴。
铭肌荷恩知，痴坐乖礼数。
可但颜甲厚，颇亦背芒负。
梅雨五月寒，洄洄绿烟树。
二岭遮梦魂，不到船行处。
安得赴双桨，翩翩若鸥鹭。

茉莉天姿如丽人，肌理细腻骨肉匀。
众叶薿薿开绿云，小蘂大花气氤氲。
素馨于时亦呈新，蓄香便未甘后尘。
独恨雷五虽洁清，珠玑绮縠终坐贫。

一介蹉跎略叙陈，转喉触讳听于神。
正愁平子将除馆，强学申公亦谢宾。
厚貌深情非易察，磨肌戛骨不胜辛。
傍人门户休争气，惟愿归耕向富春。

南阳师，肌骨好。
洞山价，也难讨。
沩山翁，云岩老。
重注破，成鼓倒。
分明行官路，不觉入荒草。
葛藤因此到而今，业识茫茫何日了。


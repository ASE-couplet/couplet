碧峤经年常寂寂，更无闲事可相于。
超伦每效高僧行，得力难忘古佛书。
落叶乱渠凭水荡，浮云翳月倩风除。
方知懒与真空合，一衲闲披憩旧庐。

人间多事本难论，况是人间懒慢人。
不解养生何怪病，已能知命敢辞贫。
向空咄咄烦书字，与世滔滔莫问津。
金马门前君识否，东方曼倩是前身。

风烟未息倩诗催，小立栏杆亦快哉。
江面贴天晴更好，涛头拍案去仍回。
晚山过雨乱鬟拥，细舶点空浮雁来。
坐待月明寒练净，片槎直欲到蓬莱。

无穷赏物胡名达，希世纤柔不计金。
爱雪并花也延命，掷丝与竹却知音。
情闲未绝毫厘念，文艳何妨铁石心。
雅倩樊蛮诵长恨，饮茶亦可拟芳斟。

昔岁原伯鲁，前日棘子成。
所谓悉常事，野哉亦苟生。
岂知负孔圣，义理如何行。
善饭斯为福，食肉其堪盲。
六籍漫不省，千载谁辨明。
秦时害文维法吏，赵高趦趄诳当世。
小夫无知信可耻，大官不学粗且鄙。
深思博问如其智，精义入神以致治。
从来廊庙须奇策，乃用弓戈为快意。
孔明泽中梁甫吟，著表行师肯倩人。
吕蒙孜孜窥往事，知新益解图当今。
横槊胡为忘试艺，不文不武伊何遵。
嗟予贫贱年将老，学古忧时满怀抱。
斯民陷溺岂无说，天下复平要有道。
子思立教自明诚，伯业华巅愈贪讨。

君无吟秋草，萤飞而露湿。
曼倩古豪英，羡门深抆拭。
五难背生路，九钥探金碧。
乌龙因师指，龟峰森郡{卓戈}。
张罗候凫影，过客纷如织。
子房河上翁，挥犀高䜩席。
嘘呵枣如瓜，肉眼殊未识。
西母掬露醒，东王浆霞赤。
至哉高尚公，著书不靳惜。
髻珠曩许学，玉版援金笔。
仙阶三洗髓，短生几两屐。
岧嶤法身像，褒博乌纱帻。
焚沃觊有遭，稽首悲涕泣。
妙诀付神水，悃诚如皎日。
升降摩顶踵，抽添而损益。
劳生息奔迫，颓龄飞鸟急。
希求九阳聚，何惮一千夕。
近期赤水中，先睹玄珠得。

婷婷袅袅出纱窗，坐使红妆万目降。
翠袖薄笼春笋十，玉钗初合绿云双。
四弦对客追三叠，万唤令人忆九江。
曼倩酒狂本无量，为渠潋滟倒银缸。

傍山怪石如蹲虎，绝顶去天无尺五。
却披丛棘下山腰，丹碧照空飞栋宇。
道人养道厌尘劳，避世只嫌山不高。
那知行空老曼倩，窃食不遗王母桃。
松桧参天门昼闭，碧玉撷蔬饭炊雪。
百年冷坐无车音，一旦偕来真恶客。
当知喧寂无殊观，出世何妨在世间。
能致吾人师作古，龙兴今日始开山。

心空观身，眼冷对尘。
本来无物，幻起成春。
动若行云而应，止犹虚谷而神。
门门随事得三昧，机用纵横不倩人。

之子欲西笑，我怀难具陈。
从来妙风雅，此去脱埃尘。
拟倩杯中物，暂留灯下人。
可堪分手处，月色半林新。

小隠山林大朝市，夫子命轩良有意。
仕途捷径固无取，泉石膏肓亦犹次。
不知朝隠谁得之，我恐曼倩为近似。
公卿百执各有职，岂容妄隠但充位。
古人禄仕所不免，意在全身近于智。
庄周梅福此其流，吏隠之名可无愧。
沈君有弟今休文，咳唾成章数千字。
耻从举子事进取，逸韵高情寓吟醉。
乃兄宦达方强仕，翠竹停鸾想风致。
君侯才业伯仲间，退以求名名亦遂。
方今尧舜理四海，岩穴弹冠求自试。
朝廷既治群吏肃，何处堪为隠者地。
不如市隠最得策，大胜山林自憔悴。
花源缭绕转红绿，竹洞深沉入幽邃。
我闻此风颇健羡，图成未可日月冀。
他时傥作江西游，兄曰能来访予季。

夫子文章仆命骚，高标宁若岁寒凋。
惯看雄辩朝挥麈，想见清吟夜度韶。
老去荷君频折简，时来容我尚同寮。
区区长倩何为者，不乐平原意本朝。

咿喔邻鸡夜向阑，晓风骄挟晓霜寒。
吹灯强取残书读，拨火重寻远信看。
绿蚁已应浮腊瓮，青丝行复送春盘。
旅怀欲倩高鸿寄，凭仗新诗付笔端。

归来啜菽得无愁，但觉官身不自由。
敢倩双鱼传尺素，要知一日似三秋。
射阳别后从新辟，幽谷公余获胜游。
尚忆龙盘分袂处，五更残月在山头。

金苞照爼出双柑，想见和枝映笋篮。
欲倩玉纤分玉液，要濡燥吻发清谈。

箪瓢不失生涯在，诗酒何当习气除。
欲倩雕弧落新雁，足间寻觅子卿书。

室明窗有灯，夜暗天无月。
趺坐依蒲团，竹声助清绝。
初疑小雨至，萧萧俄复歇。
忽然变轩昂，风湍散岩穴。
听久耳根静，万虑皆莹彻。
尘凡不待扫，境妙心自洁。
奇哉不二门，欲倩维摩说。

枝头疏蕊吐檀心，借日娇黄色浅深。
却倩红梅来作伴，要看明玉间良金。

翰墨场中浪得名，近来研席愧尘侵。
紫怀心素锋铓健，红束腰身管套深。
珍重故交分数种，胜于埜老获千金。
便当拂茧晴窗下，賸写新诗倩鹤吟。

聚若浮萍散若云，江湖姓氏搃相闻。
何烦爵里重铺叙，只倩梅花举似君。

水没溪痕不见沙，小桥分路入山家。
一庭野景无人管，时倩东风扫落花。

霜刀顿洗碧琅玕，半亩清阴透胆寒。
为去残枝藏毒虺，端留密叶隠鸣鸾。
荒榛杂揉尤宜剔，直节坚刚岂忍残。
拟倩萧郎挥妙笔，一时收拾画圗看。

杜门却扫绝机缄，砥节端如万仞岩。
涧底无鳌休掷钓，路傍有草倩谁芟。
披襟嫩竹敲风细，支枕幽禽鬬语喃。
底事晓来无挟弹，为嫌屋上集乌馋。

梦魂千里入巫峰，况在鸳帏咫尺中。
笔洒新诗宜赠我，临风幸免倩征鸿。

寸碧遥岑隠半规，冰轮次第碾琉璃。
因追胜集琼楼杪，笑倩纤纤捧酒卮。

懵腾醉眼漾娇波，心印潜通一捻多。
密寄断肠双丽曲，遏云须倩雪儿歌。

明窗子石滟松腴，万卷卢郎正要渠。
何似黄梅碓下客，夜翻半偈倩人书。

凤山一震卷春回，想见香芽几焙开。
未办倩君持券买，故应须我著诗催。

春红万树抱山斜，落落真源自一家。
云起坐中疑有雨，酒行杯面恐飞花。
尘缘未断心虽胜，他日重来约尚赊。
略倩渊明记遗事，武陵今不在天涯。

曾步雩风咏晚春，肯教清镜受纤尘。
诗书渐与心为一，文字终惭笔有神。
弈局不争先后手，醉乡常值圣贤人。
得时花卉千千状，须倩能诗为写真。

笼纱未暗尘，锦幄又经春。
有艳晓酣酒，无言时恼人。
后先争绚倩，开落自仍频。
相对长松树，香心结蘂新。

礼崇丘，陟重𪩘。
省风俗，绵宇县。
集纷埃，郁葱倩。
顾秦雍，审伊洛。
惟前人，肇经度。
保鸿名兮隆德声，陋崇高于群岳。

共向花时笑语频，不须七七倩花神。
中郎棋战投机捷，阁老诗坛著语新。
暖景迟迟鶑唤友，落英寂寂草成茵。
牡丹芍药开非晚，更约同游浩荡春。

晚岁归心岂易收，挂冠已去复淹留。
东方曼倩多奇节，司马相如故倦游。
床上诗书供一笑，山中松桂入清愁。
儿童怪我经春病，此意还能掩得不。

病兴还见岁华阴，身属櫜鞬久未任。
主画固须烦孟博，作书宁免倩陈琳。
仙丸玉匕贪余饵，甜酎银瓯喜细斟。
谁笑衣囊长寂寞，横思新得汉台金。

露寒烟冷不胜秋，红叶黄红总是愁。
拟趁登临倩新雁，为传书札到青楼。

郁葱待得覆岩峦，爱护关心岂一端。
已恐旱干支水绕，更防牛马倩人看。
何当倚杖听萧瑟，便欲从渠号懒残。
物色最宜清浄观，列仙癯瘦不言寒。

恼教衰病倩人扶，掩得疏慵倒酒壶。
半湿垂垂粘醉帽，全轻冉冉上吟须。

可耐幽花发较迟，殷勤为倩晓风吹。
朝来策杖探消息，香处初开一两枝。

香风细细入东荣，嫩刺柔条叠绛英。
飞下神霞缘底事，剪来曾倩董双成。

使君盛德格皇天，奔走群龙雨霈然。
坐使槁苗成茂实，潜将丰岁换凶年。
荷锄野老欣嘉应，抱瓮田夫得晏眠。
拟倩乐工弦盛事，山城那得有师涓。

一片湖光浄见沙，晚来闲上钓鳊槎。
山横平野堆寒玉，水绕孤城绾卧蛇。
遥认茶烟知禁苑，忽闻机杼得人家。
夕阳归路西风急，笑倩旁人整帽斜。

向来连岁守江城，到处题诗满户庭。
独欠兹山一转语，倩师与我谢山灵。

枝头已是送春来，怀抱何妨试割开。
满园若欲俱开遍，须倩杯觞日日催。

恼人风味冠江南，浪蕊浮花总觉凡。
对此自宜文字饮，不须更倩玉纤掺。

溪风袅袅素涛翻，兀坐书帷怯悄寒。
老去见春如梦寐，此心底用倩人安。

何人过三径，共此麹糱春。
月下倩人扶，花影铺满身。

去去无材策治安，全资风力助轻翰。
欲平紫气频侵斗，当倩中书为脱冠。
香入梅梢春意近，德将鲸饮玉杯残。
珠玑更复传华衮，荣比青霄驾彩鸾。

亭亭万叶翦青罗，岂为冰霜便改柯。
满着珠玑间金粟，倩谁纤手剖天鹅。

闲云黯淡草萋萋，楚泽风高雁阵低。
拟倩王维画平远，正须六幅翦鹅谿。

寿乡日月缓征辕，箕翼光芒万古存。
龟上碧莲波荡漾，鹤归华表影翩翻。
笑看曼倩三偷果，坐阅刘晨七世孙。
绿发扶踈受修日，是为天下齿之尊。

浑身燥痒倩人搔，入骨搔来身已劳。
一下被伊搔著了，平生痒处一时消。

冻雨霏霏不湿山，冰溪浅浅欲生澜。
我来问讯无消息，笑倩东风与破寒。

长倩抱关真碌碌，仲升吐策但平平。
头颅四十已自揣，空负林宗裁鉴明。

一生悯悯寄儒冠，客路羁愁特地寒。
拟倩幽梅当供给，旋添疏竹报平安。

世情日浅道情深，悔不林泉早脱簪。
一世简编贻后叶，百年香火奉先心。
诗缘好句须亲录，酒到浓时辄倩斟。
于此更无关意事，时携诸幼步花阴。

斯洞名华景，累累乳石悬。
虚崖疑月窟，绝顶瞰江湍。
岩底金仙寺，峰头玉井莲。
地形居众外，气象伟无前。
徙杖观初日，归舆触暝烟。
蔽林排翠幄，封径簇花钿。
爽致资清赏，镌题记昔年。
猿啼声应谷，云破月侵筵。
策蹇追华驷，鸣髇指坠鸢。
谁人能画此，为倩老龙眠。

王家二琼芙蕖妖，张家阿倩海棠魄。
露香亭前占秋光，红云岛边弄春色。
满城钱痴买娉婷，风卷画楼丝竹声。
谁似两家喜看客，新翻歌舞劝飞觥。
君不见东州钝汉发半缟，日日醉踏碧鸡三井道。

旭日酿融和，化工幻夭冶。
吾家最岑寂，亦有花枝亚。
光浮蝶翅动，香倩蜂须惹。
名传文中谱，品入赵昌画。
春归不可挽，恐被东风嫁。
急呼我辈人，趺坐花阴下。
虽无裙可幄，赖有草堪藉。
但愁欢未阑，酒尽不容把。
明年长安城，走马逐东野。

却月凌风一种香，更匀粉面作红妆。
枝头自结鸳鸯社，为倩东风谢海棠。

昔闻天台山，一万八千丈。
层峰目华顶，魂梦几驰想。
朅来乘清秋，明发将独往。
小雨巧作难，祥云约仍爽。
风磴渍苔藓，霜崖乱榛莽。
峥嵘一何峻，梯空不可上。
便思捐竹舆，徐行倩藤杖。
老僧挹而言，兹山韬万象。
举头天宇逼，寓目岩扉敞。
重溟倒寒影，万壑振幽响。
峡迥啼猱猿，林高陨楂橡。
仙袂挹浮丘，飘然顿尘网。
今兹风雨时，烟雾接穹壤。
劲寒或薄人，跬步迷俯仰。
不如游石梁，重来事真赏。
斯言既𫄥𫄥，诚哉非我诳。
俗驾为之回，芜音不堪榜。
寄声山中灵，心期空鞅鞅。

官柳讫春事，落絮东复西。
门外高轩过，行行将何之。
七闽绣衣属，非如州县卑。
少留长者辙，酌酒语别离。
五年官他壤，一面即故知。
辩囿麈仍落，诗坛襟屡题。
撞钟问今古，邃然五总龟。
迢迢千里去，风过衫裳吹。
我亦及更书，归耘楚江涯。
河梁携手叹，参辰后难期。
曼倩宁自衒，长卿固同时。
征途慎勿遽，会看轺车驰。

禹穴遗书不可寻，坐看绿叶再成林。
千岩竞秀非吾土，三径就荒劳我心。
谁是周人思召伯，今无老叟出山阴。
台阶稳上添花萼，时倩来鸿续好音。

工徒滞雨望朝华，好倩泥蛮指日车。
末利怯寒先近火，瑞香蒙润免浇茶。
莫嫌云暗青油幕，尚恐天开端木花。
待得严霜变阴翳，便须酌酒赏金霞。

碧涧环山麓，高低满百家。
途穷疏骑气，县古听蜂衙。
书倩云中雁，歌烦水底蛙。
阳和不择地，随分得春花。

别后年仍换，诗来语更工。
音书恨不数，魂梦却相通。
草木春风后，关河夕照中。
飞鸿不可倩，此意付筠筒。

田家但识丰年乐，见说花城日更长。
如获从公时拄笏，尚能援笔侑飞觞。
鸡豚社瓮年年酒，柿栗园林树树霜。
更倩渔郎问樵径，深山深处是吾乡。

名父飞凫席庆长，良人傅粉旧传芳。
篮舆曾带阳台雨，花院俄沉婺宿光。
表表门眉看列倩，诜诜兰玉有诸郎。
不唯彩诰生前宠，更有丰碑自玉堂。

春工我辈人，可许不待面。
欲老更增奇，原野红绿遍。
向来苦摧伤，零雨杂飞霰。
岂知袖此手，天定乃徐见。
吾斋万花间，轻衫称团扇。
飞花点书册，戏蝶游几研。
吾衰未忘情，小句亦倩绚。
持问陈元龙，试乞语一转。

高标已压万花群，尚恐娇春习气存。
月兔𢭏霜供换骨，湘娥鼓瑟为招魂。
孤城小驿初飞雪，断角残钟半掩门。
尽意端相终有恨，夜寒皴玉倩谁温。

鹤鸣山空无鹤来，青霞嶂深天壁开。
千岩角逐互吞吐，一峰拔起矜崔嵬。
日光微漏潭见底，水汽上薄云成堆。
幽禽飞鸣报客至，奇树璀璨知谁栽。
花藤怪蔓白昼暗，奔猿落狖无时哀。
路穷尚蹑一千级，忽见密竹藏楼台。
共言神僧昔住此，至今光景如天台。
搘笻负笠出复没，喜动妇人惊提孩。
高人何至作狡狯，无乃玩世聊相诙。
不然学道穷实际，讵舍正大崇奇瓌。
儒林丈人学擅世，余事尚压蔡与崔。
名山未死可再到，此士一失难重陪。
赞府摘山事如织，摆拨领客何奇哉。
境幽神怆不可住，归倩玉手传金杯。

常年春半花事竟，今年春半花始盛。
衰翁不减少年狂，走马直与飞蝶竞。
妍华有露洗愈明，纤弱无风揺不定。
莫放飘零作红雨，剩看倩笑临妆镜。
溪梅枯槁堕岩谷，山杏轻浮真妾媵。
欲夸绝艶不胜说，纵欠浓香何足病。
华灯银烛揺花光，翠杓金船豪酒兴。
夜阑感事独凄然，繁枝空折谁堪赠。

我与梅花有旧盟，即今白发未忘情。
不愁索笑无多子，惟恨相思太瘦生。
身世何曾怨空谷，风流正自合倾城。
增冰积雪行人少，试倩羁鸿为寄声。

湿萤相逐照高栋，又见一年风露秋。
流落江湖常踽踽，扫平河洛转悠悠。
簿书终日了官事，尊酒何时寛客愁。
拟倩天风吹梦去，浩歌起舞散花楼。

长空露洗玻璃碧，紫金之盘径三尺。
忽看擘地出人间，桂树扶疏如淡墨。
揽衣独立镜湖边，风露万顷秋渺然。
开帆讵必入东海，骑鲸便可追飞仙。
冰壶玉瀣侵骨冷，醉看孤鸾舞清影。
夜阑归舍人已眠，却倩天风为吹醒。

君不见城中小儿计不疏，卖浆卖饼活有余。
夜归无事唤俦侣，醉倒往往眠街衢。
又不见垄头男子手把鉏，丁字不识称农夫。
筋力虽劳忧患少，春秋社饮常欢娱。
可怜秀才最误计，一生衣食囊中书。
声名才出众毁集，中道不复能他图。
抱书饿死在空谷，人虽可罪汝亦愚。
呜呼人虽可罪汝亦愚，曼倩岂即贤侏儒。

蚊蝇扫迹叶飞初，剩喜幽窗读我书。
墙角短檠真耐久，手中团扇又成踈。
百年作梦行休去，九月无衣亦晏如。
独恨故人消息断，寒江谁与倩双鱼。

金鞭朱弹忆春游，万里桥东罨画楼。
梦倩晓风吹不去，书凭春雁寄无由。
镜中颜鬓今如此，幕下朋俦好在不。
箧有吴笺三万个，拟将细字写新愁。

采莲吴姝巧笑倩，小舟点破烟波面。
双头折得欲有赠，重重叶盖羞人见。
女伴相邀拾翠羽，归棹如飞那可许。
倾鬟障袖不譍人，遥指石帆山下雨。

残年迫衰谢，一病不枝梧。
书倩傍人读，行须稚子扶。
冥心付天地，毕世钓江湖。
无米博佳传，虚名那可图。

漫道年来未极衰，穷途憔悴实难支。
半分臂减休文瘦，七尺躯存曼倩饥。
尚忆青衫陪众隽，宁期白首负明时。
悠然万里烟波兴，除却沙鸥总不知。

峭寒漠漠入重貂，酒力欺人凝不消。
春困苦多无处卖，客魂欲断倩谁招。
一溪水浅梅枝瘦，四野云酣雪意骄。
欲到前村无奈懒，却寻归路度西桥。

受廛故里老为氓，三十余年学养生。
倩盼作妖狐未惨，肥甘藏毒鸩犹轻。
忠言何啻千金药，赤口能烧万里城。
陋巷藜羹心自乐，傍观虚说傲公卿。

衰发成丝奈若何，更堪日月疾飞梭。
梧桐败叶飘犹少，蟋蟀雕笼卖已多。
岁乐喧呼沽酒市，夜凉凄断采菱歌。
老夫亦动秋风兴，欲倩邻翁买钓蓑。

一壑栖迟久，多生习气消。
行藏无愧怍，梦觉两逍遥。
倩鹤传山信，疏泉洗药苗。
晚来幽兴极，乘月过溪桥。

药物枝梧病渐苏，门前野老笑相呼。
春深水暖多鱼婢，雨足年丰少麦奴。
小饮杯盘随事具，闲行巷陌倩人扶。
题诗非复羌村句，谁与丹青作画图。

杨家园里醉残春，醉倩傍人拾堕巾。
红紫飘零不须叹，东君渠自是行人。

老眊诗名减，登临笑口开。
酿泉为酒熟，倩鹤附书回。
纱帽方簪菊，筇枝又探梅。
清狂君勿笑，曾是薄蓬莱。

东阡南陌适逢晴，小蹇轻装短作程。
白水满陂秧马跃，绿阴绕舍纬车鸣。
过村小妇凭墙看，入寺高人揽裓迎。
剩倩东风吹柳絮，放翁诗到此时成。

莫将彩笔寄朝云，红泪罗巾隔路尘。
说与东风无限恨，倩风吹断去年春。

沟塍与涧合，陇亩抱山转。
向来六月旱，此地免焦卷。
早穗已垂垂，晚苗犹剪剪。
一川丰年意，比屋闹鸡犬。
老农霜须鬓，矍铄黄犊健。
自云足踏地，常赋何能免。
刈熟倩人输，不识长官面。
康年无复事，但恐社酒浅。
我亦有二顷，收拾尚可茧。
怀哉笠泽路，归铲犁头藓。

税驾今吾将老，结庐此地不喧。
恐妨蝴蝶同梦，笑倩颠当守门。

黍筒小费名田课，昌歜多浮乐圣杯。
笑倩艾人看外户，北窗深处咏归来。

我自穷愁坐缀文，何堪见子可怜生。
两穷政好同诗社，一战犹须倩酒兵。

追凉能到竹溪无，隔水斜阳未肯晡。
剩暑不蒙蕉扇扇，细云聊倩月梳梳。

已觉朝来退袷衣，日光风力软如痴。
倩谁留许春寒著，更放梅花住少时。

额间拂杀御袍黄，衣上偷将月姊香。
待倩春风作媒却，西湖嫁与水仙王。

闭户何缘得句来，开窗更倩雨相催。
只言春色都归去，小树桃花政晚开。

坐看深来尺许强，偏于薄暮发寒光。
半空舞倦居然懒，一点风来特地忙。
落尽琼花天不惜，封它梅蕊玉无香。
倩谁细撚成汤餠，换却人间烟火肠。

阳林日暖雪全销，阴迳琼瑶尚寸高。
半疋斜铺白花锦，倩谁裁作水霜袍。

为妹不傍贵，为妇不慢贫。
为母不纵情，三德今播人。
胡翁与著录，苏倩为书珉。
比诸孟氏贤，义已同择邻。

猬毛苍苍磔不死，铜盘矗矗钉头生。
吴鸡鬭败绛帻碎，海蚌抉出真珠明。
磨沙漉水莩壳滑，斫桂煮釜风波声。
齿如编贝嚼明月，曼倩不复饥肠鸣。
莫论一斛贵与贱，堂上狼藉无由行。

秦女乘鸾遗翠羽，落在人间与风舞。
风休不归谁作主，此郎拾取装金缕。
郎家主妇爱且怜，系向裙腰同出处。
朝来邻里偶经过，方朔邹枚争欲睹。
主人重客苦留连，急走钿车令去取。
酒巡未匝掩合扉，忽已闻归报鹦鹉。
重匀朱粉临镜台，促息不停催出户。
正抱琵琶稳系绦，辊作轻雷拢作雨。
自解弹成啄木声，岂唯能写胡人语。
醉眼流波入鬓时，弦慢邀郎紧弦柱。
身柔柱涩郎力微，欲倩傍人频顾主。
主何磊落风味多，就请上宾无不许。
相疏情远谁称渠，画拨当胸客当去。

冷雨凝雪未成雪，潭空鱼寒归石穴。
长篙扣穴倩鲤鱼，寄信山头来奠设。
鱼传水鸟飞上山，山木槎槎干吹咽。
旋灰起角巫鼓鸣，漆俎铜盘颤牲血。
瑟琶嘈嘈神降言，福汝祐汝无灾蘗。
西向啐饮东向回，谿心却望山崔嵬。

孤塔鸥边迥，千岩镜里看。
折花倩人插，摘叶护窗寒。
不是无相识，相从却是难。
归舟望精舍，已在白云端。

雪政飞时梅政开，倩人和雪折庭梅。
莫教颤脱梢头雪，千万轻轻折取来。

德寿宫前春昼长，宫中花开宫外香。
太皇颐神玉霄上，都人久不瞻清光。
今晨忽见肃天仗，翠华黄屋从天降。
一声清跸万人看，天街冰销楼雪残。
北来又有一红伞，八鸾三騑金毂端。
辇中似是瑶池母，凤舄霞裳剪云雾。
太皇望见天开颜，万国春风百花舞。
乃是慈宁太母回鸾图，母子如初千古无。
朔云边雪旗脚湿，御柳宫梅寒影疏。
向来慈宁隔沙漠，倩雁传书雁难托。
迎还騩驭彼何人，魏武子孙曹将军。
将军元是一缝掖，忽攘两臂挽五石。
长揖单于如小儿，奉归慈辇如折枝。
功盖天下只戏剧，笑随赤松蜡双屐，飘然南山之南北山北。
君不见岳飞功成不抽身，却道秦家丞相嗔。

今年未有子规声，忽向宫中树上鸣。
告诉落花春不管，裴回晓月恨难平。
斜风细雨又三月，柳絮浮云空一生。
岂不怀归归未得，倩渠传语故园鶑。

紫橐犹黄帽，青灯到白头。
芝庭过晁董，金鐀续春秋。
晓月承明寂，东风玉垒愁。
殷勤倩潮水，将泪去西州。

公在乡邦我在京，百书终不慰生平。
西归一见还倾盖，夜坐相看话短檠。
老去可堪频送客，古来作恶是离情。
云泥隔断从今始，肯倩征鸿访死生。

乌臼平生老染工，错将铁皂作猩红。
小枫一夜偷天酒，却倩孤松掩醉容。

高塔无尖低塔尖，一披锦衲一银衫。
问渠何故终不语，却倩滩声替佛谈。

宝晋云烟杂海涛，玉谿花月写风骚。
一生不倩毛锥子，只倩并州快翦刀。

新酿秦淮鸭绿坳，旋熬粔籹蜜蜂巢。
来禽浓抹日半脸，水藕初凝雪一梢。
岂有天孙千度嫁，枉同河鼓两相嘲。
渠侬有巧真堪乞，不倩蛛丝罥果肴。

圩田元是一平湖，凭仗儿郎筑作圩。
万雉长城倩谁守，两堤杨柳当防夫。

敬亭宛水故依然，叠嶂双溪阿那边。
谢守不生梅老死，倩谁海内掌风烟。

天孙懒困抛云机，却倩月姊看残丝。
玉兔偷将乞风伯，和机失却天未知。
风伯得丝那解织，未尝躬桑那解惜。
掀髯一笑戏一吹，散入寒空收不得。
晓来翠岭莹无痕，片云忽裂落岭根。
须臾吹作万缕银，乃是天丝不是云。
远山成练不曾卷，近林成纱未经翦。
坐看斜飞拂面来，分明是丝寻不见。
元来着面化成水，是水是丝问谁子。

酸酒齑汤犹可尝，甜酒蜜汁不可当。
老夫出奇酿二缸，生民以来无杜康。
桂子香，清无底。
此米不是云安米，此水祗是建邺水。
瓮头一日遶数巡，自候酒熟不倩人。
松槽葛囊才上榨，老夫脱帽先尝新。
初愁酒带官壶味，一杯径到天地外。
忽然玉山倒瓮边，只觉剑铓割肠里。
度撰酒法不是侬，此法来自太虚中。
酒经一卷偶拾得，一洗万古甜酒空。
酒徒若要尝侬酒，先挽天河濯渠手。
却来举杯一中之，换君仙骨君不知。

雨好夫何小，凉新竟未多。
飘萧才响瓦，点滴不霑荷。
龙亦如侬否，渠还畏热么。
敢劳频上水，只倩挽天河。

东生定西归，月岂不识路。
何须倩长庚，夜夜引行步。
星住月不行，星行月不住。
无人问阿姊，此事竟谁主。
不知听金蟆，无乃由玉兔。
来夜偷此星，看月归何处。

与子相望天一方，有书无使倩谁将。
归鸿欲下还飞去，不作书邮有底忙。

红紫成泥泥作尘，颠风不管惜花人。
落花辞树虽无语，别倩黄鹂告诉春。

拙速那能鬭巧迟，从教绿暗与红稀。
天香未染蜂犹懒，日幄先笼蝶已飞。
羯鼓只应催上苑，鹤林谁复倩红衣。
请君多酿淮南米，纵赏先拼倒载归。

江山倏清丽，云月助色泽。
向来面面景，今日谁洗涤。
主人倚晴槛，回首笑谓客。
府公实知己，余事懒经画。
污幪廓大厦，轩窗开泽园。
架檐逼象纬，植础压卤斥。
仰看天宇大，俯觉地轴窄。
端如倩巨灵，妙手重开辟。
此兴固非浅，无入不自适。
华关望中敬，棠阴坐上得。
波光动藻井，帆影落几席。
所欣鱼依蒲，未许蝎见壁。
阴晴及朝暮，气象知几易。
飚回有余韵，鸟度无留迹。
市声沉浩浩，渔唱闻昔昔。
油幕多风流，翛然晋八伯。
淋漓传翰墨，𫓩击间金石。
连璧喜同志，倚玉许凉德。
颇惭陂量容，未忍俗驾勒。
恶诗信非备，勿作春秋责。

竹使分符化剑川，政成应不俟期年。
买臣聊引会稽绶，长倩即登廷尉仙。
棋户虽高犹易敌，诗坛弥峻却难肩。
通家有契无纤隙，恶语深藏莫遍传。

晚来寒气重，景物故撩人。
不厌诗雕肾，宁辞酒入唇。
恍惊残夜月，疑梦故园春。
欲倩何人画，纷纷飞玉尘。

潇洒秋容雨后天，丹青端似倩龙眠。
故园绿竹应今日，异县黄花又一年。
微禄祇堪供菽水，菲材安敢拟渊骞。
日来王事欣多暇，聊向樽前一粲然。

此君仍佩紫，直节自来孤。
欲倩文夫子，招邀入画图。

何物堪为寿，蟠桃照海涯。
栽培烦阿母，护守倩神荼。
夏果收蕡实，春林炫缬花。
等闲开结里，尘世几河沙。

万人如海最堪藏，何必南山有豹章。
避世金门师曼倩，变名桐濑笑严光。
睡龙渊底珠潜色，抵鹊山头玉混芒。
不比寻常沟渎里，蛙跳雀浴便张皇。

北冀之土南交州，瓜戎直西东泗浮。
中间代霸若桃梗，列国聚散同夫不。
史编断烂杂虫鼠，野记纷纶充马牛。
惊雷破聩目开瞽，上起蔑歃终麟游。
玄铅书字亦刀削，如木遇扁金逢欧。
不同释子付泡幻，肯信蒙叟判浮休。
妍皮丑骨区万态，大川小港条千洲。
年深未免成伯帛，声乱已复还邾邹。
崛兴啖赵倚天斧，嗣有陈胡横海舟。
群言一划露初意，后学平济无千忧。
当时岂为题目计，此日寖成场屋流。
横穿异义作同体，立取贵绶驱雄驺。
席君吾倩好兄弟，蜀郡此学多声猷。
得来三叹出诗本，昉此一笑同茶瓯。
愿披一十九万字，与子斟酌更献酬。

旧日潘怀县，长怜簿官卑。
清秋一摇落，绿鬓两衰迟。
今代诸孙在，遗风百世知。
四声哦激烈，九折诉嵚{山/欹}。
锻炼心成癖，磨礲句少疵。
欲赓彭泽事，重和大苏诗。
得也聊三士，安之岂二宜。
殷勤倩蛮素，唱我反骚辞。

因声调笑古扬州，下水如何占上流。
却倩枚回洲上月，照将余润到瓜州。

吴均诗语多奇揭，苦倩鸳鸯谢明月。
昭亭川上此禽闲，为寄吴郎我西发。
西归千里浮轻舟，夜观蟾光逆水流。
水流东海月西海，各去虽殊意常在。
月偏皎皎随人行，水亦沄沄非浪改。
酒盆龙杓闲到吟，梅花重叶将谁采。

十载七来此，每嗟多异今。
池灰休辨劫，川月解明心。
遗墨悲苏倩，高情想遁林。
能闲常似旧，翘立水边禽。

倩然五蛾眉，妙曲动金弦。
犀椎玉铃铃，龙拨雷{车旬}{车旬}。
响急能愈静，意闲情常专。
主人昔结客，一醉百金捐。
观涛来吴都，遇我泗水边。
夜饮向明月，非同闻邻船。

昨夜讴吟泻春酒，今朝波浪下黄河。
主人不暇匆匆别，为倩流鶑寄语过。

老马力尽道路长，岂若壮骥思腾骧。
项穷临流叹不逝，燕骨埋没庸可伤。
我今六十趋南北，饥肠不足面黧黑。
少年心志一点无，千里区区安所得。
往居闾闬乏经过，闭门读书多废食。
便从冠带向仕途，强颜希禄非贪职。
昨逢王倩昧平生，一见如旧心相倾。
谈经树下任日炙，酒狂便欲骑长鲸。
谁意同行有迟疾，先入大梁凡几日。
大梁故人怜钝衰，迭为寄唱辞严密。
卒章言买羊与酒，虽齿动摇能饫溢。
亦知红颊教新成，更愿旧朋邀六七。

时颁光禄酒，花出汉宫墙。
湛露承天渥，流霞落羽觞。
近亲龙尾道，远袭雀头香。
溺殿人谁见，终知曼倩狂。

忆昔湟江上，相逢意便倾。
胸中元浩荡，笔下更纵横。
士伏徐公德，人言景倩清。
定应乡里敬，枌社祭先生。

涛波襄陵尚霖雨，龙伯不省田家苦。
官中出镪瘗流尸，内地之民无宅土。
京邑本根枝外邦，渠侬枵虚闯官仓。
流亡可饱骨可肉，县官仁爱吏慈祥。
古来畏天灾无小，迄令百颦余一笑。
阳愆阴伏谁致此，共说群𪫺投有昊。
一昨雩祷饭不荤，神祠佛屋香炷氲。
霓望朝昏耐跼蹐，风传真赝长纷纭。
我归得同郡人乐，愍农喜雨收奇作。
想摩鲸牙凌浩荡，更穿月胁翔辽邈。
吾邦不熟农告功，溜匙云子行沾侬。
小儿解谢倩人诮，搜镌径欲分吾穷。
乃公拙无尺一召，他日当归有先兆。
耕先耘后计未失，谁谓山林迹如扫。
世人二五不知十，赴争夺场不遗力。
分表营营竟何补，截趾适屦山藏泽。
黄堂诗老民所天，秋来衢路有醉眠。
乐职未赋吾歉然，人言此笔须臞仙。
小草可录寸有长，会从之游据胡床。
蜂腰鹤膝容探汤，借儿茹胾升公堂。

对花不领几柳下，以诗自苦如东野。
今年陡觉负芳时，狎兴萧条殊曩者。
西湖南园恍入梦，漫道尻轮神作马。
可堪山鸟劝归去，拟为莼羹乞长假。
十分销瘦空自怜，一段闲愁倩谁画。
春光只比东逝波，堂堂去意那能借。
青梅崖蜜倏登俎，禊祓秋千仍复罢。
感君妙句慰岑寂，欲挽清欢付衰谢。
光风摇摇压轻暑，亭榭况经微雨洒。
径烦麹糵宽怀抱，未用文章继风雅。
翻阶芍药醉面欹，压架酴醾香蓓亚。
江城日有问字人，酒不论钱更须贳。
君今赖以主人贤，我亦不忧官长讶。
鶑花好处醉为乡，与君平日俱声价。
旗亭市楼故乡约，岁晚会须茅一把。
客中一笑且追陪，饮勿言归当卜夜。

夫君官职虽西班，夫君不独师孔颜。
画手人言逼曹霸，诗力自诡追子山。
对客每游庖丁刃，得兴笑解齐女环。
般礴裸前笔未落，竞病韵险思不悭。
掀髯扫出山河影，就醉或放风月闲。
我亦平生弄翰墨，诸公颇置齿颊间。
侧身南望常仰高，肯交下风俄二毛。
京口市楼听度曲，广陵帅席陪挥毫。
悲吟自作夜虫响，绝唱傍羡秋鹰豪。
虚孰高名擅顾陆，仅识妙思陵庄骚。
金阜老仙宪文武，醴筵继日唤我曹。
银台吐焰眩金翠，绣帷护煖闻兰膏。
挈挈去寻樵牧盟，贷我抗俗惭山灵。
风流云散有悲唶，目前赤脚仍樵青。
府公忽驾西蜚鹄，言访剑阁摹旧铭。
女娲青泥万山外，争突云日寒峥嵘。
前欢弦断更容续，一纸寄意良未能。
向者望望君不来，谈舌攒棘胸填埃。
叩门剥啄粲一笑，洒然一洗衰病怀。
新诗绝妙不我靳，笑口忽复缘君开。
骥足争先真老矣，屠门大嚼亦快哉。
但令石交不遐弃，此外扰扰付一咍。
几时携将好东绢，倩卷吴中山水回。

虚心观物变，投老得诗穷。
玄草居然白，炉萁却暂红。
诗缘梅隽发，愁倩酒消融。
未用凌羁客，疏帘逗雪风。

雪神濡物不遗时，嗣岁悬知羡帝祺。
沙界积苏烦阿母，天仙剪水倩风姨。
郢城曲好无前调，梁苑宾来有后期。
未办壶天陪一笑，夜深空敛索诗眉。

雪后垂杨袅绿丝，邮亭折赠诉违离。
明朝月地嗟分影，胜日风流此一时。
白合论诗成梦境，清湖载酒有心期。
樽前拟倩如椽笔，细与邦人写去思。

萧斋愁兴倩谁宽，笼鹤昂霄顾羽翰。
自昔诗深知武谔，肯辞雨湿过苏端。
心期落落空轩豁，世事悠悠拙控抟。
正枕诵君悲壮语，梦随飞将蹑鞮汗。

邦人邑吏总堪怜，茶供炉熏共吁天。
占雨几孤霞粲晓，望霓何啻日为年。
翻黄已熟村村麦，平渌行看处处田。
拟倩龙公作霖手，更烦终惠息头燃。

烟村面势枕苍山，一径循山作屈蟠。
入望高幢罗翠密，挂空匹练噀清寒。
吟髭撚白迎风去，妆面骈红倚户看。
颇似骑馿后山老，倩谁粉墨洒豪端。

矞云非雾霭飞浮，满听游人载路讴。
痛饮君能判濡首，新翻我亦办缠头。
羽觞潋滟风微度，翠盖蹁跹晚尚留。
且倩银钩写陈迹，未须诗律压刘侯。

已到平生未到山，朝来白水涨田间。
要须乐事成三绝，更倩诗翁露一斑。

安排看驾趁游人，禁籞犹迟汉帝巡。
留取晚香天一笑，倩谁寄语主林神。

嘉宾饮兴未阑残，却倩纤纤奉雪团。
一笑举杯邀月姊，为渠聊贷广寒寒。

拟倩谁家女，相呼去采莲。
丁宁款乃曲，随意媚晴川。

廊庙推良弼，屏藩纪吏师。
三孤崇恤典，公座有佳儿。
风节萧长倩，诗篇杜拾遗。
倏骑箕尾去，名共列星垂。

小儿曼倩尽狂奸，试掉雷车与破悭。
慰我农民须早计，怜渠岁事颇相关。
斋盂并日浑忘味，诗债如山只欠还。
谢令冥顽推不去，毫丝无补亦胡颜。

风流曼倩碧云仙，惯见儿嬉寿母前。
莫讶科名后余子，要教富贵出长年。
鹅黄新酿香浮瓮，雁翅横秋影接天。
端的姮娥消息近，南坡丹桂已开先。

元夜忆年时，忘情居灏灏。
县斋今夕居，曷谓伤怀抱。
都缘人事非，不足年时好。
世母舍我归，屈指忧吾老。
人亡不可见，此心为草草。
大人月云忌，弃我方儿褓。
呱呱救婴泣，安知请丘祷。
诸父洎诸兄，下世吁何早。
悲伤失所恃，涕泪流行潦。
哀思动时节，不见莲灯好。
乡居计日长，松楸倩谁埽。
诸母侍何期，念旧呼穹昊。

早起怪吾庐，去天才一尺。
始疑大朴还，掩尽几陈迹。
比屋皆可封，列土班圭璧。
照我烂轻明，却似初出日。
仰头不可见，恐是老鸦食。
拟倩玉川子，叫阍闻帝席。
穹壤合为容，事乃非人力。
心胆为之寒，且退然枯荻。
曲身今已直，促织休唧唧。
此意可告客，苦乏郑庄驿。
履霜至坚冰，何当介如石。
鹁鸪有逐妇，相从如娣侄。
饥蹲苦树颠，到夜无入室。
自蜡登山屐，借问何所适。
我亦无所适，皓皓期太乙。
庶见太昊氏，鹢视剖我臆。

戛戛寒风袭敝裘，积苏宫观恍神游。
要寻仙客攀琪树，更倩王孙记玉楼。

幽忧忽忽未能除，浊酒相逢辄倩沽。
老语参同真石友，高怀一见只臞儒。
当时共叹辽东鹤，此日还思叶县凫。
老柳吹绵春有几，会须重醉紫琼腴。

天公殊愦愦，此语不须疑。
已失黔娄妇，还亡伯道儿。
孤亭时一恸，行路不胜悲。
会倩韶钧手，重为楚些词。

寒缯配新编，得公章贡信。
日日望公归，枯株借余润。
公今向何所，寂寞返乡郡。
风江困沿洄，雨岭倦登顿。
豨膏运方穿，自古同此恨。
吾侪互惊惋，公意谁喜愠。
新醅醇易醉，晚稻香可饭。
已无越吟悲，那有楚骚怨。
平生白鸥盟，天与谐夙愿。
玉音久不嗣，故岁行欲尽。
空斋拨残灰，哀鸿有余韵。
系书元浪语，安否倩谁问。
寒烛识此怀，诗成泣余寸。

积潦卷洪落，秋容媚郊坰。
登高望长陌，念君将有行。
君生盛德后，家世多簪缨。
尚书望最重，当代推名卿。
几年卧东山，属望劳苍生。
天亦阴相之，芝兰满阶庭。
君子尤可人，少日负俊声。
曼倩聊玩世，子真岂求名。
一官姑自慰，三岁俄终更。
我从韩溪来，挽袂仍班荆。
殷勤故旧意，丁宁离别情。
圣门虽高远，心地当恢宏。
笃敬己可克，致知义方精。
造次勤钻仰，从容自规绳。
他时立朝右，风节弥坚贞。
江湖秋多风，归途眼增明。
引首看高举，毋辞事遐征。

万竹苍苍乌鸟啼，一江渺渺薜萝西。
幽怀动处兰初长，好句来时月已低。
年岁却从为客尽，家书长是倩人题。
疏钟日落孤村立，秋燕梁空归思迷。

丹阳贤使君，高谊今所无。
铃斋有余闲，遥忆耕田夫。
满船送美酒，盛事惊道途。
客来即留醉，不用倩行酤。

青眼难逢阮步兵，白须新识老弥明。
清谈略洗尘埃尽，妙句仍看欬唾成。
休说有身真是患，但知得酒不须名。
焦桐更倩挥毫手，要听秋崖夜鹤鸣。

可怜玉雪不供愁，似倩诗翁作□□。
□□此君虽强项，岁寒相对却风流。

谁赋阿房未霁虹，祇夸复道峭凌空。
那知海石驱来处，都在岩花晏坐中。
鲸背远冲千嶂雨，鳌头高占一天风。
漫郎更有中兴颂，倩把苍崖仔细砻。

何物包藏欲媚谁，千金难售惜光仪。
空凝巧倩如羞靥，晴吐浓薰已透肌。
一夕举烽徒自苦，三年射雉若为奇。
无情草木欣欣意，却恼多情为赋诗。

生憎城里只尘埃，胜处何妨特地来。
况是近郊新雨歇，可能乘兴一樽开。
春随使者轺车至，花倩梨园羯鼓催。
来岁披香侍华宴，也应犹记此低徊。

朝游山南莫北隅，修竹之下手所披。
五步一顾立不趋，柔枝弱干千万余。
粲然笑倩多新奇，岁寒安用众穉为。
惊嗟怪怪丈人行，缟衣蓝缕冰斲肌。
莓苔雪片冻不飞，玉饰其末玑衡欹。
藐姑之仙下缥缈，苍虬为驾羽葆希。
三闾大夫从女须，枯槁婵娟却并驰。
张子爱之亦既痴，人不得觑以我归。
我生自视梅孰如，沧江独立儿女嗤。
年来稍稍学折枝，柰何复与此老期。

乌鹊填门雪满除，倩谁骑马谢双鱼。
苦吟孙楚三年别，饥卧袁安一病余。
仕宦吾人聊复尔，梦魂今夜定何如。
钓台多是西征客，莫道渠能赋子虚。

穷巷萧然一亩宫，劳劳漫刺倩谁通。
空翻故纸头垂白，晚对清标面发红。
诸老飘零亡几在，百年放佚不胜穷。
拟将旧学相从问，何独诗坛欲让东。

岳麓楼头卧，湖湘眼底空。
声名无处著，容止与人同。
白发何多日，轻帆不待风。
修门春漏浅，封事倩谁通。

锦城巧女费心机，织就一枰如许齐。
彷佛回文仍具体，纵横方罫若分畦。
烂柯未易供仙弈，画纸何须倩老妻。
如欲拈棋轻且称，当求白象与乌犀。

宦达方资助，家肥忽悼亡。
一区终异室，千载尚高冈。
奉倩神犹惨，安仁鬓欲苍。
黄昏愁绝处，谁伴紫微郎。

身清不受人间辱，只倩溪翁捣冰縠。
素涛照眼绝针痕，暖玉遮头无脸粟。
参寥已似絮沾泥，天女虽来暖非肉。
华鲸吼吼不成眠，蝴蝶蘧蘧犹未足。

澹静姿仪简旷纵，结庵深对大茅峰。
坐忘世故愁应少，道断人情语亦慵。
万里信音凭鹤到，一厨烟火倩猿供。
几时归侍虚皇驾，七色霞衣九色龙。

缓行聊复倩人扶，炯炯精神两碧𪾦。
落笔语言清透骨，恐公胸次有冰壶。

去年闵雨忙，今年以晴祷。
年年水旱苦关心，忧国不知身暗老。
蜀田百里无陂池，山头陇亩如画棋。
平时忧旱不忧水，秋水十日忧雨垂。
天公忍使垂成厄，但把精诚期感格。
扶桑忽上东海来，一夜天清风露白。
今朝甲子逢晴秋，定应无耳生禾头。
少待余粮栖亩日，倩渠送我归田休。

野人日日献花来，只倩渠侬取意栽。
高下参差无次序，要令不似俗亭台。

万里鱼龙会有时，壮怀歌罢涕交颐。
一毛未许杨朱拔，三战空怀鲍叔知。
明月夜光多白眼，高山流水自朱丝。
尘埃野马知多少，拟倩撩天鼻孔吹。

清香素质恼诗情，更倩挥毫为写真。
共挽东风拼一醉，不须摹仿费精神。

渐渐疏钟动，幽深一径开。
炎光隔林麓，清兴遶崔嵬。
拟作临流赋，应须倩雨催。
小窗宜挂起，且放竹风来。

弦歌到处即熙然，桑柘青含淡淡烟。
肯倩奇花树民怨，为人岁岁作春妍。

伶俜贺监坐诗狂，曼倩犹摩粟一囊。
钟鼎狂心老来冷，江山归路梦中长。

李子久不调，慷慨多雄辞。
题为宝剑篇，赠我何足知。
我为读数过，因之重嗟咨。
尚方愿赐有朱云，櫑具带剑有不疑。
云也安能斩张禹，曼倩脱或逢胜之。
君才固有用，我病且复衰。
谁能长佩矜陆离，但取短铗歌归来。

身傍蓬莱近紫清，巧言一出忽如笙。
祗今家食应无恙，书倩衡阳雁寄声。

浮山昔飞至，与罗合其巅。
严冬树色改，青松耀红鹃。
不种自生植，屡伐常苍然。
我病不暇耕，行复观我田。
呼扶偃蹇后，倩护龙钟先。
僮客四面集，畦畽相勾连。
敢云岁晏休，翻犁趁晴暄。
民政今古殊，忧乐岂异源。
收身卧荒刹，朗月前夜圆。
鹊懒附枝静，鼯饥嗅床穿。
为农悔不早，时发棹歌旋。

卓荦东都子，姓名闻十年。
穷冬雪塞空，千里至我门。
子足未及阈，我衣惊倒颠。
仆童相视疑，寮吏或不然。
俛首鹄鹤啄，进趋凫雁联。
青衫靴两脚，言色倩以温。
于公门岂少，乃独得公懽。
受知固不易，知士诚尤难。
我思屈童吏，俗辩难以言。
觞豆及嘉节，高堂列群贤。
文章看落笔，论议驰后先。
破石出至宝，决高泻长川。
光晖相磨晻，浩渺肆波澜。
寮吏愧我叹，仆童恪生颜。
我顾寮吏嘻，士岂以此观。
此聊为戏耳，以惊仆童昏。
士欲见其守，视其居贱贫。
欲知其所趋，试以义利干。
我始识其面，已窥其肺肝。
礼有来必往，木瓜报琅玕。
十年思见之，一日舍我还。
何用慰离居，赠子以短篇。

年半为郎妇，郎去戍采石。
又云戍濠梁，不得真消息。
半年无信归，独自守罗帏。
西风吹妾寒，倩谁寄郎衣。
姑老子在腹，忆郎损心目。
愿郎征战早有功，生子有荫姑有封。

月色夜逾浄，虚庭当我前。
风裳变白玉，何烦佩褊褼。
曼倩去已久，谁同醉陶然。
空怀依隠心，三叫芙蕖边。

叠破当年御赐袍，饱看人钓六灵鳌。
行藏虽似少中节，识趣不妨依旧高。
入梦傅岩初岂意，上书曼倩本徒劳。
浮生万事天都了，爱惜君才祝善刀。

合处畴能证不疑，吾宗神秀岁寒姿。
无书寄便今犹懒，说似应须倩老师。

年前约园梅，梅开主人病。
初英仅一窥，旋遭风雨横。
瑰奇耻浪设，收卷归尽浄。
追攀梦中事，讵复形啸咏。
连朝得暄晴，疾势顿除摒。
池西杏盈坡，芬菲想繁竞。
巾车试移辙，远睇已辉映。
披庄尺许足，领意岂烦更。
亭亭喜余顾，笑粲若相迎。
瑞锦围坐幛，晹晶满空镜。
畴知自心法，本匪生化柄。
实虚总一体，曾何有衰盛。
斯言忌轻拈，或能惹讥诤。
尪孱阻剧赏，得句漫枯硬。
非无恋胜交，仓卒费延请。
浮生只堪乐，疏慵矧天性。
能消屐几{革两}，盍早谋究竟。
当年莘野叟，偶尔应三聘。
后人循自售，例投俗眼轻。
嗟予亦蒙愧，行矣关郡政。
零丁门户责，姑塞先世命。
随群画纸末，触目但痴{目掌}。
事功略何禆，趍进徒伺侦。
朴愚赖坚守，龊龊矜细行。
南湖水清兮，鱼鸟争戏泳。
相亲两逾载，情分犹季孟。
迩来似嫌浼，引退如避阱。
花边主林神，料亦捐爱敬。
偷闲两旬悭，酬应就忙并。
速拼醉眠休，人扶那用倩。

四海从游总弟昆，年来谁复似王孙。
真情每向急难见，高义殊非薄俗论。
入眼云烟归翰墨，满怀风月寄琴樽。
三年丛枳劳栖凤，万里天池合化鹍。
官达于君何足道，心期令我已忘言。
相思驿路梅花发，应倩清诗写梦魂。

一冬无此寒，十日不得出。
闭门坐如钩，老去万感入。
冶游亦余事，况乃灯火毕。
独怜镜湖春，一一各秀发。
枝条掇芳蕤，惨悴变仓卒。
凡草何足云，谁吊梅柳屈。
东城有佳士，词笔最华逸。
持此往问之，雨溅袍袴湿。
蛮笺定送似，来时诗意涩。
醉里作蛇鸦，行草倩苏十。

四野山围面面屏，何人结屋趣方成。
好风吹过半湖碧，白鸟飞边一点明。
乘兴半春携酒约，隔山遥夜读书声。
买邻为爱茅斋近，试倩诗人状此情。

竹树谁家跨小桥，清溪一带抱山腰。
不须更倩王摩诘，水墨平铺百尺绡。

三生定自陆天随，又向吴松作客归。
已拼新年舟上过，倩人和雪洗征衣。

眼前修洁独修篁，屡倩东风洗晓妆。
学舞腰肢困珠玉，可怜官柳在寒塘。

野梅官柳只供愁，空倚鄱江百尺楼。
待倩天边几鸿雁，为传消息到皇州。

一岁与君三别离，盍簪此去定何时。
梅花未必堪相寄，待倩邮筒寄小诗。

交盖才倾便语离，绝怜立马送君时。
梅花未必堪相寄，待倩邮筒寄小诗。

作诗真是学文余，余力犹将鲍谢俱。
流俗是非何足算，古人出处要良图。
闲来籍草须寻侣，自起浇花不倩奴。
著却纶巾披鹤氅，中郎元住曲阿湖。

溪作玉膏色，洞如天琢成。
倩谁呼白鹿，将我上瑶京。

更把诗来子细抄，虚空界尽一丝毫。
楚人已往应刘远，难倩麻姑痒处抓。

笑倩西风拂旧埃，归时行李似初来。
也知三载清贫好，博得一家强健回。

古佛舒光照夜遥，微明欲灺倩谁挑。
福田中有光明藏，试遣周郎问小乔。

鳌背三山压海涛，云台高议接时髦。
一麾忽到江湖外，回首方惊日月高。
不善取容同曼倩，且歌乐职学王褒。
贾生自是长沙远，更吊湘累赋广骚。

畴昔未识君，汝南熟声耀。
相随会上都，一揖心相照。
爱君真快士，顾我略同调。
剧孟重然诺，曼倩喜谐笑。
往简日共评，高楼常对釂。
君锐如利劔，腾拔已出鞘。
我独策征骖，舌在慵复掉。
归养咏南陔，丘园忆高蹈。

小桥南北尽僧居，仿佛天花傍镜湖。
支遁厩中多养骏，丈人屋上试占乌。
轩窗面面云痕湿，楼观层层水影孤。
惆怅门前一抔土，倩谁封殖戒樵苏。

碧苕秋晶晶，君子尚此洁。
渊渊方寸地，上善固一辙。
白蘋对红蓼，亦各振清冽。
况复芬陁利，穆若谢炎热。
譬彼寒水玉，温其出冰雪。
其中富涵蓄，其响亦疏越。
有德必有用，无瑕更无缺。
允属清庙器，合在东序设。
君家圣贤学，拟续邹鲁绝。
正音久不作，倩君木为舌。
风月小鸿沟，矧乃龙首杰。
伟兹真富贵，弗与颜原别。
辉辉近芳日，朣朣袖华月。
余光散遐隠，四海俟昭晰。
遗直在山林，放言敢辞拙。

屋角飘香树，何曾解倩兮。
倚春和露瘦，闯晓待蟾低。
背俗高标致，从他浪品题。
若非林处士，冷面觑清溪。

蜀道因仍涨燧烟，烦公玉节照山川。
省闱三见文衡正，边柝双兼武备全。
传自老成需代去，不知威惠倩谁宣。
回头半壁西南地，不是寻常刺史天。

雪枝新纵纵，霜子旧玲玲。
漙露烦添缀，萦风缓剪零。
贯珠烦蚁度，编贝倩谁经。
瑶草随山尽，来寻千岁苓。

平反固尽情，此话久弥新。
动以中为的，居嫌恕寡邻。
暗萤方自照，屈蠖倩谁伸。
好在庭前树，长怀雪后春。

葛藤本子燎无余，正好忘筌复纵鱼。
便是太平无事日，如何又倩十人书。

微风吹雨湿栏干，薄雾笼晴带浅寒。
一树红梅墙外发，谁家美丽倩人看。

折柳亭前送故人，平沙留得马蹄痕。
云生渡北迷行路，烟起江南认别村。
恨不与君同上道，归来无伴自开樽。
西楼独倚黄昏月，欲倩飞鸿寄断魂。

賸噇生菜似头馿，临济堂前捉败渠。
耸耳长鸣随踢踏，不知业债倩谁除。

倩人书偈，巧说脱空。
传衣宵遁，丧尽英雄。
非风旛动惟心动，依旧埋身草莽中。

夜读老杜诗，如对老杜面。
此翁历艰难，往往诗中见。
曩吾游川蜀，所恨年数浅。
草堂闻无人，正在成都县。
断碑蚀苔藓，扪读知几遍。
寻思隠其下，终日弄书卷。
庶几平生心，所得未应偭。
亲庭宦行在，归计乖初愿。
言瞻浣花里，卮水乃缺献。
人间画图样，皮骨怪丰腆。
京华四十载，褐短更馿蹇。
至今彼堂上，唇绽齿微现。
独余双眸子，利若秋江剪。
因何太瘦生，贫贱恐不免。
耒阳一脔炙，饮食知味鲜。
后人美肴膳，出语秽虾蚬。
那知独角龙，妙用天行健。
至其得意处，力斡造物转。
神雷破潜穴，霹雳飞雨片。
武夫荷戈战，飒沓旗鼓偃。
蛟鼍呿波浪，宗庙罗黻冕。
鞭车甫平陆，梯磴忽绝𪩘。
又如虚空内，一气互游衍。
有足恣驰驱，不行渠自远。
苍茫鬼神会，惨惨颜状变。
春荣与秋悴，时节随晦显。
凤鸣朝阳桐，诸鸟徒巧啭。
关雎乐不淫，小弁亲不怨。
此身付天地，宁作青紫楦。
低头向严武，陵辱非所便。
百年禀忠孝，句法老益练。
君看夔州作，大冶金百炼。
麟经示褒贬，比物足惩劝。
蜀山上摩天，蜀水下如线。
山川蕴精异，翁句丽而典。
荒郊夜徂半，隔巷闻惊犬。
分明梦见翁，握手一笑倩。
殷勤得软语，意若深予眷。
文章致隆贵，嗤点到群彦。
何当同宗文，相与携笔研。

立夏连朝刬地寒，看承芍药倩园官。
秋千拆罢无聊赖，轩槛周遭绿一般。

我来一载强，再觌凤山面。
时当秋末垂，群木尚葱倩。
卓彼鸾停姿，清流洁于练。
照影眩其仪，世治乃一见。
伊予独何人，娄获遇奇盼。
去年旱少收，田里多流转。
今年虽得稔，旧恙复枝蔓。
圣主肩有虞，斯瑞遂可援。
却笑闽越氏，虽美谁与传。
山势较奇崛，泉源费洿羡。
坚松峻壁挂，暗溜阴崖溅。
莎寒晚不雕，果异红堪恋。
四围巧逻遮，千级窘攀缘。
弟兄承板舆，向晚不知倦。
诗成寄山中，聊用纪缱绻。

住山三十载，潦倒福缘微。
全提一著，衲子攒眉。
我无沩山之作，汝有铁磨之机。
自知水底难捞月，却倩丹青染污伊。

老子携筇杖，小童挑酒壶。
遍寻泉石胜，引路倩樵夫。

茶罢晴檐唱午鸡，偶骑馿去过东溪。
酒肴分倩樵夫挈，笔砚专令童子携。
放目水亭栏独倚，题诗僧舍壁新泥。
兴阑归问来时路，到处蝉鸣日已西。

君不见苕溪有山号浮玉，降神储瑞皆天族。
又不见苕溪有水名水晶，地灵人杰尽维城。
苕溪山川称第一，孕秀梅仙尤杰出。
我来席上揖清风，义气相与吞长虹。
见人须见大丈夫，纵是封侯亦不如。
周官一卷长生箓，未必人间有此书。
功名一入英雄手，彩棒暂持出浙右。
摧奸抉隠李开府，夜月花村无吠狗。
凛凛英风凌四豪，一同谁敢犯秋毫。
不惟握发勤延士，又且官清马骨高。
书生惯作无毡客，负箧南归居最仄。
何怜踪迹苦奔驰，俾近渊明时请益。
马走暂停憩县斋，晨昏黄奶仍相陪。
不觇王母蟠桃结，隔墙无得献金杯。
欣逢子月阳来复，一天佳气回寒谷。
蓂生九叶庆垂弧，佥将瑞应长庚宿。
绿衣槐简舞蹁跹，重拜萱堂王母仙。
瑶池新革偷桃令，有子今如曼倩贤。
不祝算如龟与鹤，愿君早施江夏略。
扫除膻秽□神京，长与长生同寿乐。
不祝禄如山与丘，愿君爵冠朱虚侯。
今归且定郏鄏鼎，长使卜世过成周。

路转峰回觉有村，数间茅屋瞰山阴。
午炊已饱翻匙玉，腊酝仍拼挂杖金。
穷去作文和鬼送，兴来得句倩蝉吟。
一声横笛斜阳外，吹起江湖万里心。

贫居不暇理椽茅，只倩江山围一遭。
林鸟乐时知地僻，岭云闲处觉天高。
春衫著破重连线，腊酒擎干独醡糟。
且把杯盘聊自适，不须平地起风涛。

十日春愁不出门，出门春事已消魂。
摘花掀帽倩人插，索酒得杯和月吞。
啼鸟声中近寒食，落花阴里又黄昏。
春来春去总休问，往事悠悠付一樽。

卫霍勋名李杜才，才过四十也心灰。
俗尘趁少便披拂，诗料空多难剪裁。
时事谩提眉便皱，家怀未说眼先开。
朱帘更倩梅香挂，要放银蟾入座来。

饭罢令人唤小童，敢烦捉耳为开蒙。
芎茶不用焦汤点，纸被还将艳火烘。
醉欲伴眠当倩月，热求挥汗合邀风。
它时我建青油幕，廉汝封侯学卫公。

茅舍松棚隔小桥，碧帘斜挂竹篱腰。
猪头煮去和皮擘，牛肉秤来带骨烧。
村酒不图邀客醉，野花复喜向人娇。
归舟不用撑明月，只倩西风借晚潮。

客子东南不着家，主人北里恣豪奢。
夜深常倩月移竹，春老不烦风扫花。
暮雨送凉归枕簟，夕阳留客赋烟霞。
何时执手阑干外，同把功名誓镆铘。

乱云推月上层楼，楼上朱帘不下钩。
鸡翅拍开朱户锁，雁声唤上木兰舟。
黄花撚酒留人醉，红叶题诗倩水流。
李广不侯人不笑，笑他人作烂羊头。

无聊断梗拨寒灰，门掩霜风客自推。
急下火垆叉手接，便将布袋解头开。
拂床展卷呈诗稿，炙盏分茶当酒杯。
别后逢人须问讯，楞伽曾倩寄书来。

舍北有余隙，平禠作小园。
花存四五本，竹种两三根。
风伯倩摇珮，月娥烦佐尊。
谁知方丈里，别有一乾坤。

莫怪村居僻，村居亦可嘉。
仆羸腰带艾，婢倩鬓簪花。
歌罢蛙催乐，酒阑蜂报衙。
门前少车马，惭愧五侯家。

十幅生绡一墨池，尽收好景入屏帏。
会须少缓丹青笔，更倩牧童横笛归。

麦饭瓜虀及早催，田夫双眼望侬来。
油盐不倩傍人带，日午痴儿犹未回。

翠翘佯醉倩人扶，约我文君卖酒垆。
解珮向人陪笑问，一杯容妾佐樽无。

问宿花村喜有余，已拼花下倩人扶。
牧童不见枝头杏，空向青帘问有无。

笛声吹彻玉楼寒，金鸭香消更漏残。
含泪欲挥羞不敢，倩他银烛向人弹。

长天万里扫清秋，宿雾朝云寸不留。
向晓残星犹未落，一盘棋子倩谁收。

挨定青骢不肯骑，征衫褪领又重提。
柳风吹不断行色，更倩柔条绊马蹄。

隔水梨花豪放尽，安排鼠耳到庭槐。
十分春事杜门过，百色老怀中酒来。
闻丽人行头辄掉，见兰亭帖眼还开。
碧衫玉唾酴醿晚，更倩诗翁着句催。

弹铗朱门岁月过，生涯安乐遍行窝。
谈天有口机关别，处世无心笑语多。
自是君平忠孝在，其如曼倩滑稽何。
一帆又作鸱夷去，遥想江湖听踏歌。

红红白白共枝荣，怪底山茶有宁馨。
倩得司花来判断，不妨一姓养螟蛉。

雪意贾寒欺酒力，思妇懒学回文织。
屏山未合篆痕销，笑倩南枝陪燕息。
冰纨绛蜡入纤手，素脸殷跗未真识。
儿痴认作春风面，刚道杏花欠颜色。
香浮纸帐梦欲醒，影到窗纱月移石。
为梅着语将无同，左袒孤山未为得。
吴都夸丽逸此士，十年浪费老伧墨。

隔篱野圈{牛孛}眠犊，带雨村舂鸡唤雏。
旋熟黄粱留客住，满𥬠白酒倩人沽。
未谙旅况三分在，早觉藜肠一半枯。
寄语吾乡谱鲜子，莫教辜负脆皮鲈。

忆别扬州六月中，倏今三已换春冬。
烟帆去蜀七千里，云岭瞻闽几万重。
莫为沈迷嗟下邑，要将清白广吾宗。
天遥最是书难得，早倩来鸿寄一封。

归舟多载小江春，重访东岩旧屐痕。
插水峭崖犹有路，垂天怪石本无根。
金华仙伯真知己，薏苡将军足断魂。
安得北山公可作，倩渠移取向家园。

势利绝交初，瞿然卧隠庐。
无营心淡泊，见客礼生疏。
游有渔樵伴，看多佛老书。
春深草易长，忘却倩人锄。

玄天黄露真颜色，金步摇中颤舞娃。
更倩南窗书奶味，不妨来伴太常斋。

别来满眼簿书尘，想像湖边玉立身。
文阵时传骚将令，愁城不倩酒兵巡。

冰力方刚风助威，经旬足不到门畿。
可人安倩来相问，语极情生爵娄挥。

虞倩思亲感岁年，归心巫峡暮云前。
乖逢逝止那能料，静倚闲云看大川。

我乏君家玉印材，强寻厄木倩君开。
无盐恐有遭逢处，也道曾将刻画来。

引道烦双鹤，携囊倩一童。
竹光杯影里，人语水声中。
不雨云常湿，无霜叶自红。
我来何所事，端为听松风。

碧落班中出镇时，红莲幕里我栖迟。
四年两地无消息，好倩西风为寄诗。

炎暑今年特地奇，不妨湖上访清漪。
长堤步屧谁堪拟，高阁凭阑我总宜。
唤客黄鹂穿柳度，猜人白鸟映荷窥。
衰翁病骨难禁热，且倩西风自在吹。

半生共饮西江水，草木由来臭味同。
交臂便同鸿燕社，论心不隔马牛风。
君方鸣珮趋双阙，我自烧车延五穷。
景倩仙尘凝望处，为言驿骑莫匆匆。

雨里观山夐不同，何须九叠看屏风。
紫觚坛上排苍璧，青步障边铺翠茸。
谷锦未回晴日照，衣绡聊借淡烟笼。
祇今万木添红缬，更倩青霜染晓枫。

小池玉尺跃清波，病不开尊奈尔何。
更倩棠漪吹柳岸，为君小发醉颜酡。

汉大中大夫东方曼倩之对孝武曰：诚得天下贤士公卿在位，咸得其序。
譬如以周召为丞相，仲尼居御史府，毕公高备拾遗，蘧伯玉为太傅，博士则以颜闵，执金吾以季路，卫尉以卞严子，光禄以仲山甫，郡守以子产，詹事以孔父，史鱼司直，申伯为御，下至旄头式候亦羿万之伍，则唐虞之隆，成康之际，陈功比德，自无以喻。
武帝为之大笑，盖甚言其难遇也。
今视元祐之时，彼固何足慕哉。
群贤拔茅，大奸脱距。
如确如惠，必斥必去。
师保万民，维温维潞。
大老既归，百揆时序。
师表以韩，押麻以吕。
班廷谢门，纷鹓振鹭。
守正如王，博闻如顾。
钱刘曾孔，滃云蒸雾。
其未登于录者又不可一二数。
宣制正衙，天人交助，翕然闾巷，曰司马雨。
公盖异时攘臂于代言之间，而染指于同省之赂，顾犹有是语。
则是非之公，盖未尝不具也。
然则插齿吐吻，擢项结股。
委蛇其迹，偊旅其步。
虽辨知闳达溢于文辞，而诙谐者犹皆不之与，后之君子其必知所去取矣。
幅纸之得，正邪以寓。
式窥厥衷，逸史是补。

濯锦波光绕百遭，夜寒秉烛更须高。
恨无丽藻供摛翰，聊复重裘索俊羔。
长笑董仙痴守杏，可怜曼倩坐偷桃。
若教入侍红云殿，应悔从前俗虑饕。

好风排闼锦囊来，咀味真如渴望梅。
樱笋算无多日事，棠梨约有几分开。
社醅熟倩提壶劝，春种忙应布谷催。
早愿时清归亦好，小山幽桂賸须栽。

忆昔都门值岁除，高楼张烛戏呼卢。
久依净社参尊宿，难向新丰认酒徒。
天子未知工草赋，邻人或倩写桃符。
寒宵别有穷生活，点勘离骚拥地炉。

流虹七载夤缘尽，又向天宁理倩窠。
脱得馿胎入马腹，皮毛轻重不争多。

好在灵均几叶孙，栖迟何事尚衡门。
骚章愤世今谁嗣，忠槩传家君独存。
夜雨短檠能搰搰，春风逸翮定轩轩。
有书难倩南征雁，巫水黔山劳梦魂。

溪园歌筦日纷纷，锦绣香中扶醉人。
斗酒不嫌呼李白，倩渠品藻一林春。

客子家山亦此峰，可堪投宿听疏钟。
旋沽村酒开霜柿，欲访禅扉隔暮松。
乡信写成无便寄，寒衣着绽倩人缝。
远来只为营瓜圃，不是贪渠万户封。

忆昔都城值岁除，高楼张烛戏呼卢。
久依净社参尊宿，难向新丰认酒徒。
天子未知工草赋，邻人或倩写桃符。
夜寒别有穷生活，点勘离骚拥地炉。

一动非容易，三年议始成。
倩人挑旅橐，买纸札山程。
下岭峰如拜，登崖树若迎。
暂无尘事汩，便觉长吟情。

丱角诗名出，流传海内夸。
师称起予者，翁问倩人邪。
惜未参诸老，犹堪擅一家。
从今崖瀑上，谁共访梅花。

征夫去时著纻葛，征夫未回天雨雪。
夜呵刀尺制寒衣，儿小却倩人封题。
上有泪痕不教洗，征夫见时认针指。
殷勤著向边城里，莫遣寒风吹腠理。
江南江北一水间，古人万里戍玉关。

溪草林花争碧红，伤心黄壤閟芳容。
短松明月易陈迹，断雨残云难觅踪。
伊昔老盆常共酌，即今败絮倩谁缝。
臼间一斗仓陈粟，薄暮归来独自舂。

先倩清风扫水轩，更呼凉月倒金樽。
定知明府归侵夜，县郭留灯未闭门。

孤臣去国四经春，迹远安知罪尚新。
蚤亦曾讥秦氏者，晚为与议濮园人。
懒笺光范干时宰，且伴田家赛社神。
醉倒不能愁世事，倩他烟柳替含颦。

久矣设罗无客至，居然执简尚予从。
微辞幸不遭阳虎，几谏谁能谅触龙。
窃曼倩桃无复味，闻安期枣有谁逢。
残年饮啄随缘过，能费支离粟几锺。

灾祸妖祥判立谈，白头犹舞茜衣衫。
卖符效速抛农业，治祟年深转法衔。
三老赛冬为杀豕，四婆开岁倩祈蚕。
暮归舍下分余胙，不信人间有季咸。

相国私英倩，将军嬖子都。
可怜洛阳令，只问主家奴。

乌鹊翩翩竞羽毛，南飞无树过良宵。
就中管得他人事，祗与天孙倩作桥。

宋玉口多微词，曼倩言不纯师。
陈赋讽荐枕女，抗义斩卖珠儿。

方穿新砚众，寸眼旧岩稀。
难倩宫娥捧，堪搘织女机。

中年别作恶，大老何以堪。
我如安昌侯，爱女甚于男。
念汝明当发，一夕起再三。
绝怜汝父贫，练裳与蒿簪。
不量此蓝缕，遣嫁彼槐潭。
古云妇难为，采桑自𫗪蚕。
冰鱼或冬笋，旦旦营旨甘。
亦有嗜江水，远汲劳肩担。
今汝一何幸，琴瑟和且湛。
虎符舅光宠，象服姑尊严。
亭传盛供帐，吏士罗騑骖。
汝但谨内则，毋使妇德惭。
晨昏躬定省，富贵勿豢酣。
百行孝为先，彤管垂美谈。
汝当法淑人，倩当肖铁庵。
汝翁虽在家，譬如住精蓝。
不下赵州床，常共弥陀龛。
愿汝福惠全，早叶维熊占。
它日来归宁，伴我村北南。
庞老与灵照，安知非同参。

重来已白发老，独断擢紫薇郎。
雅量虽惭子固，热情不倩君房。

困拈架上书苏醒，愁倩杯中物破除。
子美所称惟白也，仲尼自谓不回如。
食才藜糁宁无肉，行以筇枝可当车。
圣世未尝违物性，飞潜初不间鸢鱼。

陌头侠少行歌呼，方演东晋谈西都。
哇淫奇响荡众志，澜翻辨吻矜群愚。
狙公加之章甫饰，鸠盘谬以脂粉涂。
荒唐夸父走弃杖，恍惚象罔行索珠。
效牵酷肖渥洼马，献宝远致昆仑奴。
岂无蘋藻可羞荐，亦有黍稷堪舂揄。
臞翁伤今援古谊，通国争笑翁守株。
孔门高弟浴沂水，尧时童子谣康衢。
扬觯姑欲退观者，鸣鼓本非攻吾徒。
亦如曼倩负逸气，呵斥佞幸惊侏儒。
于时后村茅柴熟，先生滑稽腹如壶。
虽无谢郎玉帖镫，幸有幼安布裙襦。
未妨优场开口笑，亦恐药市逢方𪾦。
更阑漫与通德语，醉倒聊遣宗武扶。
幽冥茫昧莫致诘，石言神降果有无。
翁云天公施罪福，亦如王者行赏诛。
巫咸可使诅楚否，泰山曾不如放乎。
况今民脂积消铄，洋洋如在宁助虐。
贫妇鲜能具复禈，贵人何必夸重较。
九重深喜农扈丰，五等超加社公爵。
更宜速飞腊前白，仍为潜驱山中駮。
除人大患捍大灾，与民同忧可同乐。
翁之用心极惓惓，余于致福未数数。
因思挥金犹粪土，奚异弃物捐溪壑。
神听聪明靡僭滥，诏书温厚戒椎剥。
重华渔稼茅茨俭，大禹疏凿衣服恶。
谁歌此诗送且迎，共挽浇风还太朴。

贵栾大佩六印，赋侏儒俸一囊。
曼倩面有饥色，蟠桃三度偷尝。

西汉君平莫是渠，萧然闭肆或旬余。
青囊系肘藏仙诀，黑子如毛录谶书。
屡倩揲蓍爻每验，近闻咒枣病皆除。
闲时更取离骚看，怕有灵均犹卜居。

檀心绛蕊压墙低，南海山根巧自移。
浓艳未应输石醋，吹香底用倩风姨。

当年梁武造佛寺，子云飞帛书萧字。
李君得字煨烬中，建立小室有深意。
如今静室傍花岩，此室比心为一致。
峰峦底里著轩窗，明月清风为谁至。
三千世界阔如许，杂遝喧嚣鼎方沸。
铜炉添穗坐结趺，更倩白云锁苍翠。

和衣高卧白云堆，门倩云封不妄开。
留向山中自娱悦，莫教一片出山来。

晚风乘兴出溪边，小立斜阳待钓船。
唤仆去寻赊酒店，倩人来认买鱼钱。

趁得山间笋蕨春，借厨烹煮自吹薪。
倩谁分我杯羹去，寄与中朝食肉人。

点画分明印碧空，回鸾返鹊势差同。
月边映得银钩体，雪里摹成玉箸工。
断续似经秦火后，悲凉如在楚词中。
愁人笔砚俱荒废，倩写相思寄便风。

宝镜一从分破后，不堪磨拭照妆钿。
倩谁携上青云去，补得今宵缺月圆。

鉴湖湖上寄闲身，好景应同贺监分。
梅下有船供载雪，荷边无地可鉏云。
吟人多倩删诗稿，名士争求作序文。
画卷书编藏满屋，其他生计尽输君。

江南见山犹可惜，千里万里行不极。
江北见山绝可怜，三峰两峰谩堆积。
平生未识蜀道难，赖此为余双眼碧。
真人仙去狼不来，突兀与江相怒射。
寻诗更上最高峰，莫叹能消几緉屐。
水光山色只依然，顾我重来鬓非昔。
笑归丘壑横胸臆，别倩东风吹脚力。

我与懒翁非浅交，向来寓止在西郊。
绕庭草际绿浮色，满槛花梢红解苞。
只要同心胜胶漆，岂缘一字倩推敲。
四年会面休深叹，辛苦扬雄述解嘲。

坡老当年乞鉴湖，君王未肯付珪符。
清名凛凛照人目，欲倩丹青成画图。

机事嗟何巧，空村不住舂。
潺湲因借力，俯仰若为容。
尽日劳双杵，疏泉隔几峰。
无人长轧轧，助我为淙淙。
碓下僧长喜，溪边妇亦慵。
香厨炊已办，时倩野云封。

江番相望两年余，度度书来有壮图。
安已弹筝思海道，武空鸣剑说伊吾。
公闲未久骑鲸去，我远先惭倩雁无。
宿草不知秋几度，衰年何计奠生刍。

传闻此山分蓬岛，锦绣青霞叠相向。
飞云通天两绝奇，更出上界三峰上。
凌乘汗漫不可得，倩谁图画丹青状。
朝真学道走俗子，纪实留题出宗匠。
何当步虚蹑太微，森列金庭五云仗。
祇园琳宇出崔嵬，郁葱佳气天容开。
回头却立睨人境，渺渺瘴雾驱氛埃。
非惟此地相引领，叹我为尔胡为来。
他年欲访经行处，请看姓字镵岩隈。

江头千树玉模糊，客子摇船遶画图。
唯爱风流当月夜，满身花影倩人扶。

登桥仍问渡，迢递到吴中。
倩仆挑茶灶，移船避钓筒。
月生林屋洞，潮接馆娃宫。
得句人传去，苏笺价益穹。

半天突出一奇峰，小小茅檐滋味浓。
夹道新松招夜月，满林幽竹唤秋风。
迎人野鸟间关语，恼客岩花烂熳红。
策杖且随流水去，柴门时倩白云封。

绛阙清都旧姓名，此生落魄任天真。
横窗古砚前朝水，挂壁闲琴几日尘。
幽草莫锄沿日静，落花不扫衬苔匀。
倩风来作关门仆，借月权为伴酒人。
书吏无言舌滋味，关山不动画精神。
有茶不作蜗牛战，无梦可为蝴蝶身。
一得自家慵底事，幽禽檐外一般春。

云为山积翠，雨倩草添青。
一觉南柯梦，俄然鸟唤醒。

博山一炷小蛇寒，无人独自坐蒲团。
柴门却倩冷风关，檐外白云时往还。

天下武夷兮第一山溪，升真有洞兮大王天柱交相齐。
不知何年中秋兮玉帝赐宴会曾孙，幔亭结云霞兮彩桥跨虹霓。
欲访仙迹兮搜剔地灵，溯洄乘舟兮陟险杖藜。
身轻欲生羽翰兮扪烟萝而蹑天梯，下视人境杳邈兮但见乱峰参错相高低。
龙洞通天池兮岩鹤舞双翎，铁骨藏玉匣兮玉蜕和香泥。
月浸观音石兮恍有金身现普陀，风号玉女峰兮疑是湘江虞妃啼。
仙馆学堂兮闻书声，丹炉茶灶兮晓烟迷。
船架半壑兮使星会泛河汉归，机留古洞兮天孙去作牵牛妻。
棋盘开岩石兮钓台瞰晴川，岩有虎啸兮窠有金鸡栖。
狮子伏岩兮耀日气犹鲜，仙羊化石兮眠云青草萋。
大小藏蕴灵异兮下有龙湫水泠泠，一线天通九有兮旁有风洞凉凄凄。
翰墨罗列兮因之生兴，廪石高贮兮可以忘饥。
红尘迥绝兮山中发兰桂，神仙何许兮云间闻犬鸡。
茶洞幽窅兮悬崖飞瀑布，桃源深邃兮沿流得径蹊。
有人卜居大隠屏兮学宗周孔事盐虀，但见此心止止兮炼成大药服刀圭。
武夷君去后兮有十三仙之同时，代不乏人之兮仙阶陆续跻。
或尸解兮只履归去，或飞升兮铁笛长嘶。
以今视昔兮吴李可接踵，不须怀古兮感慨而怆凄。
作诗勉同志兮欲倩仙掌摩丹崖，我醉挥椽笔兮大书特书而留题。

波眼沄沄浪复轻，稍苏羁束过清明。
倩人觅路先寻酒，久客怀乡始见饧。
松下紫芽肥野菜，竹间青叶带山樱。
自从一别齐安后，直到今朝始听鶑。

爱花偏倩猎人寻，残雪偷春上棘林。
山岸有谁先得见，冷香疏亚辟寒金。

年年散粟出朱门，狗盗鸡鸣总受恩。
空有玉棺归碧落，更无红粉哭黄昏。
遍行苔藓寻陈迹，拟倩梅花招醉魂。
常恐丘原千载后，不生荆棘长兰荪。

金屋无人唤阿连，碧桐依旧绿阶前。
境瞒眼处非关物，事换头时即是天。
秋水岸边凝鹊鹭，晚风枝上沸蜩蝉。
静中阅动浑如此，描画何须倩巨然。

欹枕小春雨，虚屏半夜风。
病惊身是客，愁恐鬓成翁。
窗曙逗微白，灯寒带浅红。
归期倩谁卜，心挂浙江东。

百单二岁尚簪梳，珍重酡颜映雪肤。
天下丹青谁妙手，倩渠描作寿星图。

紫芋霜天到客居，秋风应倩野人锄。
竹炉细拨轻红火，煖衬寒窗夜读书。

日费行将典到琴，穷愁那复病相侵。
倩人合药无真料，就枕吟诗苦见心。
仆献奇方单用草，医言速效莫如参。
池亭咫尺无由到，空听蝉声想绿深。

问驿寻梅路渐深，壁间谁帖迈来禽。
困诗感叹人才旧，投笔惭书岁月今。
访古暂陪湘水浒，忧时远到雪山阴。
牧羝持节畴能似，空倩宾鸿为寄音。

雪意犹商略，溪云半有无。
短莎眠野犊，枯树点寒乌。
牢落诗仍在，萧条岁已徂。
过门人挽住，相倩写桃符。

涵育累朝士兴起，薄海弦歌争教子。
籯金世守韦一经，俎豆少成孟三徙。
尽从科举梯进取，鹤发望深门日倚。
艺先德后已非古，心术乖违徒口耳。
天门髣髴冯为马，阴德却关桥度蚁。
时来乳臭亦观光，潦倒英雄频坎止。
棘闱投卷姑应之，桂籍题名先定矣。
可怜数千困眊氉，仅二十人夸利市。
近岁词场尚剽拾，文体腐陈难古拟。
倩人者幸耘人贪，气习陋污沦骨髓。
主司头脑易冬烘，日色不迷世能几。
所忧程文悮后学，岂但升沉系悲喜。
他人爱子亦如我，何敢庸心秦越视。
愿言通榜皆实才，如己得之无彼此。

又逢南浦草生春，独咏江东日暮云。
樽俎从容成感旧，鼎茵安否莫知君。
寸心终夕驰千里，一见他时胜百闻。
欲到小峰身不羽，此情脉脉倩诗云。

倩盼动婵娟，常持六万言。
金沙滩上月，五欲浪中翻。

暑赫练襟汗欲流，倩谁唤得一天秋。
无人共订吟边句，独有蝉声叫树头。

酌酒酬春醉晚红，谁知书剑两无功。
渔竿冷浸半丝月，牛背闲消一笛风。
仙梦不随狂蝶乱，家书只倩素鱼通。
友声更拟迁乔去，底似人情较异同。

东南文物古遗余，不料冠绅忽弃如。
门外逢人作胡跪，官中投牒见番书。
谁教天女解作俑，欲倩渔郎寻卜居。
更欲久留观此世，昌黎此语倍愁予。

并州昔用千金贾，流落人间岁月多。
背有龙文空自宝，世无麟血倩谁磨。

藓护苔封白玉柯，沍寒蓦地转阳和。
任枯半树韵尤古，才放一花春已多。
神倩满庭明月写，香随隔水晚风过。
古今真爱梅人少，愿祀诗家始祖何。

吏隠先寻一著高，尽输酒圣与诗豪。
君方无事同犀首，我纵有官如马曹。
把似啜茶看孟子，何如痛饮读离骚。
胸中磊落浇三椀，倩得麻姑痒处搔。

乐天遗迹暂徘徊，路入深云满径苔。
花影上栏吟未稳，东风空倩蝶飞来。

我欲问天天穹窿，岁卜其有于岁终。
胡然玄律欲遒尽，燠乎一岁融而冲。
冻肤未起玉楼粟，寒力尚怯珠槽红。
腊前三见瑞盈尺，九土斯农之望同。
沍寒虽以云布濩，合影尚欠宵通胧。
梁园徒聚为赋客，灞桥更误能诗翁。
倩谁剪下银潢水，六花人代天施工。
不必作威藉风伯，不必布势劳丰隆。
预占多稼满周亩，首验小麦连崆峒。
尝闻玉妃从者万，要看羽卫来仙宫。
未多刘子比西阆，抑陋卫人歌北风。
撑肠吐出冰雪句，清辉交映弥寒空。
列岑银铸增突兀，千林楮刻森玲珑。
瑶芝一望千万顷，不辨田上田中中。
忆昔腊霙点予须，至今皓首如飞蓬。
自怜老朽难用世，祇堪把耒勤农功。
行天须见度有马，入地庶使潜无螽。
年丰常愿颂秋报，岂止击壤歌三农。

闲拢两袖秋，步入冲寂观。
古树老云中，仙居毁岩半。
是时零雨高，叶脱凄风乱。
怪禽走何忙，涩水流不漫。
那知张郎仙，谲幻敢悬断。
雷书贮红崖，愚下浪传赞。
符碑傥长灵，鬼物岂歌唤。
尚云剑埋山，安得急推断。
冷翁亦张徒，精气不知散。
死坐豫樟空，凿窍竞窥看。
何不葬山原，不然弃江沜。
乌鸢与蝼蚁，岂食吾一贯。
独流天地间，万古亘光灿。
神仙固渺茫，此事良可惋。
忍哉偷儿狂，更𢭏泥腹烂。
我来拟少休，亭压不敢玩。
黄冠四三人，拙野只欲窜。
延坐无好言，令我住凉馆。
饭余且纵观，逸兴薄霄汉。
琴鸣著高弹，弈胜出奇算。
歗咏壶隠楼，抚事发长叹。
大书同人名，聊欲记游玩。
阴霾淰轻寒，日色倏昏晏。
倩人买村醪，煮芋叠肴桉。
清坐二更深，一睡各鼻鼾。
晓来登岩头，棘路解羁绊。
划开天盖宽，远景过飞翰。
幽藂摘新查，窥险身发汗。
居然束归装，重下西岩畔。
我思古之人，岂只局穷闬。
观海登泰山，深高世间冠。
斯岩虽荒榛，乐事实昭焕。
人心本然同，今古未容判。
终当驾云风，高蹈无畔岸。
作诗示儿童，兹游吾岂但。

先民至论推天常，补衮扶世为儒方。
圜冠博带不知本，樗栎安可施青黄。
帝图日盛人世出，今吾永叔诚有望。
处心学士贵适用，异端莫得窥其墙。
子年五月范京兆，服天子命临鄱阳。
二贤拜疏赎其罪，势若止沸反扬汤。
敕令百执无越位，谏垣何以敢封囊。
哀来激愤抑复奋，强食不得下喉吭。
位卑无路自闻达，目视云阙高苍茫。
裁书数幅责司谏，落笔𫘧骥腾康庄。
刃迎缕析解统要，其间大意可得详。
书日希文有本末，学通古今气果刚。
始自理官来秘阁，不五六岁为天章。
上心倚若左右手，日备顾问邻清光。
苟尔希文实邪佞，曷不开口论否臧。
阴观被谴始丑诋，摧枯拉腐奚为彊。
傥日希文实贤士，因言被责庸何伤。
汉杀王章与长倩，当时岂曰诛贤良。
惟时谏官亦结舌，不曰可谏曰罪当。
遂今百世览前史，往往心愤涕泗滂。
斯言感切固已至，读者不得令激昂。
岂图反我为怨府，袖书乞怜天之傍。
谪官一邑固分耳，恨不剖腹呈琳琅。
我嗟时辈识君浅，但推藻翰高文场。
斯人满腹有儒术，使之得地能施张。
皇家太平几百载，正当鉴古修纪纲。
贤才进用忠言录，祖述圣德垂无疆。

丽谯高倚晚天霞，满目平皋尽物华。
千曲胡笳催鼓答，三重湘酎倩旗夸。
连江急雨送归燕，拂地轻风移落花。
强倚栏干还自问，此情何处是边涯。

月下归来深闭门，衾寒时倩博山温。
隔楼忽听吟声苦，引得清愁入梦魂。

落日寒城暮雨余，满斟离酒意何如。
见妻还指张仪舌，痛国谁怜贾谊书。
羸马病僮旋雇倩，寺禽山獠亦欷歔。
长安可是深居处，更向深山深处居。

一任西园雪作堆，阳和已自遍根荄。
春光只在花梢里，更倩君诗为一催。

杖屦访郊晴，秋光泼眼明。
溪痕经水没，山面拨云呈。
霞影收虹影，砧声急雁声。
芙蓉花在否，滑路倩人行。

微官驱我离家山，何日归休得遂闲。
先陇阴阴松影里，春来青草倩师删。

禹世龙门巧凿人，传来心法妙通神。
倩渠斲取擎天柱，撑拄明堂亿万春。

别来知是几三秋，书倩洪乔懒作邮。
帛足忽传来自雁，轴腰更喜大如牛。
信知盖世名非枉，吟到惊人句未休。
何日杖藜参口诀，归来闭户学从头。

八窗面面受新凉，万盖盈盈拥靓妆。
倩得天孙云杼轴，织成骚客锦衣裳。
雨翻绿浄盘中玉，风搅红娇镜底香。
个里搜诗最奇绝，吐为黼黻五文章。

擘脯钩鲈倩老羝，离肠那肯话酸凄。
题桥旧事传邛蜀，衣锦新荣耀会稽。
未领众星朝极北，且擎一柱立天西。
凤鸾止止宁栖棘，五色云间有紫泥。

家山已作一月疏，嘱雁为取秋风书。
雁飞竟去已几日，乃尔寂寂知何如。
晓霜雁声又东去，急起出门呼雁住。
前时嘱尔为寄书，汝今将书落何处。
雁言丈夫志非常，桑弧蓬矢示四方。
顾家安足就大事，底用屑屑悲故乡。
吁嗟来汝空中雁，黄耳犹能书往返。
飞奴解递丞相笺，鷾鸸亦传商妇简。
帛书自古倩汝传，诗人流咏知几年。
汝今何事倦来往，应我不如苏武贤。
雁言君拟乃如此，信史不如无此史。
当年常侍枉教欺，我亦安能书万里。
湖田漠漠多菰蒲，就食聊寄江南居。
书邮安得为人作，君欲觅书寻鲤鱼。

刚然隔断太虚空，缝罅浑无拶不通。
顽钝碓夫觑不破，倩人书处转乖宗。

一方峭峻绝安排，立处还同万仞崖。
卢老倩人书不得，春日濈濈长莓苔。

懒把黄花插满头，正缘老大见花羞。
年来颇恨儒冠误，好倩西风吹去休。

夺胎锦带仍添丽，借面芙蓉特太癯。
睡去不禁春露压，醉来谁倩晓风扶。
长条莫恨无新叶，纤瓣还能著细须。
火急提鱼花下饮，明朝千点乱青芜。

谁裁婺女轻罗段，我有并州快剪刀。
色似山丹殊少肉，形如石竹亦多毫。
胭脂初褪黄先露，蝴蝶才成翅未高。
欲向小窗成扇面，世无陶缜倩谁描。

虚明旱藕千丝透，清泠寒泉百脉来。
绿烛怕烧先自障，青笺欲寄倩谁裁。
正怜夜雨敲篷响，只恐秋风裂扇开。
月下徘徊清影动，却疑翠凤下瑶台。

春风两眼合看花，今年却不在黄家。
世间岂无鱼羹饭，不似黄家能顿顿。
未应南楼复南楼，江湖添个新白头。
午夜横眠看星斗，玉柄摇摇似招手。
崖公失顾第四星，使我不逢渠大明。
忽思叔度久不见，林梢飞来果一片。
露虫啾唧四壁鸣，小虫喉中亦作声。
太息去年十二月，秀峰先生临去说。
明年八月九月凉，更来樊川享秋光。
菊花不住梅花去，去借一间茅屋住。
霜清月冷人行街，起来教我读简斋。
红字寿安坊里路，且倩西风一传语，木枕拳拳五更鼓。

当年握手谈何事，此日相观一卷诗。
湘竹恨深听雨夜，洛英梦继看花时。
杜陵春好工添泪，宋玉秋清祇益悲。
犹有堪论千载上，由来不倩俗间知。

太极楼头霁月寒，断弦绿绮不堪弹。
窗前自长濂溪草，泽畔还枯正则兰。
苍野骚魂惟我吊，乌台诗案倩谁刊。
伤心空有金陵集，留与江湖洒泪看。

俗寻轩槛倒清尊，江上烟云向晚昏。
须倩东风吹散雨，明朝却待入花园。

京尘官事日区区，拟出芳郊佩一壶。
楼外阴云迎晓合，陌头霏霰与风俱。
翩翩珍骑曾来否，种种名花更在无。
若得纵游休秉烛，月中沈醉倩人扶。

石化神龟不计年，方塘依旧冽寒泉。
氛埃不到真仙境，拟倩麻姑种碧莲。

海兔上天星斗稀，满身清影立多时。
望中欲倩姮娥手，掷下秋香一两枝。

多生曾结短檠缘，埋没书蟫不记年。
左郁右邻窥奥藏，南浯北峄问奇镌。
更饶曼倩三冬学，未抵天龙一指禅。
丝尽茧成终有日，与公同作老蚕眠。

落叶卷秋原，斜日照荒草。
我所思兮山中人，餐松辟谷修仙道。
将旄相印本无心，一蓑尚喜收身早。
袖有长生度世方，玉杵玄霜倩谁捣。
白云三耳真人家，磵霜不死菖蒲华。
笑挹诸公葛陂杖，同驾老龙穿碧霞。
颠歌狂舞酒酣时，一洗万古兴亡悲。
九万里风排阖归，茫茫六合黄尘飞。

明朝六十遂平头，岂料耆年尚百忧。
远忆儿孙兼婢仆，欠赍裹饵与衣裘。
倩人赊酒聊堪醉，看客枰棋卒未休。
旅□乡心记今夕，北风吹雪满寒楼。

忆昔凌晨泛雪湖，明天净地一尘无。
略闻倩盼歌金缕，尽耸清扬倒玉壶。
屡造庙朝终摈逐，偶登名第自囚拘。
即今忍索梅花笑，死徙流离足叹吁。

素纨摇月坐高堂，病暍应无困道傍。
好倩丰隆吹火伞，人间各受一襟凉。

梧桐叶落雁来时，见说沙场未解围。
夜夜灯前做针线，倩谁边上寄寒衣。

老去庄陵一钓竿，钓鱼犹胜乞粗官。
十年事业闲中过，千载功名死后看。
往事危枰休下着，交情枯木独知寒。
相逢一笑双蓬鬓，还倩何人斲鼻端。

香满罗帏凝不消，笛声吹断夜迢迢。
霜蜚月落无寻处，欲倩青衣使者招。

风韵孤高百尺岩，敝袍争得似荷衫。
久知郤氏声名远，自愧宾王骨相凡。
闲捣香涎供玉杵，戏题彩帖拂尘函。
醉来为问姮娥信，更倩鱼传与雁衔。

苦疮战马倦风沙，伏枥无心万里赊。
老去手风从妇展，愁来背痒倩儿爬。
人情反复好生羽，世味差殊嗜食痂。
一卷方书初读罢，小窗惊怪日西斜。

苍苍珠树俯寒流，析木津头戏拍浮。
褐凤抟风朝紫极，砚蟾滴露写清秋。
返魂香倩罗裳贮，碍月枝凭玉斧锼。
夜景未阑清入骨，萧萧鳞甲卧痴虬。

吾闻神骏之肋十有五，雄姿矫矫腾龙虎。
四蹄踣铁尾捎风，藐视昆仑薄玄圃。
何时历块误一蹶，弃置荒林翳榛莽。
思昔先朝十二闲，駓骃骐骆充其间。
此马当时最倜傥，流沙万里来函关。
祇今沦落归人世，何人保养思终惠。
髯龚前身李伯时，殷勤染翰怜权奇。
崚嶒瘦骨见者叹，度越驽骀犹万万。
天上房星久已空，此图此马俱难逢。
主人爱图如爱马，收拾瓌文为模写。
我知髯龚欲画时，天地黯黪风烟悲。
离离禾黍今如此，谁识羸骖真𫘧駬。
明年野外春草平，瑶池八骏还争鸣。
此时更倩髯龚笔，一扫𥬞云龙八尺。

臂疾浸淫骨半枯，蒲团毯被学跏趺。
宋清药券偿未了，司业酒钱来便无。
湖海飘零销壮志，风霜荏苒上吟须。
征辽挟矢知无分，老向新丰倩汝扶。

千古一黄香，庭萱昼日长。
枕闲非受热，扇举欲先凉。
畏暑侵支发，摇风愿满堂。
恨无寒水玉，琢在碧纱床。
泉涧心如棘，瑶池鬓已霜。
如何荀奉倩，只在玉人傍。

当年食粥老尚书，乞米长安李大夫。
饥死只今谁裹饭，可怜曼倩羡侏儒。

浮泥踏着软，危坡倩谁累。
家家翠岚压，此是林口市。
山中何清孤，聚落颇填委。
快果甘如饴，浊醪淡如水。
祇是石眼泉，聊慰行子齿。
此景自献酬，此市亦清美。
纷纭趁墟者，未晓听钟起。
盛传有畸翁，韬晦翠樾里。
姓名素不闻，十载安所止。
多言风月夜，吟啸传逺迩。

往分莲社供，归向草庐眠。
山寨差更鼓，春江走战船。
风光随处别，鬓影倩谁怜。
花柳西湖曲，招邀忆去年。

苍童负诗箧，百钱挂杖头。
何当倩画手，画我庐山游。

孟宗祠下竹依然，借得空房竹树边。
贫寺少逢僧过夏，远乡多是客经年。
倩人汲水时煎茗，就佛分灯夜照眠。
家信不来心欲断，明朝又买汉阳船。

淡和心事葛天民，回首归来清渭滨。
长倩君宾孙子行，道原义仲辈流人。
一生受用忘非是，万事升沉等故新。
近日贞元朝士少，蒲轮有命出枫宸。

手种盆兰香满庭，闲来趣味独幽深。
敢夸双萼锺奇气，祇恨孤根出晚林。
长倩生男不得力，滕公有女谩萦心。
援琴欲和春风曲，却对骚魂费苦吟。

袍剪新蓝衬淡黄，官宣粲粲照巾箱。
倩人细熨波涛皱，为我重缝云雾香。
入手虽轻荣赐重，此身差短感恩长。
微忱称报惭无路，空把山龙补舜裳。

袯襫田家翁，矍铄须眉白。
问渠年几许，不记年庚甲。
自言身世居此村，三十得儿儿复孙。
伤哉儿孙已露电，朝昏只影空断魂。
生来只是种田土，田土祇今易几主。
乡村成败历能言，英雄磨灭不知数。
尽日垄亩力耕耘，饷馌炊舂倩比邻。
归来薄暮饭牛罢，索绹织屦宵犹勤。
吁嗟兮，既绝望乎鸠杖与糜粥，曾不见富人之哀我茕独。
但愿年丰醉鸡豚，重见太平死亦足。
纵如颜都尉、马伏波，老来恩宠成蹉跎。
蚁穴一梦今如何，贫富夭寿总如此。
我莫愁，君莫喜，好将荣辱哀乐、是非得失付与东流水。

妇馌夫耕笑语喧，地平一望暖生烟。
得毋刬草来寻璧，好倩山家护玉田。

堂成合入辋川图，尘隔香红九轨衢。
诗泄骚情风格老，棋藏活着路头苏。
梅黄著雨惊鶑染，竹醉薰风倩鹤扶。
一片丹青谁画得，吟肠恼断老耕夫。

诗梦惊残何处棋，书窗又是夕阳时。
柳阴分绿笼琴几，花片飞红点砚池。
览镜自怜添白发，传杯不复倩蛾眉。
东风故国年年恨，惟有啼春杜宇知。

梦觉罗浮迹已陈，至今想像事如新。
相思一样窗前月，似见三生石上春。
的的孤芳冰气魄，疏疏冷蕊雪精神。
料应楚些难招至，欲倩花光为写真。

奉倩伤神不是痴，人生百感有真机。
飘零遗墨残针线，与泪无期自一挥。

星岩高哉不知其几千丈兮，下有儒宫上接青云梯。
绿凹凿破冰泉冽，泉以濂名宗濂溪。
濂翁去今凡几载，一脉流通无窒碍。
光风霁月此山中，景物因人成胜概。
亭翼翼，水泠泠，一清不着点子尘。
眼前色色俱呈露，何必解兰缚尘缨。
君不见孤山六一泉，砚州包公井。
君子之泽深且长，清风千古霜凛凛。
我欲采薇隠此山，祇恐林惭涧恧锁松关。
我欲祠下笔一词，又恐寒泉痛洗凝之诗。
解襟坐石濯清泠，一歃寒冰和露饮。
雪我酒肠霜诗脾，此身疑在神仙境。
倩君为问玉皇借玉鞭，鞭起睡龙骑上天。
持此一瓢濂翁泉，一雨炎荒洗蛮烟。

一片端溪云，至宝俗眼惊。
体方而质刚，翰林叨宠荣。
楮君同出处，松侯难弟兄。
紫肝马肤润，绿晕鸲眼明。
自笑谪仙狂，曾倩妃子擎。
我爱清庙瑟，人吹高门笙。
龙尾与凤咮，圆巧相逢迎。
吾友管城公，奚假乎猩猩。
留此镇山房，移文鸥鹭盟。
好方已成癖，焉用圆为卿。

林缺添松补，篱疏倩菊遮。

双柳垂鬟别样梳，醉来马上倩人扶。
江南有眼何曾见，争卷珠帘看固姑。

不待风霜剪碧林，柳阴忽见一梭金。
似传西帝宸游信，空惹东窗梦觉心。
暂辍笙歌聊试听，既无桃杏莫须吟。
旧交燕子归何处，好倩宾鸿为嗣音。

泮水题名记，灵光独此翁。
褎衣隽曼倩，折角郭林宗。
湖海襟期别，风涛患难同。
斯人宁复得，些罢涕无从。

万里云涛海峤秋，倩人扶上黑云兜。
一帘新雨西楼晚，卧听乌衣说旧愁。

已是收枰敛手时，更堪拈起著残棋。
露盘不解相如渴，桃实难充曼倩饥。
吾末如何真已矣，是知不可复为之。
令人长愧商山叟，四海清夷只茹芝。

南山有田不归种，大瓠濩落无所用。
遂令沉沉走长江，万里艰危忆君共。
尝疑公佩延平剑，引得九渊龙子哄。
雁汊渡头鏖北风，真是脱身人鲊瓮。
当时意气杯溟渤，笑杀篙师穷欲恸。
千金之子不垂堂，默坐沉思还自痛。
归来结屋万山中，手植桃花欲成洞。
敲门者谁吾故人，色笔荧荧如彩凤。
连宵剧谈山月落，一浣胸中尘土空。
忻然共驾赴幽期，满路薰风入吟讽。
万村孤馆明且洁，浴罢桃笙玉壶冻。
神君谒帝愁昼热，夜半骑{马京}不施鞚。
偷决银河灌火轮，玄化阴机神簸弄。
小溪如线不自容，更奈乱流趋者众。
划尔掀波似转雷，居然入室如流汞。
须臾便恐化桑田，咫尺还忧没茅栋。
绝怜榻上闹蛙黾，安得天边明䗖蝀。
午楼欹枕听涛声，唤醒六年淮海梦。
青山淡淡坐神驰，白鹭悠悠空目送。
明朝水退得新晴，两鸟故应天所纵。
乃知处险自有道，一静可以该百动。
横石断桥沙迳曲，苍藤翠木烟霏重。
小车穿壁我徐行，瘦蹇涉流君自控。
狂游满眼惊俗辈，疲役回头惭仆从。
倩谁写作山行图，持似衡湖作清供。

我爱古人巧，创物揜前闻。
遐哉苍颉氏，赖此蒙将军。
将军绝地脉，乃解开人文。
模写不得力，制作空云云。
祇今千载下，艺圃专策勋。
贬黜毛锥子，褒进中书君。
工拙无定在，好恶有殊分。
老我翻墨渖，落纸无烟云。
有生来被褐，倩客试书裙。
双金惭报赠，只字寄殷勤。

娟娟秋兰花，绿叶何披猖。
沙鹭明玉羽，冰蚕吐丝肠。
倩盼宜素绚，追琢少金相。
居然铁石心，爱此风露香。
何当竞春华，亦复委朝霜。
折花三太息，援笔临清觞。
明年花好在，坐客忘潇湘。

声残玉笛梨花月，笑指骊泉浴香雪。
宣来天驷玉花骢，醉僛金勒摇东风。
阿环并辔微相顾，一点芳心倩鶑诉。
五溪老奴侍鞍侧，招摇先入华清路。
行幸东西春复秋，那知忧乐两相酬。
朝元警跸犹清道，胡马长嘶出蓟幽。
猿声霜冷巴山晓，锦袜遗香清渺渺。
南内凄凉稀进御，海云空阔蓬莱小。
泪湿花容春雨余，纵有丹青画不如。

编阑春思倩吟鞭，著面和风软似绵。
黄犊乌犍秧谷候，雄蜂雌蝶菜花天。
把鉏健妇踏烟垄，抱瓮丈人分野泉。
忙事关心在何处，流鶑不听听啼鹃。

倩搔背痒坐深村，爱说前朝赐帛恩。
县帖不来寻社长，自摊牛契教玄孙。

疲牛病喘饿桑间，碌碡闲眠麦地干。
残税驱将儿子去，豆畦却倩草人看。

玉妃还绛阙，委珮烟江滨。
瑶华振英采，照曜山水春。
海若不敢受，谓是天上珍。
掌管倩姮氏，封护烦滕神。
风标二公子，素服靓且新。
邂逅蓬莱使，翩然与相亲。
画师何从见，泚笔开清真。
数幅悬高堂，一洗凡格尘。
我欲商妙语，唤起逋仙人。

曼倩学精知蜥蜴，公明术妙识蜘蛛。
临邛复有庞成叔，万事先将入卦图。

偶无公事独凭栏，领略风烟万顷宽。
说似西廊曾懋父，倩君椽笔写郊寒。

我昔遨游周八极，玉京金阙俱经历。
翩然骑凤下瑶池，如与双成获相识。
双成侍燕王母旁，道貌方瞳照人碧。
玉笙吹彻奉琼觞，范子从旁丐余沥。
东方曼倩谓余言，汝亦名在地仙籍。
凤城南望好溪山，此是元君故仙宅。
琉璃槃上存金鼎，鼎内丹砂如琥珀。
汝能服食早归来，与予同是逍遥客。
我时贪醉蟠桃春，不记当年说仙迹。
一朝酒醒人世非，盘碎丹飞杳难觅。
香风堂上久徘徊，苏李题诗挂空壁。
孤云野鹤谩兴怨，我独摩挲问金狄。
世人劝我舐丹鼎，我亦何尝苦营役。
丈夫自有大还丹，得道不分今与昔。

菊过重阳尚吐香，晚秋风景属村庄。
日羹野菜同妻饭，时倩邻𫇴对客觞。
霜后树枝多老丑，雨余山色半微茫。
近来少入城中去，为爱闲居滋味长。

轻烟漠漠雨斜斜，无事常教放两衙。
问客江边求好石，倩人山里觅奇花。
新蔬宛宛生晴圃，浅溜涓涓出暖沙。
入夏杯盘须准备，绕畦亲灌邵平瓜。

盘姗不称三公位，掩抑空妨数亩庭。
只有老僧偏爱惜，倩人图画作书屏。

平明捧诏未央宫，全晋山河九曲东。
官着绣衣惊曼倩，文传锦里压扬雄。
红旌照日邻天上，玉剑横秋入塞中。
每下银台南畔路，风尘那复旧时同。

金鼎盐梅偶未和，位高犹说野情多。
宫墙月上开琴匣，道院风清响药罗。
留客旋烧含露笋，倩僧教种耐霜莎。
孤寒知有为霖望，未忍江头钓渌波。

罢郡归兰省，还愁到帝乡。
趋朝骑瘦马，赁宅住闲坊。
命服纡春草，吟髭镊夜霜。
有心忆云水，无语狎班行。
药债经年欠，文编满箧藏。
教儿诵诗赋，倩客卖囊装。
寻寺谁同步，留僧自拂床。
举公投卷轴，时相觅文章。
穷达君虽了，沉沦我亦伤。
何当升大用，吾道始辉光。

我闻天有二十八个星，降生下界为英灵。
东方曼倩萧相国，至今留得终天名。
又闻地有三十六所洞，洞中多聚神仙众。
神仙负过遭谴谪，谪来人世为辞客。
李白王维并杜甫，诗颠酒狂振寰宇。
今来相去千百年，寥落乾坤阒无睹。
皇天何不生奇人，庸儿蠢夫空纷纷。
夜眠朝走不觉老，饭囊酒瓮奚足云。
陶丘忽见安秘书，星精仙骨真有余。
月中曾折最高桂，趁出玉兔惊蟾蜍。
示我歌诗百余首，笔锋闪闪摩星斗。
乍似碧落长拖万丈虹，饮竭四海波澜空。
又似赤晴干撒一阵雹，打折琼林枝倒卓。
夜来梦见李长吉，叩头再拜须来乞。
自言失却照海珠，至今黑坐骊龙窟。
方知安侯不是星辰类，即是神仙辈。
不然又争得标格峻迈，文辞颠怪。
有时醉起一长噫，八极风清鬼神骇。
他年却入蓬莱宫，休使麻姑更爬背。

昔来高邮居，我始得朱子。
从容谈笑间，已足见奇伟。
行寻城阴田，坐钓渠下沚。
归来同食眠，左右皆图史。
入视尔诸幼，欢言亦多祉。
当时独张倩，远在庐山趾。
沈君未言昏，名已习吾耳。
安知十年来，乖隔非愿始。
相逢辄念远，悲咤多于喜。
今兹岂人力，所念皆聚此。
诸甥昔未有，满眼秀而美。
低徊吾亲侧，亦足慰劳止。
嗟予迫时恩，一传日千里。
尔舟亦已戒，五两翩然起。
萧萧东南县，望尔何时已。
空知梦为鱼，逆上西安水。

秀骨厖眉倦往还，自然清誉落人间。
闲中用意归诗笔，静外安身比太山。
欲倩野云朝送客，更邀江月夜临关。
嗟予踪迹飘尘土，一对孤峰几厚颜。

万屋相夸漆与丹，笑歌长在绮纨间。
彩船春戏城边水，画烛秋寻寺外山。
忆我屡随游客入，喜君今赴辟书还。
遥知曼倩威行久，赤笔应从到日闲。

汉家金缯抚绝域，远夷畏威亦怀德。
南琛北珍不自惜，译官贾人多未识。
此胶出从辽水鱼，居人钓鱼取专车。
秋风时节候可折，白羽铺缀随呵嘘。
赤车使者来穹庐，并鞶玉玦通函书。
黄河之清那可俟，美人红袖应时须。
丈夫辛勤万里外，少妇深闺苦凝待。
京兆眉怃传长安，翠钿彩饰令人爱。
凤凰得髓麟取角，将来续弦弦不觉。
更嗟珍物空传名，欲倩张骞问方朔。

檐前老竹生无数，座上清风处处来。
俗客不知看好鸟，红尘无复污苍苔。
儿童戏扫黄金影，茗饮时倾碧玉杯。
会待秋霜坚草木，简书羌管倩人裁。

黯澹流云索莫风，晓瞻双阙望苍龙。
秋还鹰隼非无意，凉入枫槐不变容。
寓直鬓毛悲骑省，雠书编简待陈农。
黄花黄叶催时节，倩问谁家酒最醲。

中秋自昔赏金波，爽气初凝暑顿过。
风雨定时看有数，楼台高处得偏多。
正怜白发宜相照，不为衰颜惜暂酡。
愿假长绳留玉兔，望舒能与倩夸娥。

田家秋收朝不归，客子到门休马蹄。
偶倩樵儿远相问，倏乘黄犊仍有携。
白头萧飒映纱帽，薄酒清泠将臛鸡。
幽兴每于山野尽，为君一醉判如泥。

晓风吹尽淮南雪，昨夜汀州白芷生。
遥想春光西北去，倩传相忆向秦城。

落日回船烟水明，残霞黯黯共离情。
南飞多少江凫翼，好倩樯乌遍寄声。

万物皆有性，顺其性为大。
顺之则无变，反之则有害。
禹之治河也，浚川而掘地。
水行乎地中，其性安而遂。
因地为之防，犹恐不足制。
故附之山足，使循山而行。
山不可必得，或原阜丘陵。
水行乎两间，既固而既宁。
及将近下流，山远而地平。
渠裂为二道，河分为九形。
虽暴不得怒，虽盛不得盈。
所以顺而制，归之于沧溟。
后代蒙其业，历世六七十。
凡千有余年，而无所决溢。
国君与世主，岂皆尽有德。
盖繇河未徙，一皆循禹迹。
河道既一徙，下涉乎战国。
水行平地上，迺堤防堙塞。
其时两堤间，实容五十里。
水既有游息，堤无所啮毁。
后世迫而坏，河役始烦促。
伐尽魏国薪，下尽淇园竹。
群官皆负薪，天子自临督。
其牲用白马，其璧用白玉。
歌辞剧辛酸，姑不至号哭。
瓠子口虽塞，宣房宫虽筑。
其后复北决，分为屯氏河。
遂不复堤塞，塞亦无如何。
两河既分流，害少而利多。
久之屯氏绝，遂独任一渠。
凡再决再塞，用延世之徒。
有天时人事，可图不可图。
有幸与不幸，数说不可诬。
其后复大决，大坏其田庐。
灌三十一县，言事者纷如。
将欲塞之耶，凡役百万夫。
费累百巨万，亦未知何如。
如此是重困，是重民叹吁。
言事者不已，亦不复塞诸。
李寻解光辈，其言不至迂。
遂任水所之，渠道自割除。
当时募水工，无一人应书。
学虽有专攻，术亦有穷欤。
诸所说河者，桓谭实主之。
但聚而为书，实无以处之。
班孟坚作志，亦无所出取。
事有甚难者，虽知无所补。
今之为河堤，与汉无甚殊。
远者无数里，近无百步余。
两堤束其势，如缚吞舟鱼。
适足激其怒，使之逃囚拘。
又水性隠伏，有容而必居。
浸淫而灌注，日往而月徂。
埽材有腐败，土壤有浮虚。
水进而不止，正如人病躯。
病已在骨髓，医方治皮肤。
下不漏足胫，上突为背疽。
或水如雷声，或埽如人喘。
或决如山倾，或去如席卷。
如蛟龙引阵，如虎豹逃圈。
如地户开辟，如谁何生变。
如神物主之，不可得而辨。
嗟乎有如此，堤防岂能禁。
盖缘平地上，失水之本性。
而又无二渠，分九河所任。
以九合为一，所以如此甚。
今之为邑居，多在古堤内。
以诸埽准之，高于屋数倍。
以水面准之，亦高数尺外。
诸埽正如城，而土有轻脆。
民正如鱼鳖，处破湟畎浍。
被溺者常事，不溺者幸大。
又河水重浊，淀淤日以积。
又夏秋霖雨，诸水凑以入。
故有必决势，不决者盖鲜。
或决彼决此，或决近决远。
或决不可塞，或塞而复决。
或决于旦暮，或决于岁月。
或新埽苟完，或旧埽溃裂。
譬如千万钧，用一绳持挈。
必有时而败，必有处而绝。
而自决大吴，凡害几郡县。
河既北浸边，诸塘皆受患。
亡胡与逸马，熟为之隔限。
今虽甚盛时，亦防不虞变。
所以议论者，复故道为便。
故道虽已高，可复亦可为。
但恐既复后，其变不可知。
我兵学虽陋，公兵学虽奇。
我说兵之难，公亦莫我违。
河事异于兵，其难堪嘘欷。
智有不可及，力有不可施。
汲黯非不伟，所塞辄复隳。
王遵无奈何，誓死而执圭。
若与唐衢说，号哭垂涕洟。
未说穿故道，未说治故堤。
且说塞河口，所费不可推。
诸所调发者，委积与山齐。
卷埽者如云，进埽者如飞。
下埽名入川，其势忧流移。
上埽名争高，少动即势危。
万人梯急赴，两大鼓急椎。
作号声号令，用转光指麾。
其救护危急，争须臾毫厘。
又闻被灾郡，数路方荐饥。
官私无畜聚，民力俱困疲。
朝廷谋已劳，两宫食不怡。
生民仰首望，使者忘寝饥。
为之柰何乎，勿计速与迟。
事虽有坚定，议论在所持。
如一身数疾，必以先后医。
假如移所费，用以业贫民。
偿其所亡失，救其所苦辛。
或贷其田租，或享其终身。
独孤有常饩，使同室相亲。
露尸与暴骸，收敛归诸坟。
精选强明吏，处之使平均。
乡官与胥徒，欺者以重论。
如此庶几乎，可无愁怨人。
下酬更生望，上慰再造仁。
然而论议者，至今犹纷纷。
或复其故道，或因其自然。
公如决于一，勿使众议牵。
在己者有义，在命者以天。
而况行职分，而况本诚忱。
圣朝无不察，知子之赤心。
嗟余何为者，草莽且贱微。
与公本无素，一见即弗遗。
以伯兄处我，以古人相期。
小设犹致说，大事宁无辞。
年且六十一，未作沟中尸。
常恐公礼义，如投诸污泥。
岂欲为迂阔，不得已为诗。
沥吾之肝胆，但恐同儿嬉。
又恐误公事，公千万慎思。
如将从近功，即深图便宜。
如必谋久利，唯古人是希。
是询而是度，是访而是咨。
或博物君子，或宿儒老师。
或滨河野叟，或市井年耆。
或愚直夫妇，所言无蔽欺。
或老胥退兵，耳闻而目窥。
或世为水学，可与讲是非。
或博募水工，按地形高卑。
从便道穿渠，稍引河势披。
海既为大壑，汴既分一支。
如关窍疏通，脏腑病可治。
此说如何哉，但恐出于狂。
如何完障塞，如何复诸塘。
观变而待时，亦恐谋不臧。
为复有说者，且须严边防。
如魏尚守边，见称于冯唐。
如祭彤久任，使匈奴伏藏。
以车制冲突，如卫青武刚。
多置强弩手，如李广大黄。
选募如马隆，练卒如高王。
如汉置奔命，使我军势张。
短兵斫马胫，冲车乱其行。
赏不以首级，所以严部分。
大陷刀如墙，可以坚吾阵。
羊叔子以德，郭子仪以信。
光弼战河阳，挥旗令直进。
其时诸军势，如决水千仞。
杨素不用车，可汗下马拜。
仅以其身免，号哭而大败。
将帅在方略，胜却百万兵。
安边在良将，胜却筑长城。
愿子治水功，有以酬明时。
便领铁林兵，尽衣犀牛皮。
连营环绣帽，大纛随牙旗。
分金赐勇敢，藏书付偏裨。
先声义信远，下令霜风驰。
出塞有丰草，近关无马蹄。
穹庐大漠外，别部黑山西。
伐谋为上策，何用长缨羁。
本朝正明盛，以德服外夷。
使来不受献，南越回山梯。
西闭玉门关，东却高句丽。
四夷无一事，各安巢穴栖。
名将更无功，优诏勒鼎彝。
师旋作鼓吹，军容除虎貔。
银珰致郊劳，翰林严鏁扉。
除书纸用麻，省吏身着绯。
公方有所念，山足江之湄。
无心入黄阁，有表辞赤墀。
乞得老来身，浩歌还会稽。
白云与绿波，无所不可之。
春风桃花坞，秋色黄菊篱。
茶篮与酒榼，壶矢兼琴棋。
烹鸡炊黍饭，可倩庞公妻。
岂无会稽老，雪夜同泛溪。
亦有二三子，棹歌相追随。
散尽橐中金，留得身上衣。
有宅是官借，无田可扶犁。
闲吟题寺观，长啸入云霓。
公得我诗后，一梦须先归。

君看关西山壁立，春云突尽春空窄。
浓岚洒去渭川寒，孤峰深与秦天碧。
白云流水岂无情，立马吟诗定相忆。
且倩东风先寄声，我整西装期已迫。
吟到秋风放我归，归来待作潇湘客。

君看月上霜，君看霜下月。
不知月盖霜，不知霜盖月。
但觉我一身，上下中央四旁总澄彻。
霜是何物如此清，月是何物如此明。
白头老翁坐中庭，半夜可数毛髪茎。
群阴积聚纯粹精，虾蟆吸尽瑶池津。
银河两道来藏冰，玉龙走入蟠千寻。
倩君两耳为我听，其闲恐有波浪声。
初出海时蛟螭鸣，却入海时潮头生。
小鲸走入尾闾内，大鲸大鳅寒不睡。
莫教射倒金银宫，鳌背神人难设备。

东平夫子困徒劳，又著青衫诣选曹。
州县颇闻舆论屈，朝廷当用诏书褒。
囊中莫把诗编去，辇下方虞纸价高。
曼倩若教为近侍，舍人须愧古无毛。

但得文章与道深，年来年去不关心。
几时上得青云后，两鬓从教白髪侵。
匣内深藏三尺剑，樽前独抱一张琴。
辞高调古弹将晓，待倩春风听此音。

一雨助凉天气醒，夜来残叶报秋声。
人歌曼倩书重发，客笑相如赋未成。
惊破鹤心宵露重，送他鸿翼晚风清。
功名未了男儿事，争遣心头系得旌。

风争汉云归碧洞，月高凉露返苍岩。
乾坤万里明如镜，轻辇遥遥倩鹤骖。

予怜拒霜好，独立冠雕穷。
故腊新移至，今年曲爱隆。
栽培曾倩圃，灌溉每呼僮。
覆护障炎日，枝撑御暴风。
欲高殱隘叶，待盛拓芳丛。
不取蒿莱蔽，那妨雨露蒙。
翠行疏密等，微径往来通。
恐折频驱雀，忧衰屡灭虫。
清秋方淡薄，碧蕊已玲珑。
占表如争胜，藏身若养蒙。
绿幢擎蓶扈，圆玉琢青葱。
美操寒中辨，丹心日已充。
不甘为菊后，渐见出篱东。
虽本生成力，宁非养治功。
从容延晚节，次第待轻红。
肯学杨花雪，悠悠负主翁。

不分清霜入小园，故将诗律变寒暄。
使君欲见蓝关咏，更倩韩郎为染根。

南行度关山，沙水清练练。
行人已愁绝，日暮集微霰。
殷勤小梅花，仿佛吴姬面。
暗香随我去，回首惊千片。
至今开画图，老眼凄欲泫。
幽怀不可写，归梦君家倩。

天风淅淅飞玉沙，诏恩归沐休早衙。
遥知清虚堂里雪，正似薝卜林中花。
出门自笑无所诣，呼酒持劝惟君家。
踏冰凌兢战疲马，扣门剥啄惊寒鸦。
羡君五字入诗律，欲与六出争天葩。
头风已倩檄手愈，背痒却得仙爪爬。
银瓶泻油浮蚁酒，紫碗铺粟盘龙茶。
幅巾起作鸜鹆舞，叠鼓谁掺渔阳挝。
九衢灯火杂梦寐，十年聚散空咨嗟。
明朝握手殿门外，共看银阙暾朝霞。

桥下幽亭近水寒，倩谁□字在楣端。
市廛得此尤堪隠，老者于今只自安。
饭后徐行扶竹杖，倦来稳坐倚蒲团。
眼明能展锺王帖，绝胜前人映雪看。

诗题：答子勉三首首句：君不登郎省惊人得佳句欧倩腰支柳一涡。

淤泥肥黑稻秧青，阔盖深流旋旋生。
拟倩湖君书版籍，水仙今佃老农耕。

霜晓月仍残，桐疏凤更单。
已伤春寂寂，还踏夜漫漫。
冻合仙槎路，薰余侍史兰。
那知荀奉倩，体薄不胜寒。

侍宴黄昏未肯休，玉阶夜色月如流。
朝来自觉承恩最，笑倩傍人认绣球。

忆昔丹书下粉闱，诸公接武上瑶池。
势凌雕鹗双鸿翼，香满蟾蜍一桂枝。
议论所存无赘学，声华此去有真知。
风松无限溪山乐，时倩秋风寄数诗。

一棹孤舟接杳冥，无聊长恨别离轻。
利名汩汩乱人意，南北悠悠分我情。
风触鹡鸰寒影散，日蒙棠棣绿阴成。
莫令泽国频回首，时倩江鳞寄一声。

晚菘早韭谩连群，过眼终无爱惜人。
照日舞鸾情款曲，趁风飞燕势停均。
名归本草千方秘，职在司花一命真。
回首凤凰城阙下，倩谁移与后园春。

和风暖日作霜天，冰雪相投岂偶然。
特枉新诗咏陈迹，便同佳趣赏当年。
学优曼倩三冬足，才过荆州十部贤。
为问醉衾应好在，莫教痴望似蚕眠。

几年无事在江湖，醉倒黄公旧酒垆。
觉后不知新月上，满身花影倩人扶。

都城春风吹落花，都城九陌无尘沙。
貂裘公子宴何处，阑干百尺陵朝霞。
凤筝新调玉指软，黄金捍拨当胸遮。
紫檀屡碎翻成拍，红茸毯衬鸦头袜。
回旋谁许彩云轻，欲断还催犹未彻。
新鶑弄雏乳燕飞，一曲凉州春日迟。
百疋缠头随玉杯，咿哑一哄争扶持。
公子笑不已，下客懽正浓。
更邀娅姹持金锺，一釂直欲沧溟空。
从他海若在平地，明珠堕泪愁蛟龙。
珊瑚突兀撑高峰，便疑巴姬御来风。
月渐满，银河低。
归路促，街鼓稀。
何时再到红茸地，更倩游丝惹住衣。

面面轩楹压水开，暑天端恐雪飞来。
冰肌玉骨元无汗，更倩殷勤执板催。

落叶不胜扫，月明树阴疏。
亲邻二三子，樽酒相与俱。
霜栗剥寒橐，晚菘煮青蔬。
解官方就门，敦薄无简书。
纯益气萧萧，未羁天马驹。
元礼喜作诗，豪气小未除。
大薛知力学，日来反三隅。
小薛受善言，如以柳贯鱼。
天民尝逸驾，近稍就橛株。
知命虽畸人，清谈颇有余。
阿卢快犊子，规矩尚小殊。
不材于用少，我则涧底樗。
会合只偶然，等闲异秦吴。
人生一世闲，何异乐出虚。
过耳莫省领，披怀使恢疏。
买网尚可鲙，倒壶更遣沽。
不当爱一醉，倒倩路人扶。

邂逅相将倒一壶，看朱成碧倩人扶。
欲眠甚急须公去，能略陶潜醉后无。

过我诸公子，寂寥非世娱。
茶须亲碾试，酒可倩行沽。
日永乌皮几，窗寒竹火炉。
不来寻翰墨，僮仆解吴歈。

黄沙枯髑髅，本是桃李面。
如今不忍看，当时恨不见。
业风相鼓击，美目巧笑倩。
无脚又无眼，着便成一片。

大帝仙乡列圣曹，蓬山分命镇波涛。
瑶台影蘸天心冷，贝阙光浮海面高。
五色灵霜浮玉籁，九清明月射金鳌。
东方曼倩曾来此，偷折林中数颗桃。

梵宫四面五峰巑，兜率台高倚翠峦。
会有寒山重到此，倩谁试与问丰干。

飘泊成留滞，河阳见五春。
坏池无过路，委巷作比邻。
粝食稀留客，肩舆懒倩人。
临流休照面，自合鬓如银。

续缦沉钩钓水滨，众鱼拨拨锦为鳞。
却将鲜鲤池中放，待倩传书付远人。

已招明月移歌扇，更倩春风试舞腰。

东阡北陌坐淹时，偶为高风振羽仪。
十丈莲花开处远，三年楮叶刻成迟。
鬓毛但速安仁老，钱粟难输曼倩饥。
尚赖故人遥省忆，发挥春色有新诗。

地居京界足亲知，倩借寻常无歇时。
但看车前牛领上，十家皮没五家皮。

读书老无味，记一辄忘十。
视昔那得超，但觉有不及。
谁能求甚解，拘窘被书絷。
为文亦尔尔，造语须易给。
未足解客嘲，况复令鬼泣。
柴门一鹊噪，童稚迎信入。
开缄故人书，快阅惊喜集。
新诗莹病目，俨若冰玉立。
才兼刘柳健，思鄙郊岛涩。
定从西山来，爽气扶岌嶪。
惠然远见属，疑我故闲习。
丛台三晋旧，镇静无警急。
府宽郎幕尊，森卫走呼吸。
以兹书檄省，频岁息篇什。
神交庶暂对，恍不阂川隰。
卢溪白士薮，野处分屣笠。
如闻趣归装，早作下车揖。
吾庐虽庳陋，雅亦便樵汲。
无酒或过雄，有酒谁馈伋。
何时甲乙第，版筑见君葺。
比邻或借倩，梨枣亦得拾。
不耻共秃翁，相携走城邑。

野水今年长，青田入白湖。
乡音闻驿马，风力验樯乌。
永夜眠虽著，高秋病未苏。
常忧北山拜，辛苦倩人扶。

清晨出寻酒家门，蹇馿破帽衣悬鹑。
年年碧鸡坊下路，野梅官柳惯寻春。
酒钱有无俱醉倒，改罢新诗留腹稿。
儿童拍手遮路衢，拾遗笑倩旁人扶。
百年风雅前无古，沈宋曹刘安足数。
后来一字人难补，君莫笑渠作诗苦。

五年相遇一行频，笑佩笭箵望塞云。
曼倩未应徒为米，仲宣何事乐从军。
开尊共喜身强健，秣马还惊岁杪分。
此别固应尤作恶，天涯老去与谁群。

浣纱溪上浣纱女，野服山花照寒水。
含嚬惨淡不胜愁，犹使东邻骇西里。
山鸟渊鱼无定识，俯见潜逃仰惊起。
矜花眷月春复秋，长恐朱颜成暮齿。
君王抡选入吴宫，吴宫寂寞无桃李。
芙容一笑君意倾，宰嚭言行子胥死。
姑苏台榭游麋鹿，阖闾城阙生荆杞。
蛾眉倩盼应自成，筑宫教习胡能美。
当时掩抑无人顾，今日为君除国耻。
君莫怪𫘧骥盐车弭耳时，谁人不作驽骀比。

问宿花村喜可余，已拼花下倩人扶。
牧童不见枝头杏，空指青帘问有无。

浄瓶犹贮近颁冰，拄杖还扶旧醉藤。
遮莫簪花倩天女，未妨燕坐折谈僧。

东园花下记相逢，倩盼偷回一笑浓。
书簏尚缄香豆蔻，镜奁初失玉芙蓉。
歌阑燕子楼前月，魂断凤皇原上钟。
寄语虞卿谩多赋，九泉无路达鱼封。

象纬辰心次，雄都水浊时。
经天浮瑞彩，绝代出英姿。
厚德千金璧，虚怀万顷陂。
霜蹄来汉苑，云翮上天池。
籍籍才猷美，皇皇使节驰。
飞书腾众吻，横阱寘通逵。
剖竹章流远，还车蜀道巇。
秦庭徒被指，赵璧本无亏。
黄霸初勤细，裴公可范规。
惠流三郡俗，名掩四贤祠。
大厦资梁栋，承祧赖鼎彝。
会须纡衮绣，宁久驻旌麾。
画航行空挽，甘棠去益思。
烟波迎棹急，江柳拂墙低。
贱士行藏拙，参军秩序卑。
生涯惟蠹简，事业付毛锥。
懒惰文园病，伶仃曼倩饥。
自甘同跛鳖，未忍舍灵龟。
朽质难雕绘，余生辱品题。
寒荄回暖律，阴壑得晴曦。
终愧麞头贱，难酬国士知。
两行渊客泪，感激自沾颐。

六槐当我庭，春叶密如幄。
朝来南风起，已见萎叶落。
盛衰同时来，岂必待萧索。
鄙哉儿女痴，倩倩情所乐。

琬琰非世珍，昔以羊皮换。
嗟君复何求，众弃乃所玩。
十年少游兄，闭口受客难。
二毛才一第，俗子犹愤惋。
人间异巧拙，善琢贵颜汗。
婵娟守重闺，倚市争倩盼。
君胡宝滞货，屡辱访衰懦。
譬犹卧仆涂，更侑觥与散。
球然瑚琏质，磨琢争璀璨。
迟君三年鸣，更用惊我慢。

金沙倩丽闺中秀，酴醾谢郎林下风。
欲试此心无结习，两株常守浄名翁。

归自江南即定居，漫劳亲友问何如。
刚肠肯为藜羹转，病骨聊凭竹杖扶。
南圃土腴千树橘，东湖春水百金鱼。
明年生计应堪说，待倩君侯买异书。

白头青简负三余，得丧穷通不问渠。
但恐风霜侵尔稼，敢期盗贼避吾闾。
秋蝉冬蝶空离恨，渭水秦山政索居。
何日离合南北史，倩君成就一家书。

豪商破浪随东风，辘轳相继沧溟中。
回环极目渺无际，万石之载裁飘蓬。
一朝六鶂不得进，十舟八九成虚空。
一舟邂逅脱鱼腹，开帆岂暇论西东。
大明出没夜复旦，何许清越鸣晨钟。
舟人侧耳正惊喜，忽瞻水际排奇峰。
落帆沉矴泊古岸，介然荒径云间通。
鄞川书生托舟尾，见之踊跃追猿狨。
扶疏怪木进十里，突兀古院题天宫。
入门长廊转寂寂，堂上高拱厖眉翁。
左右侍立满三百，谈玄演义声玲珑。
相逢问劳悯流落，旋启虚室栖行踪。
纷纷袍布欺腊雪，独此锦帐朝霞红。
黄金白玉荐丰馔，药苗蔬甲青茸茸。
主翁自言避巢寇，朅来不与中原同。
于今天子果谁氏，语罢默默如盲聋。
日遣二子共游处，因得细诘开冥蒙。
皆云我辈号处士，名字非列神仙宗。
三等三百奉一主，上等第一裴休公。
提携峻陟几千丈，笑秦亭上聊从容。
秦皇可笑笑不已，声撼亭角摧穹隆。
徐福曼倩亦何在，前后石壁犹房栊。
举头指似蓬莱岛，霜雪直上磨苍穹。
波涛作势撞山脚，鲁有神圣躬磨砻。
欲令异物知所畏，周遭水面盘蛟龙。
书生名利浃肌骨，尘念日久生心胸。
老翁照见辄微笑，血盆再入宁易攻。
蓬莱有路尔常睹，此别旷劫无由逢。
吾今舟楫助尔往，尔其登览庶可穷。
日轮迎晓傍山出，水声先沸惊寷窿。
赤光散合动天地，顷刻气候分春冬。
高低殿角屹相向，一一镌凿非人工。
穷晨不复值仙子，卿云瑞雾空蒙茏。
询之处士盖有谓，近世人迹几相重。
鸾骖鹤驭厌凡肉，矫然远举归鸿蒙。
先生吕翁独于此，一年三四眠松风。
书生尘念竟不断，主翁但问何所供。
人参如人更长大，愿乞数本扶疲癃。
翁言此物有神护，特经海道须罹凶。
良金美玉亦至宝，尔诚欲之吾当从。
殷勤教告岂一事，尤戒卧语详初终。
楞严秘密偈四句，奉以周旋宜恪恭。
书生再拜起沉矴，转盼已入鄞州封。
还家妻子久黄壌，单形只影反匆匆。
却思投翁事清净，天南天北惟飞鸿。
茫然进退真捕景，一生颠倒终狂童。
君不见秦皇汉武操利势，自许神仙力能致。
海边方士日从横，毕竟千非无一是。
书生径步蓬莱巅，况乃天人勤指示。
若为名宦苦死坚，失脚青云坠平地。
仙兮仙兮一何异，求不求兮两莫遂。
我虽忘情亦欷歔，仲尼之门非所议，率然作诗纪其事。

道人千里来，触热废寝膳。
问其何所为，但云求识面。
南方诸公门，二年走略遍。
亦有苦苦留，诸事颇安便。
念未见侍郎，跋涉遂忘倦。
皇帝与天同，深恩满州县。
瘴乡宁久留，行复侍金殿。
卖药至京师，礼数隔贵贱。
姓名且难通，况敢冀垂盼。
汝言岂吾知，答之一笑倩。

近年好语开蹙额，廊庙主人还稷契。
诸公汇进民所怀，左必提之右乃挈。
善随类举皆可观，野无遗贤静岩穴。
石梁有客少读书，神接前人望风烈。
志与时违可奈何，居贱好高谋已拙。
此身悠悠日江海，吊影行吟事酸噎。
揣摩胸臆作西游，不成兴起惭豪杰。
贾生恸哭初亦疑，十年自觉流清血。
三书不用即山林，将前复却何从决。
无因名姓累吴公，咫尺天光阻罗列。
志士惜日诚可怜，每恨平津当老节。
子云年少行所为，今出秦关独疲苶。
郭门啮臂良感人，仲卿蓄缩翻伤别。
叩关自鬻虽矜张，扫门愿见犹摧折。
炙手门前车马多，排肩屡进不得彻。
近来索米却求田，结绶弹冠非所觖。
更令胸臆从谁开，一刺怀归定漫灭。
槛虎饥馋尾漫摇，水尽海鲸当蚁垤。
谁能忍耻寄我颜，妻笑嫂欺安用舌。
北山记忆破腊来，远水扁舟两愁绝。
云重山寒暝不开，孤帆夜落严陵雪。
雷山老桐冻弦断，不作南风相煖热。
一剑星昏共形影，每恐龙寒呵古铁。
孟尝无炭暖置身，杜虽有指不得结。
可怜危肩耸及耳，浩歌能复弥清冽。
吴山忽见梅花谢，天助阳春生笔下。
近檐呵欠面发红，故絮卖钱不须借。
卖钱买船更欲西，墙头立燕留新泥。
新开湖南接淮水，楚山翠入天低迷。
细风平日两媚好，嫩黄梢转隋杨堤。
河名已清色未改，减尽狂湍浊犹在。
东风正和水面穗，恃赖夷犹百无殆。
欎欎葱葱见帝台，祥烟瑞雾真佳哉。
元都道士种桃手，露浥风吹今总开。
山翠柔红亦得色，鬬妍意不相低徊。
游蜂上下逐蝴蝶，蜜脾未饱争喧豗。
幽谷黄鹂出晴昊，乔木几迁枝叶老。
避寒何处过雪霜，依旧飞来语音好。
少年走马红尘道，绣勒锦缘金络脑。
窈窕花随宝碗飞，暝旋风吹玉山倒。
可怜穷巷无芳菲，良辰不得开怀抱。
闭门曝背借余暄，犹得爬搔驱虱蚤。
逡巡迷目风沙颠，已报新花去如扫。
乘离执衡又一时，万物从新炎帝造。
柳线渐长成畏日，苦菜秀时蚯蚓出。
烟绡雾縠自直钱，故葛绽联遮肘膝。
凌人颁冰下霄汉，谁信朱门自无汗。
蔗浆酪粉玛瑙盘，牙床角簟光凌乱。
石梁孤客赁屋居，坐恐炊中忽麋烂。
蚊虻噆肤俛听尔，何苦群鸣恣喧玩。
生嫌蒿艾昏泪眦，宁强掴撘酸吟腕。
墙阴壁隙又出蝎，潜致小毒犹锥钻。
巫师祝痛已复遭，术非驱除真亦漫。
听鸡起坐难饱眠，庶寛烦促须清旦。
进不知名仍退却，既来亦好归不恶。
羲和鞭御向西行，出门感此梧桐落。
淡月孤烟侵晓昏，小雨凄风动冥寞。
且欣编简堪卷舒，那知羞涩忧垂槖。
钟鼓声沉北斗高，白日渐远倾葵藿。
楚歌忽断隔黄芦，已见金山高磊落。
须臾崩车天上行，长幡乱舞喧檐铎。
苍穹白浪两低昻，黑蛟黄虬森喷薄。
开帆插橹六鳌惊，男儿信命方自若。
吴音嘲哳来船近，共怜远客逃沟壑。
鸟倦知还羽翮垂，修竹茂林欣有托。
故山茅屋良幽深，清泉浏浏石凿凿。
蕨薇虽老芋栗甜，拾穗行歌亦云乐。
买竿钓鱼谁更哀，贳酒涤器人应谑。
士通五经取青紫，请谢夏侯乌有此。
捷径须知自有涂，枉诵陈编腐牙齿。
潼关坐息感二鸟，耿耿此心聊复尔。
敢嗟与兄共槽枥，但苦酸醎异便美。
拟希锯利效细黠，天与钝顽难力砥。
五斗充饥未有时，却藏手板投耘耔。
曩闻下惠恬小官，颇怪少游甘掾史。
曼倩俄惊备大臣，李渤諌官呼不起。
古人去就良不同，刚成亦足称男子。
呜呼乘时正厄穷，怅望临食空投匕。
丰山蒲牢铿有声，霜气感发非击棰。
昌黎诱励方循循，广文薫炙皆名士。
宋之善鸣挺有公，愿助下风唇口哆。
当时一到匠石前，至今人或疑杞梓。
大厦未完公勿忘，可惜空山终朽死。
烧桐愿献太古音，处囊请试从今始。
烛光有余真可待，无损公明公勿爱。

倚竹情何极，伤春事已阑。
长眉弯月薄，翠袖怯天寒。
倩妇拢新鬓，凭人易旧冠。
轻闻骑马客，相趁隔篱看。

峥嵘泽国与烟村，饱见尖尖破土痕。
稍倩南风开鹊尾，数烦夜雨送龙孙。
平生直节初挥箨，后日清阴自庇根。
残月莫云林外看，森森矛戟万军屯。

迢迢不断古江声，何似当年奉倩情。
小玉拂屏沉火灭，便随闲梦唾虚名。

临洮少年子，白马黄金羁。
醉向垆边宿，小女倩缝衣。
不惜千金赠，只惜少年时。
当时不行乐，过时空自悲。

吾闻石门山，对峙俨天辟。
林茂山自青，草香涧长碧。
中有古招提，柱栱焕青赤。
惟昔马大士，方坟耸遗迹。
龙象仰慈颜，马驹谶前识。
香火有因缘，窗户坐幽阒。
瓶锡想异时，云水饱游历。
饮波浥曹溪，法雨被江国。
大阐选佛场，法战无兼敌。
我非山中人，𫏐著登山屐。
东阁嘲书淫，净境酬诗癖。
朝涉潺湲溪，暮陟崔嵬石。
敷床听犍椎，钵饭分香积。
山高日易斜，梦短夜分寂。
神心颇灵明，俗虑讵充斥。
归欤得短章，投笔疥其壁。
政如抱布鼓，岂能飞霹雳。
径须倩阿香，轰然听霆击。
忽传汤休篇，风骚共推激。
何当从君游，愿飞恨无翼。

王宰五日画一石，左思十年赋三都。
谁似今时吴道子，咄嗟能办武陵图。
武陵不与人间隔，可怜旧日无寻觅。
苍苍烟水只依然，试倩渔舟问消息。

绿发工词章，白头困州县。
老气吞儿曹，胸中书万卷。
遗我盈把珠，璀璨辉组练。
何时游匡庐，登堂识君面。
更邀谪仙人，共醉山间院。
愿君出樊素，可供一笑倩。

东府文虽下，西津艇未横。
莫愁官长骂，且伴老夫行。
饮酒旧无敌，能诗新有声。
此樽谁可使，待倩许飞琼。

初见南湖冻未消，只今流水又平桥。
驱除腊雪烦梅蘂，收拾春风倩柳条。
岂有故人行作别，不将樽酒慰无聊。
府中诸史皆英妙，早晚相从幸见招。

翻手成文同舍惊，长安日饭五侯鲭。
只因太史多饶舌，曼倩方知是岁星。

天风吹笑落人间，白髪新从死地还。
往事暗惊如昨梦，此生重复见名山。
倦禅想见堆危坐，知法应抛放纵闲。
初嚼芳鲜动诗思，一篇先寄倩君删。

夜残陡觉寒生骨，梦断空惊月转檐。
瓶响卧闻秋蚓泣，火红起拨白灰添。
欲酬清景寻侬去，更棹扁舟与子兼。
要倩新诗写愁绝，笑呵冻砚蘸毫尖。

世事但堪眼见，此生何殊梦游。
未倩青山掩骨，且牵黄衲蒙头。

晓霁晴湖已拍桥，桥边春色解相撩。
分疏积雨饶莺舌，拘束东风倩柳条。

落花片片怨春阴，雾雨那堪更作霖。
小院晚春犹惜扫，欲穿凖拟倩金针。

玉骨冰姿过眼空，却烦摹刻倩诗工。
暗香错莫知谁写，多谢黄昏一阵风。

醉李宣道者，活计太天真。
把茅盖头处，只就松树身。
树边有石两三块，便与倾倒为比邻。
眼子崒嵂奇，寂寂亦惺惺。
却倩松风替说法，而石侧耳听。
宣公咄云，直饶听得如器盛水泻，也是外来之□。
何如我此横眠坐睡，佛祖一齐丧气。

我公厌纷华，早岁谢羁束。
卜居山水间，山水长在目。
巉巉吹台高，灔灔横塘渌。
兴来即杖屦，往往混樵牧。
别来二三载，猿鹤怅幽独。
归心日揺揺，梦绕湖山曲。
儿曹真罪人，志养非所欲。
留连州县间，折腰食斗粟。
世途苦多碍，公心亦烦蹙。
眷言慰公者，萧散惟林麓。
谢屐齿已蜡，陶巾酒初漉。
结束山家具，提携倩童仆。
遥知入山去，野饭久不肉。
相见石桥侧，触眼惊寒瀑。
殷勤清浄供，煮茗媚乾竺。
盏底亦薄相，聊以眩聋俗。
桃谿仙洞府，流水花{肃羽}{肃羽}。
二子去已久，蟠桃知几熟。
吊古一慨然，新诗定相属。
英英太冲后，壑壑崐山玉。
千言挥洒顷，纸上龙蛇伏。
联镳得所适，山路忘重复。
我亦个中人，簿领方驱逐。
遥望白云飞，此心尤踯躅。
羡子好心事，愧我祇眠𫗧。
人生行乐耳，险涩戒川陆。
千金不垂堂，万里虞脱轴。
欢罢念归旋，无贪华顶宿。

幽谷青青树，移根倩尔栽。
祇疑荆棘地，不称栋梁材。
岂为岁寒改，稍看春色回。
清阴惟海国，回首思悠哉。

龙穴梅潭抱岭斜，忆曾同试雨前茶。
稍须林壑开云叶，便倩儿童汲井花。
一别仙山空梦寐，五年边塞走尘沙。
会须觅片闲田地，邻舍如侬有几家。

问著蜡屐到何处，直在宝冠山上头。
碧涧坐来元洒落，彩毫画得便风流。
公方得志人间世，我亦长思物外游。
一幅须寻好东绢，闲人亭畔倩韦侯。

藕花乱点水中天，小雨轻阴淡暮山。
试倩舟师连荡桨，要随飞鹭过前湾。

凌晨别我将何适，鹤态飘然振霜翮。
指点金华欲去游，骑驴直造烟霞宅。
一片岚光凝不飞，数里松阴翠如滴。
背腊山寒雪未消，迎春地暖花争拆。
水潺潺兮风索索，帘卷虚堂正岑寂。
高歌应有鬼神听，状物潜驱鸿化力。
繄我浮生系郡符，安得乘闲访灵迹。
吟成一首送君诗，倩僧勒上岩边石。

一切有为法，如梦幻泡影。
如露亦如电，应作如是观。
释迦老子，只知其一，不知其二。
幻化空身即法身，个中无染亦无尘。
拈匙把箸如明了，扫地烧香不倩人。

家中住，早起开门夜闭户。
运水般柴莫倩人，方知佛是凡夫做。

偎岩傍水我甘老，垂手入廛公正时。
异日归来同粥饭，折铛不用倩人提。

弃家忽若遗，四海吴元常。
轩冕安足轻，妻孥等毫芒。
古来惟仁者，有勇故莫当。
枨也自多欲，此心焉得刚。
相君抱壮烈，慷慨志亦偿。
徒悲萧长倩，屡折终堂堂。
子居真俗间，袖手毎在傍。
十载复相见，挂帆上潇湘。
我居卞峰颠，万仞凌穹苍。
何时一茅屋，共结两道场。

刘氏磐石宗，略分天下半。
斯文独更生，落落分族冠。
探书到千古，极意在理乱。
故宜萧长倩，忧国共长算。
我怀崇兰君，多学真一贯。
束发踵癯儒，长檠媚空案。
胸中行秘书，领略能默断。
埋光久不暴，玉石终自判。
中年立周行，杞梓见修干。
雍容视出处，未可亟招唤。
坐令护都水，不特美先汉。
荷囊侍丹扆，正讶归稍缓。
为弃天闲，一往谢羁绊。
黄垆闭白玉，万事风雨散。
讣来为失声，涕落伤老伴。
孰知锦囊心，无复银钩腕。
柯山渺何许，日月忽已换。
平生浑金质，反复要熟看。
至宝琢寒泓，谁？抚遗玩。
尚有千字碑，临风寄长叹。

黄公游不成，白发奉朝请。
东归乐闲燕，有味如隽永。
双凫倦朝飞，独鹤方夜警。
知余亦衰穷，系马无复骋。
贻诗重琼玖，未展意先领。
劳生厌尘雾，对此得暂屏。
终当遣长须，亦复钓缩颈。
相过举清觞，野水吹万顷。
君当倾锦囊，我亦倩毛颖。
时寻招提胜，莲社比宗炳。
如何迫寒饿，去棹聊一整。
兴尽即言归，江湖足佳景。

在事常郁郁，抛官意扬扬。
安能屈五斗，秉耒庸何伤。
往者永康令，柴桑远相望。
烹鱼得頳尾，缩手生背芒。
投簪息吾驾，刺口时谈王。
坐见明月溪，柔柯擢长杨。
愿以三寸舌，横流制汤汤。
櫑具惊曼倩，长裾识邹阳。
凭轼下贼垒，颓云如坏墙。

胸中云梦本无穷，合是人间老画工。
常恨无因继三绝，倩人拈笔写胸中。

异乡感节物，聊赴使君请。
层台缥缈间，野旷天宇静。
木落水涵空，氛雾俱远屏。
篱边菊斓斑，远摘带沙泞。
谁云鼓吹雄，谩欲等蛙黾。
短髪不胜簪，乌帽倩谁整。
衰颓强追欢，起舞羞顾影。
君忧白昼短，我爱清夜永。
三釂意弥勤，殽酒罄杯皿。
弃置身外事，聊复乐俄顷。
世方汹波澜，我心犹古井。
归来豪兴尽，宴坐朝内景。
明朝汲新泉，旧箧余赐茗。

谁倩冰霜一扫空，旋烘和气转春风。
野田溢水层层落，山路催花树树红。
门巷旋教开竹迳，姓名初喜挂琳宫。
江湖乍脱风波地，莫拟扁舟伴钓翁。

雨晴华表插无孤，雾散丹霞落雁湖。
洞窈不知红日过，峰危倩得白云扶。
人间谁道无蓬岛，天地分明有画图。
山鸟罔知人未醒，隔林款款唤提壶。

琅玡崒嵂神仙居，云中缥缈飞双凫。
玉皇步虚求真儒，翱翔万里朝皇都。
金门待诏登公车，彤墀耿耿摅良谟。
宠光已览升荣途，握兰华省岁云徂。
下怜民物来剖符，宽即不猛鞭用蒲。
熏陶一味清和敷，报政尝闻帝曰俞。
要令仁风及海隅，光华玉节徯来苏。
黄童白叟争欢呼，不须挽粟更飞刍。
已见年丰乐有余，玉宇风清化日舒。
宝炉烟袅度垂弧，凭谁为我倩麻姑，满泛金波倒玉壶。
愿君不老八千岁，何啻二十四考居中书。

郑侯好客如郑庄，客常满座酒满觞。
春来洛城被花恼，千金一醉姚家黄。
殷勤置酒急招唤，更来古寺窥红妆。
春风微寒春雨细，秉烛看花花已睡。
春光骀荡与妖妍，夜色侵凌增娬媚。
卧枝不起终无言，脸泪欲垂如有意。
樽中有酒客当歌，我醉欲眠人未起。
君不见春来雨急风屡颠，危芳堕地无余妍。
扫花恐被落红笑，持杯欲倩何人传。
愁多满怀乐事少，人自惜花天不怜。
烹羊炰羔且为乐，酒酣耳热亦不恶。
明朝有兴却重来，莫遣残红抱青萼。

具茨四壁无斗储，载行书多常满庐。
胸中嵬垒几石渠，三箧补亡无复余。
起居谁不解何如，校书著作虚诏除。
元元本本穷古初，雌黄付与金银车。
朅来穷山岁三徂，催科政拙民力苏。
黄童佩犊耕菑畬，戴白未见空欷歔。
焚香晏坐临绮疏，三年不识园中蔬。
迩来结屋聊卷舒，手抄平生未见书。
曼倩两目如悬珠，四十四万何多欤。
较公所得无锱铢，门生校雠谁与居。
我欲从公路郁迃，着鞭何时跨蹇驴。
不求奴饭马青刍，得公奇字归自娱。

三十六番风未回，微红难倩剪刀裁。
魏侯句里有春色，不打凉州花自开。

江上连朝暗飞雪，花信风迟寒凛冽。
东阁观梅殊未妍，扬州何逊心应折。
何郎思苦花欲开，羯鼓不倩天公催。
诗翁自是催花手，能挽春从天际来。
帐下玉人羞起晚，弄粉含姿半骄蹇。
应怜冶叶与倡条，有意凌寒入芳苑。
君诗好更谁与论，会令寒谷生春温。
冰姿一笑忽满眼，谁道鹤林花有神。

幅巾听雨卧风樯，呼得青奴伴晚凉。
白发蠹书缘已熟，黑甜欹枕味偏长。
月侵冰簟何妨白，舟入荷花不奈香。
更倩长年打双桨，云山青处是吾乡。

谁言静寄是穷儿，尽得陈公晚岁诗。
一读便醒双泪眼，头风更拟倩谁医。

与君一别几经秋，忽作修文地下游。
诗忆向来云态度，人今何在柳风流。
西湖烟月生前恨，客路风霜晚岁愁。
胜日交流半零落，数行老泪倩谁收。

先生旧日经行处，闻有寒枝笑晓林。
便倩东风吹雨去，急携藜杖与僧寻。

故国三年梦，青春二月余。
闲寻窗窈窕，来伴客踟蹰。
花倩风调护，愁应酒破除。
老夫乘兴罢，归了读残书。

帝居七星中紫宸，黄金掣销天开门。
中人传诏不动尘，御府拜赐天炉芬。
郁金苏合百和匀，双虬镂合盘雕纹。
云锦织帕劳天孙，金狻猊拥春空云。
流霞一酌千日醺，寿公遐龄天语温。
朱弦白雪声调新，洞庭之乐人皆闻。
官家异礼尊帝臣，八师七友无此勋。
圣贤一出五百岁，开辟以来能几人。
东方曼倩何足数，三食仙桃识王母。
何当移植上林中，岁岁年年见花吐。
溪上人家自一川，武陵邂逅非神仙。
但令父老不识战，人间何处无桃源。
自从罢武得生活，垂髫小女皆能言。
肯为八方开寿域，庙堂政要公调元。

饥人未食长流涎，芋魁作饭腹果然。
八珍九鼎纷满前，鼎中一脔不下咽。
吐而去之惟欲眠，贪夫嗜利绝可怜。
牙箸落手喜若颠，家有窟郎无数钱。
跨州连陌空多田，千头万尾不当缘。
高台未倾金碧鲜，客食不下日十千。
弃祸忽起踵复旋，利激奴辈非关天。
太邱诸子图画传，元方季方两联翩。
元也作诗如涌泉，高歌大笑倾四筵。
只今为郎近日边，季也勇退高腾骞。
结庐庇雨无余椽，栽花移竹今几年。
种谷只取田一廛，鸡肥酒熟客可延。
人生安分作当捐，眼前取足须随缘。
倩营莵裘将老焉，伯氏欲挂神武冠。
归作两翁相对间，政看宝带黄金悬，未可便情诗盟寒。

忆昔司酒毋，濒湖赋官屋。
颇如贺知章，上疏得湖曲。
诗虽竟坐穷，天亦稍从欲。
三年看飞雪，万岭琢寒玉。
有时横轻舠，不敢唾净绿。
但当忍涕洟，岂不念安燠。
是时走绯衣，荷担晚相逐。
坚冰凿涸阴，推日在北陆。
收藏备赐颁，功用等神速。
归来阅空庭，玉立僵冻木。
青灯照诗肩，屡作龟颈缩。
高轩客谁过，寒瓮酒空熟。
只今古城隅，回望苍山麓。
﨑岖失岩岫，红腐困𫗴粥。
王郎飞晓骖，此意知有属。
文怀断弦悲，当倩鸾胶续。
话客想回舟，敲门亦看竹。
恨无摩诘手，风姿写幽独。
忆君肠九回，得意日三复。
平日交游尽，如子一夔足。
他时追汗漫，便可摆拘束。
人生何自苦，成败棋一局。

雨细无多子，云间又夕阳。
鸟呼高枕梦，花醉老人肠。
倩酒推愁去，凭诗伴日长。
王孙归未得，草色自东墙。

春风吹绉一池波，付与蛾眉席上歌。
试倩韦郎追正始，风流犹不似元和。

大唐受历三百年，文士辈出俱可传。
情虽妩媚中骨鲠，当时只有香山贤。
香山年少谪湓浦，卧听琵琶心独苦。
想得回舟夜半时，半湿青衫泪如雨。
别来江月几番圆，黄芦苦竹空凄然。
风流扫地那复有，但见东风吹白髯。
可怜画手无前辈，欲倩虎头呼不起。
琼枝玉树了无踪，铁拨鹍弦何用尔。
明朝一舸下浔阳，月明依旧空江水。

拟倩花枝当绮罗，更烦莺作缓声歌。
未残春色犹堪惜，已老周郎奈若何。

江城木落又秋高，归梦难成客鬓凋。
拟倩西风吹雨去，莫来窗下打芭蕉。

七夕相逢说牛女，晋魏以来传乐府。
金冠玉帔照灵河，不见此身闻此语。
何如当日两神仙，空中一别五千年。
五龙驾车各异色，万里乘云来九天。
麻姑女子十八九，青丝作髻爪为手。
擗麟荐酒进行厨，撒米成沙只回肘。
为言东海将扬尘，蓬莱水浅无升斗。
蔡经得道心尚凡，背痒自速方平鞭。
上界真仙足官府，牛女之说真茫然。
彩楼对月谁家倩，更就天孙乞针线。
何不苦学麻姑仙，养取红颜如玉烂。

奇葩为我摘芳条，一笑嫣然特地娇。
花露玉颜诚巧倩，叶堆云鬓愈妖娆。
韬藏妙质逾三月，喷泄清香在一朝。
更把彩丝纒绿萼，肯教芳馥片时销。

纷纷吏事何时已，随扫随生畏首尾。
那知动静不相关，安用杜门并洗耳。
曾侯作轩治丞事，雁鹜成行亦衣紫。
偷闲扫溉哦其间，壁记当须倩韩子。
榜之吏隐名者谁，梁谿拙翁前柱史。
萧然一室自可人，况有明窗兼净几。
隐中涵养得佳趣，致远自应从兄起。
王良伯乐世岂无，騕袅骅骝日千里。

素淡丰容不自持，飬成妙质亦多时。
不知巧倩东风里，含蓄清香欲待谁。

海外归来客，天涯老病身。
卷开愁细字，冠侧倩傍人。
久矣鸳鸾绝，优哉麋鹿亲。
尤堪浇美酒，醉里发天真。

我昔曾为阳羡游，正值雪花大如掌。
开门恍讶天地白，云涌群山入书幌。
铜官远并玉峰寒，罨画暗流冰片响。
千岩万壑争出奇，应接髙低迷俯仰。
十年不到浙江西，寤寐胜游劳梦想。
大梁崔白岂善幻，断取山川移异壌。
当时眼界无尽观，都在一幅生绡上。
南方炎热瘴疠地，使我翛然毛骨爽。
天光惨淡阴气凝，片片飞花来苍莽。
毫端造化成六出，不比余工得其髣。
连峰合沓波涛翻，负雪崔嵬几千丈。
谷幽草木枝干老，岩曲楼台檐角敞。
溪头水落正石出，暮霭沉舟暗鱼网。
山墙野壁茅屋深，风飏青帘如五两。
买鱼酌酒者谁子，应有幽人坐同飨。
平生爱雪喜山水，对此乍觉神情恍。
明窗静看久愈妍，似倩麻姑为爬痒。
一时名手真绝艺，妙处工夫谁与赏。
生前裘马颇萧条，身后丹青空倜傥。
惠崇声价亦相先，滕薛未知当孰长。
我家梁谿富溪山，雪里寒光含万象。
每同子猷乘小艇，不数王恭披素氅。
故山猿鹤会相思，感物兴怀增勇往。
时平事定归去来，安得飞翰出尘鞅。

奉倩伤情爱所钟，佳人难再岂天穷。
登台曾是吹箫侣，对影今为舞镜雄。
虚案故应愁午饭，小窗谁与伴春风。
夜深它帐遥闻语，莫怨朝来无是公。

病酒厌厌日正高，一声啼鸟在花梢。
惊回好梦方萌蕊，唤起新愁却破苞。
暗把后期随处记，闲将清恨倩诗嘲。
从今始信恩成怨，且与莺花作淡交。

社燕归来春正浓，摧花雨倩一番风。
倚楼闲省经由处，月馆云藏望眼中。

如何天赋与芬芳，徒作佳人淡𥩟妆。
试倩东风一为主，轻黄应不让姚黄。

新春忽忽到庭除，短褐经寒病却苏。
漫以诗书教儿子，懒将薪水倩童奴。
天涯每觉人情薄，眼界何知风景殊。
万里相逢君莫叹，好山无数簇城隅。

人生所有疾，万种皆眼病。
由眼不得明，故视有不正。
指白以为黒，远迩皆未定。
如何少医膜，遂失本来性。
今君有妙手，与世脱机阱。
病虽有多端，但以一理胜。
不须望奇功，药病自相应。
吾观世间物，唯眼为至净。
不容著纤毫，况复计少剩。
自古大医王，其治有捷径。
不能添汝明，但要除此症。
镜有尘则昏，尘本不在镜。
尘去镜自明，岂必与物竞。
皎洁玉壶冰，澄澈秋月莹。
坦然望长途，欲往不待倩。
其说甚易知，在汝听不听。
请君明其然，说法我已竟。

绝去人间浅俗香，染成天上羽衣黄。
绿窗拟倩纤纤手，收拾春风入枕囊。

半篙春涨绿平溪，二月江城草色齐。
舟比蜉蝣千顷外，□同斥鷃一枝栖。
野桥柳线斜风软，曲槛花光夕照低。
却讶探骊人不至，清樽画航倩分题。

谁倩亭亭着意擎，风中零乱月中明。
浑无定处光偏润，正值圆时影最清。
曲槛落江欹一串，横塘点碧梦三更。
绝怜荡漾波心里，添得连宵细雨声。

仙经何物堪却老，较功无如太阳草。
龙衔鸡衔名虽异，菟公羊公事可考。
苏君真是神仙裔，橘井阴功贯穹昊。
云笈书成数万言，银关珠宫用心早。
独知此物有奇效，福地名山为储宝。
不惮林泉新𣃁掘，斥去杵臼谢饰𢭏。
况从髙士论麹糜，更课公田收秫稻。
一朝灵液浮瓮盎，三冬浩气生襟抱。
且欣软饱得浇肠，漫说逆流工补脑。
眼碧那忧散黒花，发白故应还翠葆。
贾傅只嫌松醥陋，刘堕敢夸桑落好。
直须五斗论解酲，宁待三柸乃通道。
谁知万里落旄人，亦许匏尊自倾倒。
为君唤回雪窖春，八载羁愁供一扫。
曼倩宜分此日桃，安期莫诧他年枣。
何烦更采石斛花，巳觉容颜不枯槁。
根连石室喜入梦，句拟桐溪愧摛藻。
平生我亦爱书扎，朱髓绿肠勤探讨。
幸君汲引成此志，鹤驾骎骎望仙岛。
吞腥啄腐非夙心，岁晚兹言良可保。

那知乱后年光促，但觉春来酒味长。
炯炯新蟾照人白，恨无双竹倩孙郎。

竹窗纳虚明，棐几亦滑净。
幽人坐清秋，倦对古贤圣。
丹田阅千息，一气忽空静。
岂期黑甜乡，于此得栖径。
倒床未必佳，邂逅乃复胜。
觉来欠伸余，两眼半开瞑。
吾身竟何许，神意久方定。
从此谢衾帷，蒲团日相倩。

林壑栖迟两见春，一笻一麈任天真。
莺花世界无停晷，电露光阴莫负身。
蚁战蜗争那复问，鱼浮鸟戏自相亲。
长江不日桃花浪，筑石牢堤急倩人。

委羽不知何处是，倩人扶上木兰桡。
欲寻去路花梢密，争认行云酒浪摇。
流水忽随山脚转，洞天疑把杖头挑。
逡巡不觉东风晚，殆有仙人弄玉箫。

长相思，怀百忧，谁怜方寸间，常贮一掬愁。
年华过眼如川流，君亦何心长远游。
菱花炯炯垂鸾结，懒学宫梅匀腻雪。
风吹凉鬓影萧萧，一抹疏云对斜月。
红楼曲槛凌高寒，秋色满空风更酸。
问征鸿兮倩尔传素书，岁将阑兮君早还。
何时失喜听嘶马，相迎小立珠帘下。

龙媒昔是渥洼生，培𪣻无松陆无萍。
古人此语岂欺我，华胄非遥须细听。
奉常词源隘三峡，倒流岂复论千瓶。
句枝到手诗已就，四坐俯首甘罚觥。
苍苔虎迹虽善戏，讽戒曲尽诗人情。
喜遇从事复超诣，重名不减平如衡。
汝南人物亦云几，高者难随月旦更。
到今公议牢不破，心虽不贪敌无勍。
才高位下众所惜，善庆源长流更清。
风流文采终不泯，还复锺此千人英。
清言自可屈奉倩，赋力真能凌正平。
干时直欲石投水，得位公不当惭卿。
扫除群碎宅平坦，摆落浮伪存精诚。
兼全众美信如使，未许爰丝堪作兄。
天遣名驹谙险隘，夫岂久困终能鸣。
行当策足恣高步，径取万石宁躬耕。
嗟予素怀丘壑趣，高情远致谁服膺。
随流窃食聊复尔，取誉懒能工赋营。
新诗有意相推激，第恐无实难叩荣。
观公岂是长贫者，便欲从此看超腾。

木公金母传瑶爵，九虎开门动鱼钥。
瑶池曼倩别烟霞，海上安期降乔岳。
东牟先生德弥大，静课虚无明寂寞。
背连海峤三双鳌，手取西山一丸药。
推先当户培芳兰，斗牛宝气摇光寒。
光华章绶表奇格，照耀广陌驰花鞍。
春风物色论长久，柳拂腰支梅劝酒。
百篇聊复付西江，盛事会须传不朽。
天上老骥禾充肠，一秣万里渎空苍。
年年岁岁身长健，岁岁年年春草长。

烟粘草露珠结窼，淮上人疑春未多。
扬州东部纷芍药，已与天地分中和。
双苞一色生同蒂，不是花妖是和气。
恩霑雨露力偏饶，来向人间自应贵。
栏邉鼓彻无奈何，欲留白日谁挥戈。
练缃聊记旧容质，犹得胜士长吟哦。
八姨不列真妃上，大姨稳作昭仪様。
无双颜貌却成双，背立无言似惆怅。
淮南通守别花眼，曾向花前倾玉盏。
左看右看俱可人，欲选娇娘倩谁柬。

草创园亭随意坐，任缘花竹倩人栽。
雁声与客将寒去，枊色知春有信来。
逸气暂时因酒见，物华空自把诗催。
案头秃笔无才思，不赋一言真陋哉。

三冬适半成髙宴，初筵更速金闺彦。
王氏三珠少愈奇，昔也闻名今见面。
虽无丝竹侑清歌，赖有雪月争曳练。
乃兄登朝立要路，黑头入侍瑶泉殿。
一时壮气饮如虹，千仞威棱迅侔电。
谏父休兵已可嘉，延儒教子尤堪羡。
学士例能怜麹糵，拟追乃祖存训传。
折冲樽俎败垂成，敷演佛乘超鍜炼。
都官惊坐肖孟公，一醉逃禅俄侧弁。
不妨草檄愈头风，何用能文获天砚。
杞梓奇材当显庸，圭璋重器且明荐。
大夫醉墨称三昧，锺王欧禇欣一眄。
下马疲观索靖碑，画牛误落桓温扇。
仲氏弯弧过铁枪，骁勇临机解乘便。
酒行军法慕朱虚，幼赌摴蒱惭奉倩。
叔也居然赋常棣，且招师友尝异馔。
鹡鸰风紧思急难，堂堂笔阵曾酣战。
少年须折一枝桂，要职休辞五府掾。
我来修好阅六年，薄命未许回哀眷。
穆生初为设醴留，臧坚岂受刑臣唁。
三沐三薰听所为，一觞一咏情忘倦。
强哦拙句若塼抛，枉寻长篇同玉衒。
求成未结心如醉，况乃光阴疾于箭。
天涯久旅漫思家，引领庭闱徒眷恋。

德星堂上排家宴，埙箎合奏延群彦。
彦清好士虚左迎，遂拉友朋来会面。
新礼将行要讨论，旧章欲举须淹练。
乃公功业世无有，剑履应须尊上殿。
冡嗣风流迈阿戎，眸子烂如岩下电。
纱笼名姓鬼护持，阁画形容人健羡。
先几顷献万言书，壮岁曾看百将传。
济世雄图任屈伸，穷途𫄨句殊精炼。
彦亨俊逸簉鲍昭，辞藻摛华如会弁。
升平方议戢干戈，粉泽岂宜焚笔砚。
大虑终蒙王鳯招，奇谋靡仗无知荐。
子适挥毫八体具，怒猊渇骥获再眄。
但当宝惜比兰亭，未可捐去同秋扇。
彦隆能挽两石弓，丁字不识櫜鞬便。
冲冠摇忆蔺相如，衣绣莫夸江次倩。
彦深和粹贵公子，醍醐味美夸珍馔。
一善拳拳早服膺，射策君门尝决战。
起家正可二千石，筮仕宁希百六掾。
坐中我是江南客，万里寻盟负恩眷。
下齐弗免田横烹，奔楚漫劳吴子唁。
藉酒破愁兹不胜，凭诗遣兴何曾倦。
匠巧旁观只汗颜，椟藏待贾宁沽衒。
可堪僵仆雪填门，无奈裂肤风劲箭。
范叔绨袍也自寒，须贾故人空恋恋。

剩水残山明竹屋，暖风晴日倩桃花。
轻罗小扇亲曾见，花外青帘是酒家。

今年春早未全衰，社酒盘中不见梅。
快把霜刀倩天女，燕忙时节有花开。


齐纨新裂月轮全，蝉雀分明彩翠鲜。
救暍自符仁主意，扬风须假手中扇。
暂遮楼日霞光透，半掩歌唇宝靥圆。
一曲睿调精比兴，好将金石奉雕镌。

宝鉴鸾沉影，仙𫐌凤翼辀。
腰轻时待舞，眉细不藏愁。
洛馆迷罗袜，秦桑露桂钩。
电微开笑靥，珠滑入歌喉。
百子宫池暮，千丝越网稠。
生香徒辟恶，纤草未蠲忧。
烛短鸳鸯被，更阑翡翠帱。
月寒喧药杵，海阔漾霞舟。
公子常逢燕，星姬镇问牛。
雕胡容一荐，沟水自分流。

黄花不负秋，与秋作光辉。
夜霜犹作恶，朝日为解围。
今晨岂重九，节意入幽菲。
孤芳擅天地，众卉亦已微。
殷勤黄金靥，照耀白板扉。
沽酒欲寿花，孔兄与我违。
清坐绝省事，未觉此计非。
夕英岂不腴，骚人自难肥。

标格全归笑靥中，相逢无奈去匆匆。
金钗若许重寻约，樽酒秦楼愿与同。

自数今年腊，天饶半月春。
酒船欺白首，桃靥笑青唇。
避地疏同队，逢人试问津。
伤心穿豺虎，未肯尽奔秦。

易刻无瑕玉，难匀不汗籹。
有谁同素绚，无物比生香。
宝靥三年笑，冰肌六月凉。
畹兰何足佩，怀瑾枉沉湘。

修渚通阿阁，兰舟饰翠旗。
吴姬年十五，乘舟泛绿池。
菱花羞宝靥，皓腕发斜晖。
行歌櫂船去，不觉白鸥飞。

独不见，谁相忆。
花影上珠帘，明月穿窗隙。
翡翠暗无光，苍苔点行迹。
鸾鉴挂珊瑚，宝靥销金碧。
仿佛闻箫韶，梦想见颜色。
为我报新人，好好承恩泽。
君看后庭花，芳菲能几日。

宝靥香销翠幄宽，更深明月上阑干。
徘徊踏碎银蟾影，谁念从来不耐寒。

谁将翠靥出青箱，散在瑶阶作孔方。
好是楼头三弄后，田田买断落梅香。

拂金铺细靥，骑鹄堕新翎。
花小也倾日，芒寒犹聚星。

画师不作春风面，岂是玉容容易见。
动人正在阿堵中，妙处犹须著歌扇。
沉香亭边初睡起，鬒发珑松薄梳理。
欠伸背面故作妍，半靥墙头出桃李。
画成众目争回顾，只欠孙娘折腰步。
似见不见愁杀人，始是人生肠断处。
愁肠易断可奈何，古往今来此恨多。
君不见李夫人，不肯回身看汉君。
又不见杨太真，拥行莫恋属车尘。
自古蛾眉多蠹国，玉颜画就还伤神。

腊残梅破靥，春近柳含滋。
指日驩娱地，东风浩荡时。

城中望西山，爽气固可致。
不如山中行，衣屦染浓翠。
使若资高逸，鐡马奏横吹。
平郊何旷荡，修竹亦清閟。
既闻苏门啸，遂挹浮丘袂。
似嫌太清绝，开宴尽主意。
戏留楚台云，宝靥鬭姿媚。
珠贯按歌声，泉涌发诗思。
归来殊不倦，吏牍阅千纸。
却笑江左人，把酒辄遗事。
下客亦未衰，尚可提万骑。
安能学胡公，危苦寄鹤翅。

我昔吏桐乡，穷山使屡蹑。
路险独后来，心危常自怯。
下顾云容容，前溪未可涉。
半崕风飒然，惊鸟争堕叶。
修蔓不知名，丹实坼在荚。
林端野鼠飞，缘挽一何捷。
马行闻虎气，竖耳鼻息嗋。
遂投山家宿，骇汗衣尚浃。
归来抚童仆，前事语妻妾。
吾妻常有言，艰勤壮时业。
安慕终日间，笑媚看妇靥。
自是甘努力，于今无所慑。
老大官虽暇，失偶泪满睫。
书之空自知，城上鼓三叠。

造物佚我老，畀以江湖宽。
俯仰六年间，得请两挂冠。
鬓毛虽萧飒，脚力未蹒跚。
记书过十张，啖饭空一箪。
开岁忽两月，感此春事残。
杏靥笑墙头，莺声入云端。
扫地设菅席，相与劝加餐。
村酒泻浊清，野果尝甘酸。
邻里语蝉联，儿孙话团栾。
虽无万钱箸，浩歌有余欢。

照丛菊靥万黄金，欹架薇条半绿阴。
逋客已随丹凤诏，但余花草怨秋深。

华灯收尽江梅落，别有横枝照林薄。
天教阆苑染芳根，小住山城慰萧索。
腾腾醉后酒红醺，淡淡妆成笑靥新。
斟酌东君已倾倒，为渠都费十分春。
别乘胸怀有风月，催唤清尊洗愁绝。
花知主客得不凡，一夜光风融绛雪。
楼头烟暝吹单于，花梢挂星光有无。
归来境熟落春梦，梦入锁香红绮疏。

云销澧阳风，月生岳阳水。
谁推赤金盘，涌出白银地。
徘徊忽腾上，蹀蹀恐颠坠。
稍高轮渐安，飞彩到篷背。
晶晶浪皆舞，靥靥星欲避。
兜罗世界网，普现无边际。
官居束户庭，有眼如幻翳。
向非行大荒，宁有此巨丽。
乘除较得失，漂泊非左计。
妻孥竞驩哗，渠亦知许事。

何年锡杖㔉清甘，天遣深源寿此庵。
金靥万枝浮倒影，为君题作菊花潭。

寂莫东篱湿露华，依前金靥照泥沙。
世情儿女无高韵，只看重阳一日花。

秋雨日霏霏，碧花生叠叠。
水边有神女，妆去遗翠靥。
岸侧小家妇，不知所宜惬。
未得未还人，自将浑面帖。

不知香靥为谁开，衫染鹅黄巧翦裁。
但得目成兼色授，何妨顷刻耻樽罍。

生憎词客并诗客，只解悲秋不爱秋。
玉作花肌娇不柰，金妆宝靥笑无休。
桂香夜夜薰罗袖，蕣彩朝朝艳醉眸。
脱尽画桥千尺柳，舞腰如束更风流。

桃花如美人，静有娇春态。
醉眼奈愁何，多情破新睡。
装成开笑靥，天袅腰支细。
不语傍斜阳，鹄立尘寰外。
烟远锁眉颦，东风羞娬媚。
倏然叹零落，灼灼无穷意。
会访武陵源，一饮流霞味。

濠楚前通泗，舒庐内接和。
眼看花靥渡，梦想白沟河。
火德时方盛，金行数不多。
儒臣且经略，未要载赓歌。

何物包藏欲媚谁，千金难售惜光仪。
空凝巧倩如羞靥，晴吐浓薰已透肌。
一夕举烽徒自苦，三年射雉若为奇。
无情草木欣欣意，却恼多情为赋诗。

愁边无处寄幽怀，拟傍梅花把一杯。
玉靥含香浑未吐，尝携欢伯为重来。

献笑佳人绝可怜，姿姿靥辅巧承欢。
一枝不用千金买，雨洗风吹却粲然。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

笛声吹起南湖水，散作奇葩满园里。
被春收入玉照堂，不逐余芳弄红紫。
一春开霁能几时，江梅正多人来稀。
光风屈指已过半，赖有缃蕊森高枝。
今朝拄杖偏宜到，暖碧红烟染林草。
悠然试就花下行，便有疏英点乌帽。
细看宝靥轻金涂，密网粲缀万斛珠。
一香举处众香发，幻巧更吐冰霜须。
叵罗盛酒如春沼，不待东风自开了。
呼童撼作晴雪飞，雪飞争似花飞好。
上都赏玩争出城，日高三丈车马尘。
谁能摆脱热官与铜臭，肯学花底真闲人。
时平空山老壮士，不得灭秦报君死。
鸡鸣抚剑起相叹，梦领全师渡河水。
吾曹耻作儿女愁，何如且插花满头。
一盏一盏复一盏，坐到落梅无始休。
无梅有月尤堪饮，醉卧苍苔石为枕。
醒来明月别寻花，桃岸翻霞杏堆锦。

寂历疏条叶未空，忽惊冰靥照霜风。
秋来心事谁能领，不向篱边数菊丛。

去年中秋吾庐成，月华逾昼风露清。
今年中秋来安康，风凉雨冷天无光。
去年把酒诸子与，月落尊空未归去。
今年把酒兴如故，有月无月不须虑。
妇翁欢喜婿远来，阿妇见爷双靥开。
是风是雨是明月，管甚阴晴与圆缺。
但愿吾身益强健，莫使骨肉叹南北。

不谓花草稀，实爱菊色好。
先时自封植，坐待秋气老。
类妆翠羽枝，已喜金靥小。
严霜发层英，益见化匠巧。
摇凝光艳落，折恐丛薄少。
一日三四吟，一吟三四遶。
赏专情自迷，美极语难了。
得书所赋诗，烂漫感怀抱。
朗咏偿此心，清尊为之倒。

信马隋城下，行春访旧传。
楼台在何处，瓦砾半耕田。
远籁悲笳咽，余花坠靥圆。
只留荒侈迹，千古监青编。

春光浓簇宝津楼，楼下新波涨鸭头。
嘉节难逢真上巳，赐筵荣入小瀛洲。
仙园雨过花遗靥，御陌风长絮走球。
禊饮不须辞巨白，清明来日尚归休。

喜陶嘉节曲池边，薄酒何须辨圣贤。
谈席且夸珠履盛，种羌谁问蚁封全。
白杨花落眠蚕老，红杏枝残笑靥圆。
不似丁年为帅日，醉乡方拟拍浮船。

百五嘉辰此命筵，中分春色极芳妍。
花遗嫩靥饶风地，云坼轻阴半雨天。
淑景万容妆节物，胜游千路入神仙。
酣杯莫顾归时夜，藏火难逢月尚圆。

兴福梨珍号素封，千株花发此欣逢。
风开笑脸轻桃艳，雨带啼痕自玉容。
蝶舞只疑残靥坠，月明唯觉异香浓。
寻春已恨来伤晚，莫厌频挥潋滟钟。

踏沙徐人绿杨中，渐见祗园宝势雄。
柏奋怒虬环古殿，花遗娇靥散春风。
娱心未放歌声好，对目难穷幻术工。
共醉一时寒食景，不须庭际牡丹红。

珍殽惟错远持将，赖有诗情合得尝。
明月擘蚶分瓦砻，晴霞浴鲎露珠房。
鲗乌𫚖白螺开靥，蚷紫虾红鳔挟肠。
雁断闽山归未得，把杯犹忆少年场。

帝令工写貌，相讽尹加笞。
且赏折枝杏，休嘲有靥枝。

金蝉饰绿云，细靥蕊黄新。
南浦解清珮，西谿采白蘋。
密竹映深花，湖山日欲曛。
春肠知已断，脉脉两难亲。

长养风来新样凉，蔷薇娇姹靓浓妆。
贵妃得酒沁红色，更著领巾龙脑香。
万花卸尽锦机空，留得蔷薇揖晓风。
賸把胭脂匀笑靥，不施铅粉涴潮红。
东君来与夏交割，西子出为春送终。
不是□□闲暇客，也拼终日对芳丛。

归来开一室，复以拙为名。
道在何妨小，身闲不用荣。
柳丝愁断续，花靥笑轻盈。
只此观天运，逢时物自成。

妾居西北方，容貌亚冰雪。
妾长嗟无媒，孤影对明月。
头绾堕马髻，脚衬凌波袜。
钗梁溜金凤，舞带蒙锦缬。
颈瑳素玉圆，胸莹新酥滑。
翠靥中蛾眉，瑶花亸鸦发。
腰袅柳丝轻，脸润桃花发。
出郊乘紫骝，蔽目举青伞。
不敢一回首，烟际暗愁结。
谁家白面郎，志气何飘扬。
使妾一过眼，吾肉燔如汤。
自惟父母严，折花回倚墙。

篮舆过尽几山丫，夜宿天台仙子家。
我昔岩前种芝草，尔来云表饭胡麻。
金前错落枫犹叶，玉靥飘零菊更花。
霜露逼人心兴倦，无穷旧事散天涯。

浓写花枝淡写梢，鳞皴老干墨微焦。
笔头三踢攒成瓣，珠晕一圆工点椒。
妆缀蜂须拟笑靥，稳拖鼠尾施长条。
尽吹花侧风初急，犹带枝头雪未消。
松竹衬时明掩映，水波浮处见飘飖。
黄昏时候朦胧月，清浅溪山长短桥。
闹里相挨如有意，静中背立似无聊。
笔端的皪明非画，轴上纵横不是描。
顿觉坐来春盎盎，因思行过雨潇潇。
从头总是汤杨法，拼下工夫岂一朝。

粉靥娇春掌上轻，玉琴声里见深情。
花边临别重回首，犹恐丝弦说未明。

解语鶑能巧，交飞蝶许狂。
苔纹深碧毯，榴靥竞红妆。
粗已成幽圃，犹当筑小堂。
未妨无暑药，熟水紫苏香。

可遨昆阆步瀛莱，祇爱钻腮笑靥开。
暮雨朝云元易散，昏锺晓鼓故相催。
身如病鹤犹遗骨，心似焦桐亦未灰。
纵使吾曹不排闼，不应门阈上苍苔。

粉绡细剪缀枝条，无奈盈盈笑靥娇。
最是短篱遥认处，浑如腊雪未全消。

雨过残春远，晴天半入梅。
草根余落照，花润只深苔。
山共朱帘卷，庭无蜡屐来。
翠钱流地满，珠靥照人开。
寂寂承残霤，青青绕废台。
唾茸宫壁在，残月照余哀。

种出海南谁为夸，嫣然无语送韶华。
何人何事入彼粲，倾国倾城非比花。
羞靥倚风遗素脸，烂香浥露逼青瓜。
开时气味起憎妒，牢掩篱门蚕妇家。

的皪繁英贴翠鞭，流波拂影自牵连。
柔条袅画粘琼靥，小叶抽春垒玉钿。
冷艳远疑冰剪处，秾华低灿月明天。
莫欺露卉云丛乱，暗引迷香采蝶眠。

移居山北向山南，天遣清风接笑谈。
无数凫雏穿稻塍，一群㶉鹜语茭潭。
鹭临清泚贪心起，莲到黄昏笑靥含。
却忆姚家古藤下，乌巾挂了旦眠酣。

长门写遍泥金帖，春风暗老如花靥。
臂纱尚护红守宫，妾命君恩尽如叶。
一朝结束嫁荒陲，一马前导五马随。
老奚并辔相笑语，双袖自抱琵琶啼。
边风吹碎心如梦，云长只有孤鸿送。
早知毡帐是羊车，却把黄金博青冢。
向来玉锁摇铜环，咫尺不得窥天颜。
祇今堕在万里外，日光那到祁连山。
女色自矜还自悮，画史欺君君莫怒。
甘向匈奴作妇翁，而翁首祸羞千古。

不起楼台作热官，小园回合抱溪湾。
露漙花靥春红湿，烟护松髯晚翠寒。
已向掌中旋宇宙，正须胸次著云山。
可能再为苍生出，鹤怨猿啼搅夜阑。

便觉尘嚣隔，烟霞宁几深。
树招怜翠眼，水发嗜清心。
石晕团枯靥，崖芳簇碎金。
知非樽酒聚，宠我以幽寻。

菊花秋开只一种，意远不随桃与梅。
游人有几爱孤淡，零落野水空岩隈。
层层露萼间枝叶，金靥万个围苍苔。
直从陶令酷爱尚，始有我见心眼开。
为怜清香与正色，欲搴更惜常徘徊。
当携玉轸就花醉，一饮不辞三百杯。

文犀剡剡穿林笋，翠靥田田出水荷。
正是西亭销暑日，却将离恨寄烟波。

梅靥稀疏无賸白，柳眉繁弱未全青。
墙头红杏春多少，醉看愁吟意总醒。

翠钿帖靥轻如笑，玉凤雕钗袅欲飞。
拂晓贺春皇帝阁，彩衣金胜近龙衣。

春尽少欢意，昏昏睡思添。
正忧花意索，更用雨声兼。
乍语莺喉涩，慵飞柳絮黏。
落英红没砌，茂草碧侵帘。
宝相锦铺架，酴醿雪拥檐。
沼萍浮钿靥，林笋露犀尖。
坐惜光风驶，行愁畏日炎。
追随任尘甑，歌笑望霜髯。
落笔诗情放，飞觥酒令严。
金丹呼胜彩，玉烛擢新籖。
傲岸冠巾侧，淋浪襟袖霑。
饥仍留瘦马，归必待清蟾。
筋力虽无几，娱游亦未厌。
脱身离簿领，适性得闾阎。
多病非辞贵，无才岂飬恬。
清涂诚愧忝，微禄已伤廉。
日费须三爵，年支仰数缣。
糇粮粗能足，蓍蔡不烦占。
河洛今为盛，图书昔所潜。
家家花启户，处处酒飘帘。
温饱资兼爱，安平倚具瞻。
愚夫犹乐育，下客愈㧑谦。
落拓形骸逸，优游歳月淹。
余生信多幸，狂醉亦无嫌。

定林瞰土山，近乃在眉睫。
谁谓秦淮广，正可藏一艓。
朝予欲独往，扶惫强登涉。
蔡侯闻之喜，喜色见两颊。
呼鞍追我马，亦以两黥挟。
敛书付衣囊，裹饭随药笈。
翛翛阿兰若，土木老山胁。
鼓锺卧空旷，簨簴雕捷业。
升堂廓无主，考击谁敢辄。
坡陀谢公冢，藏椁久穿劫。
百金买酒地，野老今行馌。
缅怀起东山，胜践比稠叠。
于时国累卵，楚夏血常喋。
外实备艰梗，中仍费调燮。
公能觉如梦，自喻一蝴蝶。
桓温适自毙，苻坚方天厌。
且可缓九锡，宁当快一捷。
彼哉斗筲人，得丧易矜怯。
妄言屐齿折，吾欲刊史牒。
伤心新城埭，归意终难惬。
漂摇五城舟，尚想浮河檝。
千秋陇东月，长照西州堞。
岂无华屋处，亦捉蒲葵箑。
碎金谅可惜，零落随秋叶。
好事所传玩，空残法书帖。
清谈眇不嗣，陈迹恍如接。
东阳故侯孙，少小同鼓箧。
一官初岭海，仰视飞鸢跕。
穷归放款段，高卧停远蹀。
牵襟肘即见，著帽耳才擪。
数椽危败屋，为我炊陈浥。
虽无膏污鼎，尚有羹濡䇲。
纵言及平生，相视开笑靥。
邯郸枕上事，且饮且田猎。
或昏眠委翳，或妄走超躐。
或叫号而寤，或哭泣而魇。
幸哉同圣时，田里老安帖。
易牛以宝剑，击壤胜弹铗。
追怜衰晋末，此土方岌业。
强偷须臾乐，抚事终愁惵。
予虽天戮民，有械无接折。
翁今贫而静，内热非复叶。
予衰极今岁，傥与鸡梦协。
委蜕亦何恨，吾儿已长鬣。
翁虽齿长我，未见白可镊。
祝翁尚难老，生理归善摄。
久留畏年少，讥我两呫嗫。
束火扶路还，宵明狐兔慑。
蔡侯雄俊士，心憭形亦谍。
异时能飞鞚，快若五陵侠。
胡为阡陌间，踠足仅相蹑。
谅欲交辔语，呿予不能嗋。

蔡侯东方来，取友无所挟。
翛翛一囊衣，偶以一书笈。
定林朝自炊，有匕或无䇲。
时时羹藜藿，镬大苦难燮。
骄顽遂敢侮，有甚观骈胁。
澹然山谷中，变色未尝辄。
始见类欺魄，寒暄粗酬接。
从容与之语，烂漫无不涉。
奇经可治疾，秘祝可解魇。
巫医之所知，瞽史之所业。
载车必百两，独以方寸摄。
微言归易悟，疾若髭赴镊。
天机信卓越，学等何足躐。
纵谈及既往，每与唐许协。
扬雄尚汉儒，韩愈真秦侠。
好大人谓狂，知微乃如谍。
惟初造文字，人惑鬼愁慑。
秦愚既改罪，新眊仍易叠。
六书遂失指，隶草矜敏捷。
谁珍坛山刻，共赏兰亭帖。
东京一祭酒，收拾偶予惬。
少尝妄思索，老懒因退怯。
侯方习篆籀，寸管静尝擪。
深原道德意，助我耕且猎。
昔功恐唐捐，异味今得馌。
京口媚学子，追师尝劫劫。
陆赢淮汴粮，水僦湖海艓。
远求而近遗，如目不见睫。
伪凤易悦楚，真龙反惊叶。
闻予再三叹，往往心不厌。
或自逸而走，或呿而不嗋。
或嗤元郎漫，或訾白翁嗫。
铄金徒欲消，韫玉岂愁浥。
贤愚有定分，咄汝无喋喋。
跨鞍随我游，曳屣联我跕。
照泉挹清泚，跂石缘嵬嶪。
东陂数鯈鱼，西崦追蛱蝶。
翳林窥抟黍，藉草听批颊。
黄寻远莲须，红阅邻杏靥。
荏苒光景流，杨园忽无叶。
扶疴归未久，吾见喜宁帖。
褰裳告我去，禄仕当随牒。
萧晨秣款段，归骑得追蹑。
谓言循东路，复出西城堞。
行矣忍羁旅，无鱼勿弹铗。
天闲久索骥，骏足方腾蹀。
长驱勿骄矜，小踠亦勿惵。
鹏飞九万里，勿借风一箑。
溟波浩难穷，勉自养鳞鬣。
爵禄实天械，功名为接折。
宁能复与我，摇漾秦淮檝。
附书勿辞频，隔岁期满箧。

叶侯越著姓，胄出实楚叶。
缙云虽穷远，冠盖传累叶。
心大有所潜，肩高未尝胁。
飘飘凌云意，强御莫能慑。
辟雍海环流，用汝作舟檝。
开胸出妙义，可发蒙起魇。
词如太阿锋，谁敢触其铗。
听之心凛然，难者口因嗋。
抟飞欲峨峨，锻堕今跕跕。
忘情塞上马，适志梦中蝶。
若金静无求，在冶惟所挟。
载醪但彼惑，馈浆非我谍。
经纶安所施，有寓聊自惬。
棋经看在手，棋诀传满箧。
坐寻棋势打，侧写棋图贴。
携持山林屐，刺擿沟港艓。
一枰尝自副，当热宁忘箑。
反嗤褦襶子，但守一经笈。
亡羊等残生，朽䇲何足折。
欢然值手敌，便与对匕䇲。
纵横子堕局，腷膊声出堞。
樵父弛远担，牧奴停晏馌。
旁观各技痒，窃议儿女嗫。
所矜在得丧，闻此更心惵。
熟视笼两手，徐思撚长鬣。
微吟静愔愔，坚坐高帖帖。
未快岩谷叟，斧柯尝烂浥。
趋边耻局缩，穿腹愁危嶪。
或撞关以攻，或觑眼而擪。
或羸行伺击，或猛出追蹑。
垂成忽破坏，中断俄连接。
或外示闲暇，伐事先和燮。
或冒突超越，鼓行令震叠。
或粗见形势，驱除令远蹀。
或开拓疆境，欲并包总摄。
或仅残尺寸，如黑子著靥。
或横溃解散，如尸僵血喋。
或惭如告亡，或喜如献捷。
陷敌未甘虏，报仇方借侠。
讳输宁断头，悔悮乃批颊。
终朝已罢精，既夜未交睫。
翻然悟且叹，此何宜劫劫。
孟轲恶妨行，陶侃惩废业。
扬雄有前言，韦曜存往牒。
晋臣抑帝手，捘侯何啻涉。
冶城子争道，拒父乃如辄。
争也实逆德，岂如私斗怯。
艺成况穷苦，此殆天所厌。
如今刘与李，伦等安可躐。
试令取一毫，亦乏寸金镊。
以此待君子，未与回参协。
操具投诸江，道耕而德猎。

汝水出山险，汝民多病瘿。
或如鸟粻满，或若猿嗛并。
女惭高掩襟，男大阔裁领。
饮水疑注壶，吐词侔有梗。
樗里既已闻，杜预亦不幸。
秦人号智囊，吴瓠挂狗颈。
{月畾}{月鬼}常柱颐，伶仃安及胫。
祗欲仰问天，无由俯窥井。
挟带岁月深，冒犯风霜冷。
厌恶虽自知，剖割且谁肯。
不惟羞把镜，仍亦愁吊影。
内疗烦羊靥，外砭废针颖。
在木曰楠榴，刳之可曰皿。
此诚无所用，既有何能屏。
膨脝厕元首，臃肿异胪顶。
难将面目施，可与胞胎逞。
贤哉临汝守，世德调金鼎。
珉俗虽丑乖，教令日修整。
风土恐随改，晨昏忧虑省。
傥欲觐慈颜，名城不难请。

湖光飞出洞庭秋，拍手齐看山公游。
黑云抱日离东海，苍霞穿漏红光浮。
我公重惜此佳节，携宾留燕停鸣驺。
城角直穿一气外，碧鳞缥缈飞高楼。
晚花纤丽金靥闹，平莎蒙密绿发稠。
手把玻璃笑当坐，飘然逸气凌云遒。
须臾大卷出新作，铁网包住鲸与虬。
四座传观赏佳句，丝管不发清歌留。
茱萸著酒紫香透，芙蓉插髻双眉修。
后堂新压菊花酿，倾在玉盆凝不流。
美人再拜劝公饮，一饮可忘今古愁。
谁谓长戈可驻景，谁谓萱草能忘忧。
斯言寥阔不可考，乐事须向尊前求。
霓裳法曲古来绝，小槽琵琶天下尤。
只此醉乡有佳境，此境不与人间侔。

幽居卧山间，不与世相接。
余生委蒲柳，滞想遗空劫。
德相蚤相亲，顾我情未厌。
数枉南堤步，更引青谿艓。
相见亦何事，坐对群峰叠。
春阳始萌动，烟岚森剑铗。
廉纤数日雨，万里浮尘浥。
赤白未残花，修秾半敷叶。
行招老僧语，遥瞩东田馌。
穷崖历可造，峻流谁敢涉。
衰龄易生倦，幽岩就调摄。
德相知我惫，双眸困垂睫。
髙咏楚公作，欲引维摩箑。
初闻未甚解，静听疑可猎。
有如太华峰，跛躄岂易蹑。
不知泛沧海，何力施舟楫。
遥窥土山胜，昔乃文靖业。
二公虽异时，名德远相躐。
山川若有待，风物增悲惵。
未知蔡侯履，孰与支郎蹀。
胜游可概见，笔力方峨嶪。
更纾别后情，琅琅铺简牒。
倡髙必和寡，排比安且帖。
箫竽合古律，宫商自谐协。
世人所钦慕，有口空嚅嗫。
东床坦腹士，左右参经笈。
为赋奕棋句，璆琳吐胸胁。
锵然不可闭，由来知健捷。
谓如伯升勇，扬兵开宛叶。
岂比文信君，无谋丧张靥。
致死在必胜，甘言方示怯。
尾章示戒训，足以传芳谍。
后生知自励，何必棰楚挟。
正如嚼冰雪，清冷快牙颊。
我昔造公室，公方任调燮。
辱枉渊明赠，今犹秘巾箧。
当时隳官去，终身欣废跕。
冠带遂已捐，头脑深埋擪。
肯羡冥冥鸿，安知栩栩蝶。
心清久无梦，神固安知魇。
少小锐文史，老大心更慑。
是古岂余心，非今宁我惬。
况复论翰墨，尔来那可辄。
不识浑脱舞，何愧张颠帖。
所居飬鹅雁，菰蒲观喋喋。
亦有藜藿畦，粗充匕与梜。
孰知名可贵，安用禄为槢。
无求岂有沮，不动谁能嗋。
汝坚百万众，淮𣸣空雉堞。
陵阳丈五坟，朱云本轻侠。
百年竟何往，终当封马鬛。
何必怅霜毛，更向窗前镊。

野舍老余生，雅尚今已惬。
不逃世忧患，余事寄巾蹀。
行寻青山转，坐对青山叠。
欲随白云去，傥与幽人接。
盘桓太清洞，怅望长江艓。
昔时古锦嚢，今还白羽箑。
不复叔夜煆，真得孙登摄。
九华一枯藜，青溪一孤楫。
得丧苟自达，死生安足惵。
朱颜久不驻，白髪何为镊。
群物自流转，吾生寄天燮。
德相屡相过，老夫宁足蹑。
由来废井水，不如长剑铗。
往往论书法，轩轩两目睫。
中郎石经在，元常表军捷。
汉魏多传人，至宋有遗帖。
唐室初最盛，渐衰自中叶。
欧虞缅谁嗣，颜桞何足躐。
篆籕昔难工，草圣谁敢辄。
巨山作散隶，雄古掀龙鬛。
贞观喜飞白，凌厉腾春蝶。
岂特豁神观，直可祛鬼魇。
古人有所寓，天性难必协。
所志有小大，其材有勇怯。
或惮懦文雅，或轩昂豪侠。
或转战鞍马，或驱驰弋猎。
或发于止谏，或得于讼牒。
或奋夺床陛，或造成械槢。
或为神所追，或自执所劫。
或醉以贾祸，或诈以行谍。
或习于娱乐，或劳于呿嗋。
有灿如文锦，有劲如金梜。
有倚如戈锋，有点如山嶪。
有驶或如波，有媚或如靥。
或腾如烟霏，或落如鸟跕。
渊妙欲飞动，拙恶愧偏擪。
当寝或不寐，当昼亦忘馌。
有誉终甚微，或毁则群嗫。
为功有不至，考古安能厌。
十年幸能就，万金毫岂浥。
金玉敷卷轴，龙蛇閟箱笈。
是惟小夫技，宁当丈夫业。
譬如论唐虞，何曾道郇叶。
如君负髙识，于此何足挟。
一战虽未霸，遐心岂即怗。
朝廷方洽熙，四夷皆远慑。
坐复洮河地，直𢭏幽燕胁。
朝夕奏奇功，群儒争鼓箧。
太平任文治，战血何烦喋。
道德以为宇，威武以为堞。
岂比叔孙生，杂用随何颊。
吾衰何可道，不死同原涉。

暑雨暗穷山，道滑不可蹑。
隐几念投老，葛衣坐揺箑。
林端使者至，乃得德相帖。
佳惠致新茗，远来自闽笈。
吾闻北苑胜，不与群山接。
山下几千家，以此为生业。
新阳一日至，东风方猎猎。
百草尚勾甲，灵芽已先捷。
所采仅毛髪，厥工巧烹燮。
甘泉列盎釜，炽炭浩旁叠。
修竹为之规，黄金为之梜。
形摹各臻妙，制作易妥帖。
至尊所虚伫，守臣方惕慑。
其上为虬龙，蜿蜒奋鳞鬛。
稍降乃交鳯，文翼相盘跕。
函封趣北道，驿使互防挟。
四方老金玉，拟议谁敢辄。
屹屹健士儋，飘飘迅溪艓。
谷雨不及润，权门已盈箧。
带{革夸}体正方，葵华角仍擪。
始传盛王郑，后来止游叶。
大为权势迫，小或盗贼劫。
其间起鬭夺，亦数冒刑槢。
南夷出重购，不惮浮海楫。
北虏比尤好，喜笑开胡睫。
岂不产邛蜀，岂不生楚叶。
厥品乃大戾，固难一理摄。
朱门厌酒肉，辩士厉舌颊。
儒生备夜诵，农夫困朝馌。
禅翁过工煮，老获空腹喋。
绮席梦腾腾，玉山头嶪嶪。
无余乃尚可，非此意不厌。
一泛舌已润，载啜心更惬。
不惟豁神观，亦足畅烦惵。
清泠生肺肝，爽快胜抓镊。
孰不恃薏苡，伏波烦谤嗫。
孰不饮醇酎，伯仁忧腐胁。
祖逖敦雅尚，鸿渐未博涉。
君谟号精鉴，才翁亦相躐。
玉川七椀兴，令人解颐靥。
奇章两串赐，遗芳在图谍。
余昔喜宾客，为世困书牒。
轻重必酬酢，往来烦𫏋蹀。
自从窜夷裔，所藏多败浥。
亦幸衰老年，数病脾气怯。
弃置在髙阁，魂梦昏多魇。
拘病出湘汉，余生若蝉蝶。
希夷有幽卧，刀剑销铓铗。
一榻就空旷，百骸得和协。
久已废翰墨，况复道游侠。
有味养元和，无物累吾嗋。
临风欲占谢，遥企山西惵。

俗缘磨未尽，空山傍妆台。
溪云惹粉黛，岩花宝靥开。

梅蘂触人意，绕枝三四旋。
玄冥与之笑，青帝不争权。
帘晚寿阳醉，云深姑射眠。
愁蛾英半落，娇靥菡初圆。
短簿吹羌笛，诸郎宴洞天。
官栖仇览棘，才拍翰林肩。
风力能冰酒，霜威欲折绵。
锦衾寒有恨，花信远难传。
饮罢钟催晓，诗成律换年。
余香勤管领，莫厌屡中贤。

不识春风面，知从底处来。
红深桃靥破，绿静水帘开。
物外心常挂，人间事不谐。
从今江海去，无复世推排。

广文无毡风撼颊，冻坐慈恩书柿叶。
乞米珍题矫龙鳯，望粥娇儿闹鹅鸭。
不须欧家管城子，镂象雕犀作袍帢。
娥眉曼睩初丰容，一笑自粲非宝靥。
当时临池亦苦矣，烟苍雨暗漫襟袷。
几何白骨变黄泥，安用玉轴留华箧。
要当约略记姓名，作底碑傍坐疲苶。
我今姓名亦懒记，几砚尘埃卧羊鬛。
君诗求字得我惊，索金悬磬真所乏。
归田当赋觅桃诗，岂有来禽青李帖。

鬓丝萧散忙蚕月，笑靥匀停喜麦秋。
落照已斜犹曝茧，故人未渡莫横舟。
屋欹云影长年见，枕压谿声半夜流。
料得此生无好梦，却胜终日有闲愁。

小靥浮青水拍堤，堤边草色更相宜。
一番谷雨晚晴后，万点杨花春尽时。
解与曲池藏宝鉴，不教新月妒蛾眉。
怪来别岸波光阔，知是渔郎艇子移。

岁穷于冬春未涉，雪入田中余润接。
鹰鹯欲击胆方张，狐兔正肥心已怯。
忽呼小队试周旋，直并西山穷射猎。
将军约束金鼓震，令尹指麾豺虎慑。
平原浅草阵横斜，后劲中权旗晔晔。
林空肯使逸禽飞，泽竭不烦追骑蹑。
正堪大嚼出馋涎，安用千金酬笑靥。
风毛漠漠任教吹，雨血纷纷谁所喋。
不容杜曲随李广，顾肯桑间问灵辄。
庙谟不战方两阶，边尘已静休三捷。
酩酊如余乃醉仙，雄豪似子真儒侠。
明朝得隽傥相过，买酒尚堪吾倒箧。

爱君谈兵如赵涉，往与西人锋刃接。
尊前或诋次公狂，市上颇疑韩信怯。
忽然结束变轩昂，驽马自驱千骑猎。
狐狸博硕正吾须，鸟雀细微谁女慑。
风驰白羽欻惊飞，火点红旗时一晔。
将叔无狃戒其伤，君足正应防妇蹑。
千金之子不垂堂，坐使颦眉羞美靥。
径当去剑释皮冠，腥血淋漓休使喋。
贤如孟光不与谋，搏兽于原毋乃辄。
闻君三日静思愆，谢过莫如吾计捷。
熊膰兔首速分张，好客庶几闾里侠。
归家一笑定卿卿，止猎之书犹满箧。

贾侯少日规原涉，酒徒剑客交相接。
官成忽绾县令章，文墨能令豪士怯。
满庭牒诉若沈迷，过眼诗书聊领猎。
发狂正尔不能堪，大叫赫然胥吏慑。
西城晓出颇匆匆，日射围场光有晔。
鹿伤鹤膝畏雕盘，兔中鹘拳愁犬蹑。
获多意解始开颜，暗觉微涡生两靥。
逡巡下令释前禽，尚恐流殷人竞喋。
不知谁忽遣君知，佐饔而尝心颇辄。
新诗不减子虚篇，喜意似书城濮捷。
更因乞肉苦讥嘲，句险词夸终类侠。
莫瞋令尹少须之，报聘已装珠一箧。

花靥谁名镇，梅装自古传。
家家小儿女，满额点花钿。

薛公衣尚敝，饥肠转鸣雷。
天子征辽东，细君笑靥开。
吾夫虽奇蹇，要是高世材。
发必藉时耳，今岂其时哉。
往见张将军，喜曰真吾侪。
三矢定天山，英声驰九垓。
房杜未肉食，席门蒙积埃。
但余王氏子，文字相追陪。
贤哉太夫人，智鉴照襟怀。
尝自抚其子，国鼎真盐梅。
但未识其友，试与俱而来。
窥窗见之喜，亟使罗尊罍。
果见贞观间，相逐登三台。
予尝阅旧史，至此尝徘徊。
数子初未贵，踽踽蒿与莱。
而彼一女子，底蕴遭窥猜。
何知娄师德，硕大非栽培。
譬之万顷波，但见瑠璃堆。
倔强如梁公，包抚等婴孩。
掩卷发长想，鄙吝为崩颓。
吾今著田衣，百念如冷灰。
功名一破甑，掉臂首不回。
颇怪欧阳生，谀语坐差排。
人生如逆旅，岁月苦逼催。
悬知贤与愚，终作土一抔。
美恶何足道，君亦真恢谐。
愚贤君勿取，吾肯罪形骸。
不肖君谓贤，是适为吾咍。
重轻宁在子，意子定痴呆。
所喜亦清散，时时过茅斋。
明日念当行，引纸研松煤。
诗成极醇酽，蒲萄初泼醅。

兀坐思归不举头，窗风为我翻书叶。
众中闻语认乡里，便觉石门寒疉疉。
云庵已作白塔新，当眼风枝心欲折。
道人丛林十年旧，古寺青灯夜相接。
失声方欲问江南，忽忆去年淮上别。
逃空蛩然闻足音，见子令人解愁结。
地炉火冷霜月苦，一室喧哗终暖热。
湘山破晓立俜停，秀抹铅华余积雪。
故应山亦为余喜，隔岸遥看圆笑靥。
千岩佳处可同游，明日波晴当理楫。

一笑形骸外，便能携手行。
云容与山靥，今日眼偏明。
共坐松下石，仰听松上声。
古人亦何远，安用社中名。

承颜忘势位，喜惧两迟回。
堂上彩衣舞，樽前笑靥开。
金镮应学探，竹马欲相陪。
未必称纯孝，高风独老莱。

高丝才歇转轻雷，无数晴峰笑靥开。
大士已闻方卧疾，小空端遣出山来。
宝方世路知无隔，俗驾山灵故勒回。
多谢高情饯春色，十分浑在一枝梅。

独凭危栏眼力穷，当年胜践想遗风。
歌喉云杪殷余韵，笑靥尊前发醉红。
世相难逃朝夕改，山容不老古今同。
议郎笔力回春色，摹写都藏画牒中。

绿髪凋零白业增，住庵随分有规绳。
为分一邑人家饭，普供十方云水僧。
扫径客来圆笑靥，开轩云破露寒层。
君看击桶金牛手，坐续山头柏子灯。

水面微开笑靥，山形故作横陈。
彭泽诗中图画，为君点出精神。

冰底涓涓已作声，晓看春色上芜城。
江南楼阁烟中出，槛外山川翠欲萌。
梅点宿妆凝笑靥，柳摇新绿换枯茎。
化权初入东风手，莫使阶前草乱生。

王孙春望思寥寥，冠盖当年盛八萧。
花靥重重墙外见，琴心切切酒中招。
屠龙已破千金产，驷马重归万里桥。
便解貉裘沽一醉，忍看红糁缀寒条。

浅濑落云碧，幽花弄秋妍。
细细回波渡，津津笑靥圆。
起谋杯中物，行挂杖头钱。
阮公任真率，醉卧酒垆边。

山立起平案，松偃卧枕冈。
尚怜桃靥小，已见麦头昂。
检事关兵气，逃禅入醉乡。
平生江海兴，一棹付慈航。

新安野妇双鬓垂，红膏涂靥深画眉。
青襜两幅不掩骭，赤脚一双深染泥。
饷耕如宾有翁媪，头戴银冠相媚好。
银冠犹是嫁时妆，马上不知人绝倒。
长年相见无别离，竟死不识愁眉啼。
红颜暗逐春光老，暮栉常随落日低。
秋娘一尺春风髻，下蔡阳城尽风靡。
倾城可爱亦可怜，野妇谁知有西子。

闲寻黑靥猫头笋，自把长镵雪色斤。
恨我家无渭川竹，姓名不载马迁文。

空谷嫣然笑靥开，春风元自蜀山来。
少陵忘却浑闲事，更有离骚忘却梅。


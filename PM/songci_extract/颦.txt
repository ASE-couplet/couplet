二月风光似洞天，红英翠萼蔟芳筵。
楚王云雨迷巫峡，江令文章媚蜀笺。
歌黛久颦春岫敛，舞衣新绣晓霞鲜。
酒阑香袂初分散，笑指渔翁钓暮烟。

淡淡微红色不深，依依偏得似春心。
烟轻虢国颦歌黛，露重长门敛泪衿。
低傍绣帘人易折，密藏香蕊蝶难寻。
良宵更有多情处，月下芬芳伴醉吟。

江柳弄风颦翠黛，山光着雨湿胭脂。
却收短棹拈长笛，一叶舟中仰面吹。

沮洳江云寂寞春，一轩风雨叹弥旬。
灰残淮馆蟾韬晕，石去湘陵燕湿身。
委路落花红罢舞，傍楼低柳绿争颦。
萧萧枉结年华恨，愁煞西州掩鼻人。

久谓事当尔，岂意身及之。
避虏连三年，行半天四维。
我非洛豪士，不畏穷谷饥。
但恨平生意，轻了少陵诗。
今年奔房州，铁马背后驰。
造物亦恶剧，脱命真毫厘。
南山四程云，布袜傲险巇。
篱间老炙背，无意管安危。
知我是朝士，亦复颦其眉。
呼酒软客脚，菜本濯玉肌。
穷途士易德，欢喜不复辞。
向来贪读书，闭户生白髭。
岂知九州内，有山如此奇。
自宽实不情，老人亦解颐。
投宿恍世外，青灯耿茅茨。
夜半不能眼，涧水鸣声悲。

新妇骑驴阿家牵，体段风流得自然。
堪笑效颦邻舍女，向人添丑不成妍。

南风帆腹饱，半夜渡沧津。
鲸海漾新月，仙山寻故人。
浪寒千里雪，烟暖十洲春。
来就昌黎语，良惭我效颦。

妙藏绝邻，毕竟无身也清虚之理真。
幽灵独神，须臾返色也自照之智亲。
云寒有雪意，天远连秋津。
缘起佛种，觉生幻尘。
语细音柔，丹山凤鶵之韵。
目深眉重，檀林师子之颦。
借位途中宾主，借功门里君臣。
洞水逆流，望云岩而半肯。
曹山颠酒，知清税未全贫。
曲木床头握麈尾，心传一句付其人。

霜缣写病姿，寒木得春迟。
山居自肯束三篾，尘立每烦颦两眉。
牛头不懒，虎头不痴，个事十成还自知。
饭塞饥肠衣补破，不妨唧溜出家儿。

颦而嗔，伸而悦。
默传鼻孔家风，用付眉毛时节。
放下机投，展开漏泄。
十方三世兮同得同参，二仪万像兮同听同说。

髫龀分携几见春，它时有恃独常颦。
何期万里漂零后，忽报三巴信息真。
素发轻安膺晚福，远怀悲喜望征人。
王孙盛事今双美，及早归来奉紫宸。

百里寄一令，于民为最亲。
休戚咳唾间，讵可非其人。
赵侯古循吏，当世无等伦。
朅来宰濡须，旧政俱更新。
虽无赫赫名，吏戢民称仁。
善良仰若父，奸欺畏如神。
幸哉百里地，两载销颦呻。
果膺君相知，赞书下枫宸。
不终三年淹，径作帅幕宾。
秋风散炎酷，夜雨清埃尘。
宁容卧辙留，高樯舣江濵。
君看眉间黄，华近兹其因。

十载栖迟畎亩间，无聊尤苦屡无年。
可怜一雨今时若，便觉千塍顿郁然。
击壌有期应共庆，效颦非分敢争妍。
正当檐溜江河决，想见高吟夜不眠。

昔人爱仙掌，归时倒骑驴。
风味顾不浅，岂以俗士拘。
我来过溪桥，效颦返肩舆。
异世颇同怀，往者不可呼。
是时秋冬交，霜后木落疏。
人家在窈窕，溪山如画圗。
我老尚羁束，愧尔鹜与凫。
川光媚烟景，沿戏得自如。
人生一世间，过眼皆空虚。
偶然及胜践，临览复起予。
尚当风月夕，藉地倒一壶。
意亦不在酒，得句聊自书。
谁能五侯门，长铗归来乎。

世乱弃禄仕，居间食苦贫。
置田上庸山，稍依农亩邻。
岁入无几何，诛求方荐臻。
老农幸导我，播植当自勤。
晨起具糇粮，伐木西涧滨。
畬田去岁秋，稸粟今年春。
肥硗半百亩，良苗生已匀。
监督课子弟，耘耔烦隶人。
所望在一饱，讵敢悲苦辛。
及此岁将晏，场功躬自亲。
所得未偿费，相顾但深颦。
归去且读书，愧兹百年身。

积雪天欲晴，山深雾犹拥。
大包谁缔结，架壑一何耸。
崕倾石路仄，峡束惊波涌。
垂堂尚何言，颠坠虞接踵。
经过固已殆，却顾神屡悚。
前山净如洗，浩浩云根动。
崕花作蜜香，山童似猴拱。
旧乡迷远近，所历但如梦。
穷通久已忘，况此髪种种。
犹欣故人近，寛我惧将恐。
语乱眉定颦，道旧腹应捧。
灯前侍儿出，花外寒烟重。
羁怀醉里寛，离念风前恫。
游宦愧吹竽，剧谈犹贾勇。
观君富声华，顾我成阘茸。
行台定匪赊，失喜欲距踊。

延陵有伟人，遗我锦绣篇。
粲粲荡醉眼，的的争春妍。
卷阿细考核，字字皆青钱。
知公太瘦生，苦吟希阆仙。
丹煅复精炼，落纸人争传。
亦常慕坡翁，汗漫如涌泉。
有时醉风月，健笔挥云烟。
冷饮味古昔，诗话珍盈编。
嗤点寓深旨，读之心洒然。
公才本瑰玮，那复加雕镌。
耻与俗吏偶，杜门宗圣贤。
岂意阘茸辈，辱公倒屣延。
倾盖顿忘形，披雾呈青天。
襟怀未易测，醉中颇逃禅。
间亦不自揣，效颦西子前。
骅骝超逸足，驽骀乌能先。
但欲偷格律，引玉时抛砖。
毎荷不鄙斥，珠玑贻我偏。
樽酒结诗社，卓荦俱樊川。
风流王世子，远拍贞曜肩。
食虀肠亦苦，志操不少迁。
季子金闺彦，高吟常醉眠。
四明有狂客，解龟须见怜。
伟我三二友，才名足聨翩。
休歌出无车，休咏寒无毡。
得钱即相觅，烂醉清平年。
排闷强裁句，摆脱尘中缘。
风云会遇自有日，骊珠不到终沈渊。
公不见新丰旅人时未偶，鸢肩沽酒浇尘垢。
谋猷一旦重朝廷，始信男儿暂奔走。

身闲书有味，吏傲俗不亲。
小窗据物表，扫尽心眼尘。
令尹垂珠玉，敲门唤行春。
作意向芳物，吾车曾未巾。
愁阴入病骨，鸠妇声亦嗔。
冥冥三日雨，桃李迹已陈。
空余深枝间，一一青子新。
秾芳殿春晚，犹堪慰佳辰。
酴醿晓妆靓，芍乐醉脸匀。
日萼簪袅袅，风卮倒粼粼。
言当呼短舞，抵掌回双颦。
年来得相从，稍觉安沈沦。
岂不挂俗事，察公极清真。
眼中醉乡路，风味良独醇。
流光不容玩，尺璧何足珍。
漓俗益可厌，愿言勤问津。

天工愦愦春无力，桃李颦心少颜色。
梦中矫首望三山，我是东南未归客。
岩壑交游人姓支，相思江月半成规。
遥知草木代说法，岂是画餠随儿嬉。
此身份不过朝市，何日相从拂衣袂。
岂容陶令载白莲，会作郑虔书落柿。

淮人为水族，庖脍亦已巧。
田间有鸣鸡，性命得自保。
吴人口垂涎，捕取穷浩渺。
于吴产或多，于淮求则少。
要之业境会，食债良自绕。
予也家淮南，游吴尝草草。
平生下箸处，但觉皆羊枣。
不论赤𩽼公，亦及长须老。
何况鼓吹部，可作钟鼎宝。
世间多空中，所见徒有表。
至美不外示，鱼鳖岂皆好。
君看十月鹑，羽翼甚轻矫。
变化须臾间，不念旧池沼。
食鹑乃无言，食蛙或颦愀。
鹑蛙等无二，妄想自颠倒。
舌根无尽期，所得在一饱。
哀哉南路徐，食方说燖煼。
但俱供芋羹，不必著锦袄。
较之食疮痂，岂但能稍稍。

东皋有佳致，中夜雨一犁。
喜笑作春声，麦块青欲齐。
浅濑发清响，陈根出新夷。
红情颜未破，翠颦眉上低。
练巾已堪岸，藜杖始一携。
殷勤遗好音，胡卢来劝提。

乡里黄梅接，家居祖刹邻。
常闻肉身佛，甘作硙坊人。
坚有悬腰石，空无拂镜尘。
已舂诸米熟，自识本心真。
拄杖敲顽质，袈裟绕净身。
衣传千古信，法待五年伸。
拨棹烦师送，投林避众嗔。
风幡俱不动，金瓦定非伦。
汝听宜皆谛，吾言决可遵。
由兹开顿教，为世作良因。
叶坠虽归本，烟斜不向新。
铃声鸣白塔，雾气走黄巾。
塑手藏衣袭，闺姝败钵唇。
全提诸佛印，开尽一花春。
代代灯灯续，尘尘刹刹均。
性天南北合，道德帝王亲。
歌鼓昭陵日，梯航外国珍。
庄严及山谷，赐予出金银。
龙翥开飞帛，春温布縯纶。
镇安清净境，奔走护持神。
楼阁三千界，香灯十二辰。
苏铭模妙墨，柳记刻丰珉。
自昔炎荒地，常容放逐臣。
流人悲去越，从者病居陈。
庚子何忧𫛳，春秋谩感麟。
足生行路茧，眉结念亲颦。
卜吐千瓶水，官分十束薪。
九韶先幸舜，五岭后通秦。
气候今无瘴，人情古亦惇。
何尝疏北客，賸喜预嘉宾。
鼓角催归梦，江湖动钓缗。
时花开有信，山果种生仁。
武水长怀古，曹溪每问津。
端居七里郭，相望一由旬。
抱被来投宿，闻钟起及晨。
自怜终北向，天遣试南询。
竟日云垂地，通宵雨溅茵。
桥横一滴上，雀见五方驯。
飞锡泉香发，连山宝气振。
杖寻桃竹把，佩采楚兰纫。
大礼行郊次，洪恩浃海滨。
稍宽三面网，归作再生民。
甫里将收栗，松江细煮莼。
橘怀工戏彩，萱背更栽椿。
风急团云絮，霜清洗月轮。
治行今数日，问信不嫌频。
三宿真成恋，诸寮且遍巡。
鬭茶夸顾渚，羹芋说西岷。
寺有坛经旧，谁知祖意谆。
持归化岭北，大地免沉沦。

稚金不耐老火铸，有烈秋阳尚骄倨。
汗流亭午忆凄风，气应佳辰欣白露。
朝来开窗迷眼界，雾色无边莽回互。
谁为夜半有力者，窃负群山著何处。
却驱沧海白潮来，涛浪初平不成怒。
人家惨淡暗渔浦，水墨微茫认烟树。
我行有似江湖雀，彼岸应怪浮杯渡。
从教弱水三万里，一棹桃源未迷路。
忽然五霞漏激射，清飚作阵翻空鹜。
渤澥尽输无极底，祖龙枉被徐生误。
云屏俨映蓬峤矗，凤翼鶱带瀛洲嫮。
连苍接翠层叠青，秀色著绚忘初素。
前观象罔非梦迷，后瞩离娄岂惊寤。
真化自然相隠显，幻士谬尔生智故。
有真无幻信诞分，此境易透亦难觑。
要知万理无不寔，聚散一致此焉悟。
常记向时闻剧论，知自少年得真趣。
风云变态襟抱开，山水之乐仁智具。
胡为颦呻不料理，冰炭受坐疟鬼怖。
愿君读此一醒然，未负当年少陵句。

不管霜威日夜侵，肯教飞蝶到深深。
六花漫尔呈三白，一萼居然映万林。
软玉香冰空自恼，芳心愁思遣谁禁。
市桥江路风流别，枉费千颦买笑金。

北客南来十五春，今年春雪妙洪钧。
梅花著子无堪比，柳絮藏条未有因。
何限萌芽烦蹙缩，几多峰岭倦颦伸。
红桃颒面还添粉，翠竹垂头讵辱身。
争似松枝擎蒨绚，恰如桂魄浄埃尘。
无人敢琢非牢玉，有客曾歌是烂银。
一夜东风吹地匝，四檐甘雨落阶匀。
天公变化谁能测，坐看郊原景物新。

多谢春风吹雨晴，出遨今日计初程。
去随碧涧{衤离}褷上，归与闲云澹沱行。
顺理以观皆有趣，会心之乐最难名。
山间桃柳宁知此，敛笑舒颦亦自情。

碧沙承水漾娇春，弱柳萦烟作浅颦。
正好追寻沂上侣，未须攀赠灞桥人。

相如素贫贱，羽翼依文君。
一朝富贵擅名价，文君见弃如束薪。
五羖自佣赁，释褐归强秦。
鸣钟列华屋，膳羞罗八珍。
厌此糟糠妻，悦彼新美人。
二子既失意，瑶瑟流埃尘。
促轸不成曲，未唱先眉颦。
一发动三叹，泪下霑罗巾。
通宵坐披衣，夙昔谁与陈。
愁叹不复道，平明白发新。

唐昌观中树，曾降九天人。
銮驾久何许，雪英如旧春。
岂无遗佩者，来效捧心颦。

半落庭前叶，始知秋意新。
风严柳疏细，霜薄水清匀。
句里存佳景，诗中见古人。
一峰矜绝态，云外掩孤颦。

春浓已伴客愁浓，门掩雨余江上峰。
莫道夕阳无一事，远颦眉黛更千重。

常嫌门外车，驱驰但扬尘。
今朝故人来，喜听声辚辚。
昔别自梁苑，分飞湘吴闽。
痛心鸣镝祸，事往勿复陈。
共载谐寥閴，分筇上嶙峋。
山川旧赏识，挟友意弥新。
徘徊小精庐，剧谈口翻津。
为言漂荡余，投迹荒寒滨。
夕火斧僧林，朝餐籴邻囷。
官闲非所恨，有禄不济贫。
牢愁写万斛，语壮眉不颦。
定知撑肠书，为君发精神。
调钟尚变哑，画龙孰窥真。
吾闻倜傥才，韬默贵自珍。
量海浚宜广，豪山磨欲磷。
十科世所重，群公谓当仁。
向来荐牍飞，璧光动高旻。
陈编论糟粕，中有王道谆。
谋国必张国，疗民须活民。
但得君名扬，何异我志伸。

幽居十绝巧凌春，我亦刳肠强效颦。
忧乐悬知不同调，山南山北寂寥人。

西风迎公来，东风送公去。
尚欲留朱轓，公行不可住。
无酒对公倾，有怀为公赋。
夫子文武资，亦复廊庙具。
刚方仰术业，坦夷见襟度。
青衫试州县，机锋微已露。
吾意有不可，万夫挽不顾。
翱翔诸公间，籍甚当时誉。
峩冠上乌台，直谏汲长孺。
风云千载合，冕旒一言寤。
凛凛议论余，可使淮南惧。
天威瞻咫尺，政涂去跬步。
兴逸顿言归，解佩苕溪路。
湖山聊寄怀，诗书尚温故。
中外岂不殊，进退自余裕。
宣城唇齿邦，望公来何暮。
我饥我颦呻，公饭公覆护。
举首望旌戟，指期咏襦袴。
平生触邪手，不难锄弊蠹。
双溪叠嶂间，按堵百无虑。
坐席岂容温，当馈意久注。
献纳念伏蒲，谋谟怀借箸。
行矣股肱良，归作腹心助。
要观今周公，声名三吐哺。
便当侣夔龙，何止冠鹓鹭。
自念接门墙，连岁忘羁寓。
鹢首明当飞，骥尾何由附。
几日复升堂，青天披宿雾。
过雁与来鱼，犹当奉尺素。
西去无多程，不诵阳关句。

匹马吴江谁着鞭，惟公攘臂独争先。
张皇貔虎三千士，支持乾坤十六年。
堪恨临淄功未就，不知锺室事何缘。
石头城下听舆议，万姓颦眉亦可怜。

所操或异趣，并席宁相亲。
臭味傥不殊，千里情犹伸。
古今邪正间，何啻万微尘。
平生阅世眼，服膺无几人。
济济数君子，厖然气深淳。
南郭服仁义，辙迹世所循。
杨侯墨池孙，清厉凌苍旻。
公干抱奇蕴，謦咳皆瑰珍。
造物岂私我，惠我为德邻。
贱子婴祸罗，蹭蹬巴江垠。
弃逐类秦客，憔悴如楚臣。
九死不能悔，百炼未失真。
敢希鸣玉侣，庶混击壤民。
饮水蠲烦燥，熏香忏贪嗔。
朅来古安汉，息黥幸依仁。
至道迷所适，避风时问津。
昨者枉车盖，正值霜雪辰。
厨空无盛烟，坐冷乏软茵。
墙头丐邻翁，殽核粗且陈。
公言我未暇，语竟即踆踆。
挽袂不可止，满坐颜色颦。
公方迟腾踏，我已甘隠沦。
我归楚之夔，公家蜀之岷。
感此会合难，时来笑脱巾。
酒户较深阔，句法窥清新。
纵游当秉烛，正恐别鼻辛。
公能勉此乐，我及留中春。

人言不饮酒，神形不相亲。
我云不游山，足挛不可伸。
径须向泉石，抖擞人我尘。
况复山林姿，岂类轩冕人。
出门见四野，便有羲皇淳。
昔游颇有得，已事犹可循。
异时春开阴，晴霁如秋旻。
殽簌粗提携，不必皆奇珍。
客居我贫者，尚能乞诸邻。
相与临小轩，眼界浩无垠。
水绕拖长带，山来趋小臣。
轩前耸朱凤，曾是栖群真。
飘游邈何许，迹可访遗民。
吾徒况健步，人扶必怒嗔。
频行当导引，能除体不仁。
想当闻此约，喜见颜津津。
必不类世俗，咫尺小参辰。
鸟语听妙转，草软藉芳茵。
信宿得苏李，良会如荀陈。
翻思尘土中，旦暮走踆踆。
有如对酸酰，未啜已深颦。
放意宽衰飒，收机入混沦。
尚欲挈妻子，终焉老西岷。
或欲东入海，披发谢冠巾。
况兹一日游，暂令耳目新。
于事竟何补，在己徒自辛。
骑马事干谒，汩汩穷昏晨。
不如且行乐，一笑酬中春。

系缆江沙静，杖藜岩谷春。
花依竹色好，草入涨痕新。
占笋苔初破，尝梅客遽颦。
篙师勿槌鼓，幽兴苦留人。

长谢椒房草，终为薄命身。
那教兰蕙质，翻与雪霜亲。
脸腻匀脂浅，妆残促恨颦。
故知关北夜，无分汉南春。
红泪残胡月，轻衣半洛尘。
琵琶凄切语，愁杀路傍人。

化工有至仁，嘘为三月春。
宁知清淑气，回薄在兹辰。
兹辰亦何有，璇霄见老人。
黄堂沸笙箫，宴席方横陈。
宝觞酌流霞，艳歌飞梁尘。
未尝王母桃，敢荐蒙庄椿。
贱子今何幸，明时识凤麟。
马曹宁寄傲，鼠技屡迷津。
尚容东郭吹，敢效西子颦。
誓将顽钝质，埏埴烦陶钧。

凶年老弱难相保，归与妇谋谋不早。
啼饥满耳不忍闻，待得麦秋人已槁。
有辞欲说重酸辛，欲说未说眉再颦。
就令相视饥饿死，何当持汝归富人。
朝归富人夕得粟，数口尚堪同食粥。
愁容敛袂哽不言，稚子牵衣惊且哭。
答云至此奈若何，离别孰与性命多。
他年丰稔五谷熟，勿吝百金来相赎。

鸭绿前溪涨，鹅黄远柳垂。
微波卷罗带，细叶展颦眉。
爱酒常歌颂，伤春更赋诗。
东君无限思，全在野桃枝。

徂徕不可倚，衡茅迹已陈。
凛凛盖代气，千载日日新。
拭眼登高堂，佳名信可人。
向来子石子，无乃公前身。
作颂拟清庙，未免世俗嗔。
偃蹇百僚底，见有双眉颦。
公今文章伯，笔力重万钧。
庙堂有夔卨，此道公当伸。

老凤鸣阿阁，有雏灿丹青。
相将上浮玉，有翼垂南溟。
惟实在竹头，香雾风泠泠。
惟泉似清醴，漱作甘露零。
满胸饮冰雪，终日翔禅扃。
摩娑古断碑，颦頞嗟天刑。
觅句写真赏，岂只夸一能。
后生正可畏，之子乃妙龄。
使我读数四，爽气生襟灵。
飞书寄豚犬，俾作座右铭。

始惊妩媚作眉颦，又见青葱锁暮春。
几度夕阳穿小院，密藏多少卖花人。

持橐甘泉日，英声耸缙绅。
循良六郡守，蹇谔一台臣。
德亚耕萃叟，年同钓渭人。
设施浑未尽，识者为眉颦。

浑沌判天地，高卑未相亲。
三才欲通贯，中间须有人。
人最灵于物，民至愚而神。
天地寄聪明，动静必相因。
饱食无用心，蚩蚩禽兽均。
逸居苟不教，焉能叙彜伦。
天地悯此类，是故立君臣。
君以圣居上，发政先施仁。
臣以贤作辅，法度期持循。
圣贤适际会，利泽渐无垠。
君或肆酷虐，百姓皆颦呻。
君或用忠恕，四海熙如春。
臣或进谄谀，陂僻正路堙。
臣或善谏诤，君子之道伸。
所以委质者，恭敬日恂恂。
权幸不敢附，贿赂不足珍。
穷达自有命，乌可毁天真。
挺然秉中正，于以奉咨询。
言必称尧舜，孟氏醇乎醇。
从容引当道，纳诲每谆谆。
君如语好货，公刘道可遵。
居行有积裹，王业肇于豳。
君如语好色，太王爱妃嫔。
当时无怨旷，后效应驺麟。
见牛未见羊，王政此问津。
今乐犹古乐，乐在同乎民。
卒令归正道，何必批逆鳞。
拳拳爱主心，曾莫懈昏晨。
谋猷入以告，归美法君陈。
善则君所有，过思已自新。
况乃有几事，不密则失身。
但能持此戒，何愧古臣邻。
汉唐德既衰，风俗愈不淳。
上下怀猜贰，相视如越秦。
上固好自用，下亦非同寅。
充员苟爵位，责效蔑涓尘。
朝居廊庙上，暮不齿簪绅。
呜呼君臣间，何乃如参辰。
恭惟我清朝，一德格穹旻。
起喜歌声洽，恩覃率土滨。

浅笑微颦尽断肠。

小园小合无奇新，但喜有酒堪娱宾。
西畴种秫可自酿，不用勤买抛青春。
月明星稀乌择木，吾爱吾庐堪寓目。
须知主父五鼎珍，不似王猷数竿竹。
丈夫未遇当安贫，带经且作锄园人。
诗酒过从老兄弟，一笑可破双眉颦。
见说西园相继辟，好将因果同栽植。
子孙清白世相传，莫同阮氏分南北。

唐尧授舜由天命，太伯奔吴避圣人。
鲁隠效颦端可笑，逊威不正自亡身。

父老自何处，同来送使君。
手中一炉香，敬为使君焚。
使君无善政，父老何殷勤。
同辞答使君，去秋稼如云。
淫雨害垂成，一年计徒勤。
使君体上意，租苗放三分。
父子免流离，欢然事耕耘。
年凶米不贵，夜静犬不闻。
颦眉答父老，正缘此纷纷。
黄堂非坐处，归欤老桑枌。

清源古名郡，守土宜择人。
胡为不才者，两载乘朱轮。
政拙岁多旱，民愁眉日颦。
赖兹淳厚俗，容我老病身。
乞祠竟不允，易郡俄得邻。
雅怀上冢愿，偶有还乡因。
宾僚共呼酒，肴蔌嘉且新。
展饯选士场，语离庚伏辰。
清风屡吹衣，暑雨微洒尘。
骊驹沸盈门，鹦鹉飞入唇。
我亦重惜别，不辞劝酬频。
诸君如神鱼，行奋六六鳞。
学士倍登瀛，郡符同治秦。
我如倦蜚鸟，野性难笼驯。
旧巢寻故山，一枝老荆榛。
官居类邮传，谁能久相亲。
但愿各勉力，相期作纯臣。

地僻无车马，新凉入醉乡。
柳烟颦夕渚，莲露泣秋塘。
懒听能啼雁，闲披古锦囊。
物华随处好，何必在潇湘。

缣素巧貌溪山姿，宝藏肯笑虎头痴。
何人夜半胠箧去，信为羽化无疑迟。
魏明不惜万夫力，凿山累土夸神奇。
景阳突起芳林苑，谷城文石光参差。
叶公好龙广射虎，大方安能不笑之。
至人于物特寓目，远象过眼心弗随。
我公看山正如此，肯趁儿童脚力疲。
胸中五岳镇地轴，眼底三辰昭旗旗。
擢由汉庭宠分钺，来抚蜀土初褰帷。
巫山一览窥妙处，写入长歌赓竹枝。
坐令十二峰增重，已觉气压嵩华低。
太室少室敢辈行，小孤大孤何儿嬉。
岱宗日观峻徒尔，昆仑天柱高安为。
出云作雨均有是，泥金镂玉彼一时。
所谓造化一尤物，不在九华真在兹。
中山前言恐遂废，公之妙论已四驰。
半语犹存大公正，蟠胸经济看设施。
要令利济均四海，无间山崖与水湄。
只今苍生方属望，休戚在公颦伸眉。
愿公更为天下重，所养自养观诸颐。
量陂谁复能澂挠，德表居然无磷缁。
岩石巍巍具瞻在，孰不叹仰声噫嘻。
又何必东望瀛，南望嶷，北有天后之峻岭，西有云表之峨嵋。
与公高名并不朽，配以今日巫山诗。

北有高楼，偃蹇轶千门。
绮栊纳飞月，璧珰碍翔云。
上有弦歌女，哀声启莺唇。
谁能为此曲，无乃返香人。
一章三致志，修蛾有余颦。
不惜饶清响，暗惊梁上尘。
所悲听者心，中无泾渭分。
愿作南冥鸟，夕饮玉池津。

春情百尺牵，午影三眠过。
修眉漫成颦，细腰谁类我。

平生诸女重吾贫，敢意君家亦效颦。
丑恶未妨攘盗贼，长成难议卜比邻。
遥怜四十称郎罢，岂惜千金办主人。
美酒尚须留待我，明年应见玉麒麟。

山花弄春妍，紫雾巧映带。
凝羞香乍吐，颦蹙有余态。
芍药畏阳艳，愁红争敛黛。
幽姿小嫣然，已复倾下蔡。

我昔阅画图，酷暑江天景。
是行不作难，巨舰寄萍梗。
柁楼一放目，合付诗管领。
烟雨山出没，浦溆林逾静。
水行三四家，蓑篷事畦町。
闲牛负乌鹊，散牧无人境。
淼淼万顷波，撇掠小渔艇。
南风吹霁月，碧玉兼天浄。
清绝迺如许，独恨句非警。
强作捧心颦，语出辄肯綮。
共载多骚人，解颐埒匡鼎。
模写入新诗，敢惮再三请。

在昔绍圣初，群英萃朝绅。
道乡鼓谏舌，劲气排天阍。
雷霆固难犯，鹓鹭皆丧神。
独一黄右辖，从容为奏陈。
主圣臣则直，攀槛古所闻。
龙颜为稍霁，投荒贷斧斤。
公亦坐此去，剖符漫朱轮。
斯人下世久，蔼然播清芬。
袁盎当汉代，引却慎夫人。
用舍虽异致，万世嫡庶分。
向使李𪟝辈，将顺恨无门。
但谓此家事，一言陷其君。
陆贽得罪唐，不测几陨身。
阳城以死争，久之理颇伸。
不如汉汲黯，同朝有公孙。
约议寻即背，巧辞间其臣。
于惟我圣宋，涵养士气振。
世代有忠鲠，汉唐何足云。
且如唐子方，指摘椒房亲。
继论灯笼锦，将贬岭外春。
君谟立殿坳，开救蒙宽恩。
宛陵风雅手，长篇纪咏存。
嗟嗟此邹黄，袁阳略同群。
近则唐与蔡，辈出有弟昆。
赤心要无负，肯受富贵吞。
鄙哉贱丈夫，肉食苟朝昏。
倾危不遑恤，是非谁与论。
前史岂不载，开卷徒沾巾。
伏读珠玉书，飘飘若凌云。
遐追古作者，宁让圣俞文。
顾我亦何人，濡毫来效颦。
二贤迹益显，余波激后尘。

振奇欲何夸，颇疑造物者。
两山擘其间，放此江东泻。
不知太古前，宇宙孰坏冶。
疏凿著夏书，固自人力假。
巨崖切汉起，入眼惊见乍。
影临数州迥，根插九地隘。
积铁老风雹，巨焰莫镕化。
面恶骇夔魖，姿妍悦美姹。
城郭巧刻划，屏障工组画。
髻鬟直高绾，剑槊寒可□。
抗立拟分庭，孤撑独称霸。
骈罗纷儿孙，拱揖俨宾介。
盘空矫鸾鹄，饮溪走牛马。
裂绞贯钩鏁，翠项披绛帕。
碎砾星宿稠，乱石豹熊跨。
钱叠藓晕重，鳞坼树皮扯。
万甓累如甃，一桉平若砑。
宽博敞坛墠，斜倾覆檐庌。
悬空疑崩欹，丛密苦蒙絓。
中断路已尽，合处天无罅。
周遭窘汉围，赤露经秦赭。
怒觜忽横出，狂湍助喧骂。
突展壮士臂，交锋报睚眦。
飞瀑𦈌垂素，响溜锺调哑。
嵌窟谁剜刳，窍窦饱冲射。
阳光昼隠见，云气晓包藉。
烧余通鸟耘，微缺有蜗舍。
妇肩頳背筐，樵指虚枯槎。
岩葩浅深杂，山木高低亚。
月黑吼饥虎，竹深见眠麝。
猿捷菓垂接，禽轻枝倒挂。
往者国柄分，群雄用狙诈。
阻兵割方域，狂心各侈哆。
一夫比剑阁，百万戈甲卸。
负固不一姓，强嬴殒函华。
王灵今一家，女织男耕稼。
溪鱼肥入罾，村醪贱可贳。
舳舻日下上，何曾舍昼夜。
儒绅企荣途，行有不俟驾。
估客聚百货，乘时沽善价。
载考江发源，其微酌杯斚。
坤轴听回斡，阴机默操舍。
弥漫众流会，灌注一门下。
旁束状殊窘，屡曲意不暇。
腾涌山合沓，飘溅雪飞洒。
峻迅出暂顷，澄渟或时且。
积油黯覆盎，征鼙浩飞瓦。
日月在吐纳，雷电生叱咤。
蛟鼋护老湫，鸥凫狎浅汊。
涸涩苦穷冬，漩洑怖炎夏。
逆溯魄自褫，顺涉心犹怕。
茫茫苍溟浸，落落洞庭野。
万折期必至，愤屈当一写。
微官能我诱，里落腐鼠吓。
三年客中都，唯了湖山债。
万里徒往来，百艰每吁唶。
一滩一危恐，奔湍剧旋輠。
颠反常不持，疾风闪荷盖。
百丈偶绝牵，刃交俄失靶。
山行避涛濑，竟日劳髀胯。
假寐易成魇，惊呼亦多嗄。
瘦骨烦拄支，垢容招嗤怪。
忠信固凭倚，内省辄摧谢。
贝叶丐慈护，牲牢乞神嘏。
深惬唯壮观，此殆天所借。
曩贤近交臂，佳境倒啖蔗。
夷陵忆文宗，小却宁芥慸。
孟韩有正传，圣道识根派。
黄牛功配姒，法当祭之社。
辇石肆威怒，斯言吾久讶。
秭归傍云岑，地恶记人鲊。
重吊湘波魂，忠言弃土苴。
江蓠续遗些，异代称屈贾。
宁胡悯国艳，可忍千金卖。
却笑效颦女，炙面不肯嫁。
巴东仅三户，突兀著大厦。
一掷叹老张，岂但震盲聩。
峩峩神女峰，索漠古台榭。
纤辞秽高仙，宜诛未应赦。
行行到巫山，风烟郁桑柘。
瞿唐送残险，性命脱罟获。
关头跃马帝，炷香重再拜。
乡音近嶓岷，归梦绕松槚。
韩公喜见蝎，正比怒嗔蟹。
人情有夺移，适意固暂快。
妻孥知我还，欢呼及姻娅。
僮奴洁衣褠，争挈壶觞迓。
灵鹊占吉噪，金虫缀寒灺。
扫我钓鱼石，整我插书架。
栈羊拨香糈，蔬畦剪霜芥。
万事置勿问，但办供客炙。
人生寻尺地，蚁宫共世界。
一斑仅豹窥，大庖姑蚋嘬。
就令十年读，未胜行天下。
耳目异闻见，襟灵豁陋寡。
杜陵半九州，诗史入嘉话。
马迁多经践，有文资博雅。
吾惭笔墨斐，丝麻视菅蒯。
未能朋俦矜，粗足儿童诧。
尚及日南杯，呼春送腊蜡。

一篙寒碧碎鳞鳞，数尺孤舟仅著身。
江水煮鱼还地脉，瓦盆盛酒见天真。
颇容老子赊闲日，聊与青山作主人。
不用樽前罗粉黛，远峰元解作眉颦。

身闲书有味，吏傲俗不亲。
小窗据物表，扫尽心眼尘。
令尹垂珠玉，敲门唤行春。
作意向芳物，吾车曾未巾。
愁阴入病骨，鸠妇声亦嗔。
冥冥三日雨，桃李迹已陈。
空余深枝间，一一青子新。
秾芳殿春晚，犹堪慰佳辰。
酴醿晓妆靓，芍药醉脸匀。
白萼簪袅袅，风枝倒粼粼。
言当呼短舞，抵掌回双颦。
年来得相从，稍觉安沉沦。
岂不挂俗事，察公极清真。
眼中醉乡路，风味良独醇。
流光不容玩，尺璧何足珍。
漓俗益可厌，愿言勤问津。

薄薄轻寒作许阴，村村花柳为谁新。
良辰欣见百五日，冠者仍余五六人。
冷雨凄风连午夜，飞花流水一年春。
窥园未阻江东兴，陌上应多翠黛颦。

相从何必早，白头或如新。
登门虽尚疏，数面自成亲。
昨者始见公，凛然须如银。
败席留煮茗，寒厅无杂宾。
平生事贤意，寸心渴生尘。
乐哉得所从，贫病忘吟呻。
恭惟大雅姿，信是邦国珍。
广文旧官长，二纪转鸿钧。
恩仇快报复，祸福出笑颦。
同舍事容悦，腰佩玉麒麟。
群谀更得志，后来如积薪。
于时公淡如，位屈道则伸。
法宫亲决事，收召极海滨。
人才方杂沓，公仕益逡巡。
欲以贵祝公，公岂慕要津。
欲以穷托公，公岂私贱贫。
颇欲述古谊，劝公勿爱身。
此又公所存，岂待贱子陈。
高颿泊江渚，岁晚风雨频。
愿言添衣裘，寒阴能薄人。

西郊梅花矜绝艳，走马独来看不厌。
似羞流落蒙市尘，寜堕荒寒傍茆店。
翛然自是世外人，过去生中差一念。
浅颦常鄙桃李学，独立不容莺蝶觇。
山矾水仙晚角出，大是春秋吴楚僭。
余花岂无好颜色，病在一俗无由砭。
朱栏玉砌渠有命，断桥流水君何欠。
嗟余相与颇同调，身客剑南家在剡。
凄凉万里归无日，萧飒二毛衰有渐。
尚能作意晚相从，烂醉不辞杯潋滟。

泰山可为砺，东海可扬尘。
惟有壮士志，死生要一伸。
我梦神君自天下，威仪奕奕难具陈。
飞龙驾车不用马，诃前殿后皆鬼神。
奇形诡状密如鱼鳞，{角戢}{角戢}𫜰𫜰争扶车轮。
黑纛白旄其来无垠，黄雾紫氛合散轮囷。
考录魑魅号呼吟呻，约束蛟螭夭矫服驯。
后车百两载美人，巾褠鲜丽工笑颦。
金尊翠杓溢芳醇，琵琶箜篌饰怪珍。
世间局促常悲辛，神君欢乐千万春。
呜呼生不封侯死庙食，丈夫岂得抱志长黙黙。

春色初回杜若洲，佳人又典鹔鹴裘。
八千里外狂渔父，五百年前旧酒楼。
渡口远山颦翠黛，天边新月挂琼钩。
回头笑向红尘说，也有闲愁到此不。

邯郸梦事岂关身，未熟黄粱迹已陈。
输与乌衣老铃下，日中睡觉一颦伸。

我是仙蓬旧主人，一生常得自由身。
退归自合称山长，变化犹应侍帝晨。
得酒不妨开口笑，学人难作捧心颦。
尘中且复随缘住，又见湖边草木新。

玉妃谪人世，乃在流水村。
天风吹婵娟，飘堕寂莫滨。
芳心怨命薄，玉色凄路尘。
佳人来无期，日暮多碧云。
溪声为咽绝，月亦低微颦。
相逢倦游子，一笑不复珍。
脉脉问不语，亭亭意弥真。
要我冰雪句，招此欲断魂。
苏仙上宾天，妙意终难陈。
璿柄忽倾堕，晓岚愁翠昏。

芍药有国色，酴醿乃天香。
二妙绝世立，百草为不芳。
先生绝俗姿，风味本无双。
年来悟结习，欲试安心方。
天魔巧伺便，作计回刚肠。
多情开此花，艳绝温柔乡。
道人为一笑，正尔未易忘。
呼童葺荷芷，择胜开轩窗。
啼鶑不愁思，游蜂亦猖狂。
百年颦呻顷，共此过隙光。
朝为春条绿，暮为秋叶黄。
把玩尚无几，况以忧愁妨。
愿言秉烛游，迨此春宵长。

弯环楼前月，掩抑楼上人。
人月不得语，相看两凝颦。
西窗回纹机，织遍锦字春。
聊可自持玩，何由将寄君。

牙樯罨画橹，摇漾三湘浦。
佳人翔绿裾，含颦为谁舞。
拳拳新荷叶，愁绝烟水暮。
风云忽飘荡，隠约闻箫鼓。

先生有道抗浮云，拄颊看山意最真。
霜鬓不堪痟首疾，翠蛾常作捧心颦。
官如斯立蓝田小，家似渊明栗里贫。
俯仰别来蓂荚换，衹今谁与话情亲。

山前壁如削，山后崖复断。
向吾达陇首，如海到彼岸。
那知下岭处，栗甚履冰战。
牵前带相挽，缒后衣尽绽。
健倒辄寻丈，徐行厪分寸。
上疑缘竹竿，下剧滚金弹。
岂惟蛇退舍，飞鸟望崖反。
稍喜一径平，犹有千石乱。
仍逢新烧畬，约略似耕畔。
心知人境近，颦末百忧散。
山民茆数把，鬼质犊子健。
腰镵走迎客，再拜复三叹。
谓匪人所蹊，官来定何干。
傥为饥火驱，平地岂无饭。
意者官事迫，如马就羁绊。
我乃不能答，付以一笑粲。

柳颦梅笑各相恼，诗债棋雠俱见寻。
莫道幽居无一事，春来风物总关心。

岁复当生次，星临本命辰。
四人同丙午，初度再庚寅。
长狄名犹记，沙随会若新。
童心仍竹马，暮境忽蒲轮。
镜里全成老，尊前略似春。
三年归汶上，千日卧漳滨。
刚长交新泰，阴消脱旧屯。
网蛛萦药裹，窦犬吠医人。
窗下乌皮几，田间紫领巾。
鲵渊方止水，鲲海任扬尘。
波匿观河见，维摩示病身。
颦端还一笑，默识幻中真。

西郊梅花矜绝艳，走马独来看不厌。
似羞流落蒙市尘，宁堕荒寒傍茅店。
翛然自是世外人，过去生中差一念。
浅颦常鄙桃李学，独立不容鶑蝶觇。
山樊水仙晚角出，大是春秋吴楚僭。
余花岂无好颜色，病在一俗无由砭。
朱栏玉砌渠有命，断桥流水君何欠。
嗟予相与颇同调，身客剑南家在剡。
凄凉万里归无日，萧飒二毛衰有渐。
尚能作意晚相从，烂醉不辞杯潋滟。

今晨忽雷雨，天地又发春。
草木閟红绿，生意察已欣。
蛰虫且徐动，余寒未全仁。
先生起裹头，三叹一再颦。
春风吹万物，不吹先生贫。
靖怨一束书，只博两袴尘。
自倚文字工，竟取造物嗔。
小儿在傍笑，笑我浪苦辛。
去年作客子，椒柏羡主人。
在家不差胜，更用愁此身。
先生亦一莞，我不如儿真。
为我满眼酤，不问醨与醇。
杖头日百钱，无钱借诸邻。
不然衣可典，及此花柳新。

山腰轻束一绡云，湖面初颦半蹙痕。
未说湖山佳处在，清晨小出涌金门。

山拆江通万里流，菱花双照茧眉头。
扫除却月横云样，别有颦风蹙雨愁。
明月入波那可捉，长庚伴月本同游。
君看夜夜青天上，渠与姮家分管秋。

传道临春昔丽华，不从陈帝入隋家。
独将亡国千年恨，留下双颦寄岸花。

周家天球祇一只，张家今有双白璧。
前称紫薇后文昌，衙官二陆仆两唐。
金章玉句迭清锵，天孙云机织锦裳。
松心竹节争老苍，冰壶水镜明秋霜。
君不见于湖先生掌纶綍，二典三谟才一笔。
君不见笃素先生立朝端，五臣十乱半武间。
听履星辰践台斗，翻身凤池屈伸肘。
梦入飞云卷雨帘，袖却筑岩作霖手。
滕王阁上唐阿舒，春生秋杀震江湖。
吏部未见张尚书，春生尽有秋杀无。
江西十州百万户，父非姓召母非杜。
也祇周人两句诗，岂弟君子民父母。
又去南徐作好春，落霞秋水亦眉颦。
南徐父老错欣欣，玉皇催渠转鸿钧。

病夫说病诉旁人，它自开眉我自颦。
后有病夫看病句，不须告诉亦沾巾。

忆昔乾道游璧水，君为秀孝侬博士。
逮今嘉泰归青原，侬为州民君刺史。
人生离合风中云，白发相逢有几人。
与君相逢又相别，不待折柳眉先颦。
如君岂弟民父母，春风风人夏雨雨。
忽然一夜飞秋霜，惊杀雁鹜兼豺狼。
政声无翼到天上，玉皇诏君登庙廊。
郎星卿月小借路，金华玉堂即高步。
中兴贤关育凤麟，向来未有秉鸿钧。
祗今丞相破荒了，第一衣钵当传君。

捧檄及偏亲，斑衣聊效颦。
旨甘贫有味，温凊静无尘。
北户足萱草，南风宜棘薪。
版舆多喜色，庶不愧安仁。

轧轧篮舆鉴水滨，水纹如染草如茵。
繁红零落徐娘老，远翠低徊西子颦。
犹及残春追胜赏，不妨余事作诗人。
胸中磊磈须浇洗，未厌伤多酒入唇。

才大文章伯，忠纯社稷臣。
七州锺秀异，孤屿赋精神。
德蕴圭璋润，胸涵海岳春。
麟经频得隽，槐市早称珍。
宿弊时方革，皇纲上正亲。
大廷清问降，空臆谠言陈。
力补严宸衮，深撄睿主鳞。
一元追董相，多诈耻平津。
文擅无双价，胪传第一人。
声华飞宇宙，风采耸簪绅。
贵纸宁堪数，回天仅足伦。
施行均令甲，奖谕见丝纶。
未覆金瓯墨，聊为绿水宾。
爱民如赤子，束吏似生薪。
鉴水书题遍，稽山赋咏频。
却梅清节著，诬狗滞冤伸。
贱子嗟何幸，同年盖宿因。
糟糠聊摄局，山水获联茵。
醇酎容霑醉，新诗许效颦。
独蒙青眼旧，端异白头新。
酬倡几千首，从游殆十旬。
笑谈将契阔，肝胆政轮囷。
帝梦方思说，天民𥩟起莘。
不才虽苦窳，终始愿陶钧。

九五飞龙阐文化，明光亲策穿杨射。
重瞳左右列皋夔，鹄立胪传玉阶下。
乙科首冠持橐门，衣钵家声传子舍。
扶阳一经世青毡，天语褒嘉增宠假。
衣冠盛事耀儒绅，马走牛医皆衒咤。
君才端合连八科，丽藻明玑美无价。
他年落笔中书堂，更分跋烛金銮夜。
诏成速招赞普朝，感动宁须奉天赦。
廼翁东山倾士望，内集风流继诸谢。
买船径度子陵滩，不待琼林霑玉斚。
谓言归心驰寝门，戏彩趋庭及槐夏。
顾我惭称李耳孙，冗散时遭官长骂。
效颦累月漫笞儿，行矣归田老耕稼。

白雪人谁和，朱弦世所轻。
薄才惭吐凤，豪气欲骑鲸。
岂有江山助，应无风雨惊。
雕龙宁可学，刻鹄叹无成。
韵险元非絮，词新敢效颦。
何如一杯水，难比五言城。
七步才空敏，千言敌必勍。
固羞鹤膝病，莫继凤雏清。
徒溢牛腰轴，谁题雁塔名。
清新希庾信，巧律漫阴铿。
鸟过言难补，鱼劳尾自頳。
只忧生白发，有志抚青萍。
伯乐方知骏，锺期善听声。
敢将呕心作，试就屑谈评。

快雪频占瑞，饕风并助豪。
白银天上阙，组练浙江涛。
拓地龙沙远，瞻山群玉高。
齐宫延孟叟，楚些诵离骚。
绝塞绵应折，深闺茧独缫。
半穿东郭履，尽落汉臣旄。
光射埋丰剑，铦藏切玉刀。
月楂迷犯斗，嵌洞漫寻嶆。
禅几巾翻氎，书帷册散绦。
诗盟频败北，酒醵屡逋逃。
客去毡铺坐，梅颦萼尚雕。
圆坛足珪邸，夜猎满弓韬。
阿阁来仪凤，沧溟复断鳌。
三英陪兔苑，五骑聚神皋。
蠖屈深拳跼，龟肠更郁陶。
乌饥声嚄嚄，狐听响溞溞。
渔父拥蓑笠，园公扶桔槔。
翩翾振鹭集，排拶孔鸾翺。
内集诗联谢，回风舞逐曹。
鹄鲜形诮鹜，狐白袖垂羔。
素发瞻商皓，粉袍踵弁髦。
蓝关无去马，剡曲有回舠。
佛刹璎鬘坠，仙庭鹳鹤号。
寂寥闲自适，澹泊喜相遭。
目眩花空委，头童手独搔。
观空翻贝叶，瀹茗侍方袍。
家窭羹忧絮，宾稀釜肯轑。
投人真拱璧，属和秃纤毫。
梦到湖边寺，重寻观里桃。
东郊宜择胜，联骑许追遨。

恰恰鶑簧百啭齐，提壶仍劝醉芳蹊。
曲尘弄日腰肢弱，翠黛凝颦眉妩低。
泉石似寻天竺寺，渔舟引入武陵溪。
少年簇马观游女，勒住金衔不放嘶。

寻梅试欲向江津，冷蕊商量效小颦。
洗雨梳风无那瘦，巡檐索笑为谁春。
西湖苦忆微吟老，庾岭偏愁折寄人。
知有清诗似何逊，可能嚼蜡对横陈。

千林憔悴独含春，笑倚黄昏未识颦。
红小粉疏烟幂幂，影低香远水粼粼。
从教雪路宁愁冷，遮莫茆檐可怕贫。
欲问横枝缘底瘦，似无如有最禁人。

贻牟夙昔但声歌，今见郊园乐事多。
且喜瓯窭符善祷，未须芦菔颦妖娥。
霞觞政自夸真一，香钵何烦问毕罗。
我欲卖刀来学稼，不知还许受廛么。

县尹古子男，今不一钱直。
低摧奉简书，侦伺常屏息。
白简与按章，岁月供弹劾。
当路虽所惧，奸民巧狙击。
吻间售蜂虿，意外变白黑。
防虞莫救过，弥缝或逃谪。
政使有卓鲁，未容置形迹。
云何世难事，君不动声色。
编民翕风移，恶少且心革。
田庐有笑歌，魑魅亦窜匿。
斯人纪仁爱，几磨南山石。
政声懿如此，仅免绳治厄。
诸公蜚鹗书，犯严尚遗力。
安得定海民，为君洒荐墨。
兰台传循吏，采访多失实。
安得定海人，为君秉直笔。
嗟我吏隠者，志在山南北。
身名万金重，如博试此掷。
赖今遗爱地，一一可矜式。
政恐效西子，美颦得嘲剧。
江皋一樽酒，聊挽朝天客。
妙乐喧江浪，清谭倒理窟。
盟言底遽寒，舟驶潮水急。
西望念风义，感叹徒至骨。

八珍较半菽，丰悴岐两端。
志士傃所逢，心泰体亦安。
李侯贫食粥，吾独于此观。
灶妇不余颦，邻券有后还。
颜帖孰嗣之，范叔可胜寒。
破碓砂瓶前，兰佩杂木难。
堂堂五字律，铓锷凛莫干。
不羡侏儒饱，宁追陋巷颜。
挈瓶肯见分，特特扣荆关。
读诗良起予，投匕忘悲叹。

毒痡痛受辛，斩刈憎暴秦。
杜康与仪狄，贼物其罪均。
商毒烈火炎，岐镐方阳春。
秦暴虓虎搏，欧粤无颦呻。
二子起酒祸，古今同湛身。
计实乃鸩葛，适口良甘醇。
文锦覆深阱，病媒鬼之邻。
劋杀不遗迹，辛政犹为仁。
今子知所戒，浮俗岂其伦。
生世千金躯，况复富席珍。

离合定有数，抚事尚忍言。
忆掎枚邹袂，游从如兔园。
堂堂绣衣老，凛凛云锦篇。
繄公笑谭尔，讽玩良超然。
效颦徒区区，睎驾嗟无缘。
登楼漫多感，漂泊类仲宣。
窊石取供醉，孤子真次山。
东望搔白首，不独悲流年。

淮俗日就薄，识者颇借忧。
天变不徒然，旱暵将谁尤。
日来闻见同，比屋声悲愀。
令君不鄙夷，疋马走道周。
似闻疄陇间，蛰蛰霰雨稠。
课功扑燎余，准粟秉庾收。
一毙迺百孳，皂坚肥螟蟊。
服劳岂容已，善后良未谋。
即君论才谞，为邦似求由。
佩兰扈玄蓠，所向多暗投。
世贤刘系宗，芥视东家丘。
方将解倒垂，未遑赋归休。
横前觞深渊，君其万斛舟。
愿天开老眼，一雨洗叹愁。
旄倪饫菽粟，羁罢安田畴。
探丸等和扁，沈疴洒然瘳。
我亦民之一，担石略不留。
遭罹本自致，未敢忘反求。
诗来念贤劳，效颦聊杀羞。
孰视援溺手，不计输几筹。

涛波襄陵尚霖雨，龙伯不省田家苦。
官中出镪瘗流尸，内地之民无宅土。
京邑本根枝外邦，渠侬枵虚闯官仓。
流亡可饱骨可肉，县官仁爱吏慈祥。
古来畏天灾无小，迄令百颦余一笑。
阳愆阴伏谁致此，共说群𪫺投有昊。
一昨雩祷饭不荤，神祠佛屋香炷氲。
霓望朝昏耐跼蹐，风传真赝长纷纭。
我归得同郡人乐，愍农喜雨收奇作。
想摩鲸牙凌浩荡，更穿月胁翔辽邈。
吾邦不熟农告功，溜匙云子行沾侬。
小儿解谢倩人诮，搜镌径欲分吾穷。
乃公拙无尺一召，他日当归有先兆。
耕先耘后计未失，谁谓山林迹如扫。
世人二五不知十，赴争夺场不遗力。
分表营营竟何补，截趾适屦山藏泽。
黄堂诗老民所天，秋来衢路有醉眠。
乐职未赋吾歉然，人言此笔须臞仙。
小草可录寸有长，会从之游据胡床。
蜂腰鹤膝容探汤，借儿茹胾升公堂。

竹君亢宗擅楚墟，一一修耸山泽臞。
风流秀整与世殊，楚俗食息皆尔须。
薪之篱之且籧篨，笲筥箱篚{觚}篮笯。
沟瓦厥祖羹其雏，随索斯获掇诸涂。
今岁麦秋旱岁余，得麦仅足偿官租。
竹君悯农如士夫，着花结实千林俱。
密砌玉粒缀旒珠，株株撷取虽锱铢。
弥顷亘亩无闲株，硙磨蒸炊胜雕胡。
邻里乞索水火如，坐令颦蹙兴歌呼。
野叟好事能分吾，香清而洌甘而腴。
此君行能不一书，此惠及物旋就枯。
摩顶放踵忘其躯，所学无乃墨者徒。
老子苟禄天之隅，袖手无策苏{姰/子}孤，投匕三叹吾惭渠。

江县居人寒食下，少在县中多在野。
哭声不似笑声长，丽服新妆尽游者。
长郊芳草接天绿，我亦行行策罢马。
盍簪命醉岂不怀，卑官出入元无假。
偶来却胜特来好，触处春光可图画。
几日阴寒风用壮，今朝霁景天所借。
趁人胡蝶作团蜚，逐妇鸣鸠数声罢。
夭桃艳杏虽已过，郁李金沙犹未谢。
其余红白争姱嫮，醉态啼妆各潇洒。
颦风笑露頩欲语，半吐梨花最闲雅。
游人几许健倒去，红粉谁家短墙亚。
良辰独醒还自惜，捐佩一樽犹可贳。
餠盘饧箸已寒盟，故人应问花应讶。
对春长作了事痴，不念清欢本无价。
会当从公谢不敏，百罚深杯不辞把。
魏花有约待人归，秉烛酬春期后夜。

春工几时来天涯，人间指顾成豪华。
未叹丹杏无余葩，能事已到桃李花。
东园地胜宾尽嘉，尘边霏屑杯中霞。
将坛令下手一叉，阵势欻变常山蛇。
眉颦肩耸静不哗，诗成笑语还纷拏。
吾侪此乐世莫加，聚蚊金谷何足夸。
但恐儿辈摇齿牙，法士亦复工疵瑕。
君且休矣吾还家，况复高柳翻倦鸦。
径催紫衣巾小车，我亦款段随挥檛。

水豢山肤自土宜，况邀从事到青齐。
宾筵大嚼宁虚口，灶妇深颦想噬脐。
烂醉岂无醒酒鲙，明朝重阅不鸣鸡。
扶头更忆松江晓，旋买鲈鱼薤𢭏虀。

共把离杯柳影边，柳枝如线拂归船。
枝枝似恨人轻别，颦不成眠更可怜。

秋日郊居好，风光属散人。
雍容观物化，潇洒任天真。
菊好芙投老，杨疏柳效颦。
飞翻看两蝶，喜得自由身。

节中期乐事，座上欠嘉宾。
雨帽何妨湿，云山自带颦。
午晴开喜色，归月入怀新。
有菊皆重九，无须更卜辰。

有约惟真率，相忘任主宾。
拒霜方送喜，疏柳不争颦。
近复关原旧，频看邸报新。
吾侪何幸甚，投老得逢辰。

有径望三益，杜门无杂宾。
只逢开口笑，绝胜捧心颦。
一色黄华在，双投白酝新。
速宜相尔汝，元不阔参辰。

富贵如浮云，于我初何有。
转徙浙东西，仅足餬其口。
去年在吴兴，民物犹未阜。
赈荒事方殷，奚暇诗与酒。
今年到东阳，政成不待久。
邂逅遇诗仙，襟抱得细剖。
切磋愧子贡，起予幸鲁叟。
琮琤苍玉佩，关键黄金钮。
拟学西子颦，益愧邻女丑。
赓酬强追逐，要是非敌手。
目短曹刘墙，气轹鲍谢囿。
我如武成策，第可二三取。
山泽多蛇龙，松柏无培𪣻。
缅怀南涧老，斯人骨已朽。
人事真好乖，又假苏台守。
遽辞山水邦，暂缺云龙耦。
酒罢雨沾裾，船开山入牖。
似鹤出樊笼，如鱼脱窠臼。
分袂却关情，鼓棹犹回首。
长篇肯赠我，字字炳星斗。
愿保岁寒心，莫愧金石友。

悠然旅酌夜沉沉，漫想歌眉带浅颦。
兴寄鳞鸿宁有限，诗成珠玉未羞贫。
尚烦潇洒登山屐，聊慰崎岖穷谷民。
已笑割鸡非我事，颇尝栖棘有斯人。

墨绶低回叹陆沉，好山浑作翠眉颦。
我聊尔耳宁违俗，仕有时乎亦为贫。
老去催科非所学，向来凋瘵愧斯民。
整襟再拜栾城像，幸賸残膏丐后人。

宦情元薄且浮沉，抚字劳心祇效颦。
白首论交嗟已晚，青衫捧檄祇缘贫。
简书岂不怀朋友，德意安能及吏民。
误矣折腰成底事，谁欤高枕有闲人。

香虀𢭏就有余辛，细缕初飞白玉鳞。
莫遣佳人频下箸，翠娥深处要人颦。

风雨逢寒食，天公涕亦潸。
柳眉颦绿发，花泪湿朱颜。
贴峤云横水，藏舟雾障湾。
烧痕青已遍，若个子推山。

信乃哙等伍，宏与滔比肩。
飨士未为过，出跨真能贤。
物外体三极，环中无二天。
伤哉千古恨，颦蹙玩陈编。

桃花如美人，静有娇春态。
醉眼奈愁何，多情破新睡。
装成开笑靥，天袅腰支细。
不语傍斜阳，鹄立尘寰外。
烟远锁眉颦，东风羞娬媚。
倏然叹零落，灼灼无穷意。
会访武陵源，一饮流霞味。

艮止危亭欲暮春，湖山江外翠眉颦。
鸟啼夕月清歌扇，花发荒原闹舞裀。
吴老洞迷青草暗，陶公宅古绿萝新。
怀归何日成归计，不忿端居作主人。

男儿多负心，女心良易知。
琴音和且谐，何以得淫思。
文君慕相如，殷勤夜于飞。
不惜鹔鹴裘，愁成远山眉。
茂陵独何事，为颦效东施。
兴言念畴昔，卿红恍如玑。
弹作白头吟，深心写琴诗。
郎听弦上声，妾志终不移。
清商感人情，两意亦以非。
文君获所愿，相如悟沈迷。
宁能已消渴，琴台遂同归。
妾欲理丝桐，丝桐亮以悲。
谓言无终极，当非长别离。

漕河千里流，十日可往返。
风帆昼夜至，子独音问罕。
平生锥画沙，落纸龙蛇满。
不应孟公豪，直作叔夜懒。
岂云附炎热，正恐厌衰散。
交游半鬼箓，老病仅余喘。
久为后辈玩，智与发俱短。
征书子勿怪，炙手借余暖。
向时苏季子，坚操石可转。
迩来亦效颦，烦子更推挽。
并将百篇诗，慰此昏病眼。

两屦下峨岷，旧闻渠可人。
相逢老史族，仍是少公亲。
浊酒能浇月，新诗不负春。
旁观还伎痒，吾亦捧心颦。

力田不罪岁，吾犹识斯人。
气清色坦夷，可畏还可亲。
五年鹿门游，莫辨主与宾。
老屋每下榻，寒庖屡分珍。
人生会合难，朝吴莫燕秦。
忽随湖雁去，坐见江梅春。
沧波与天连，音问何由频。
向来燕居室，萧然淡无尘。
簿书换清谈，叹息生一贫。
新阳革故岁，我复效此颦。
吾人亦何事，政愧祁孔宾。
何时此山南，得与翁并邻。

句法亡来久，诗坛忽有人。
看君哦字苦，胜我食芝新。
国史空遗恨，竿门未识真。
尚须樽酒细，非效捧心颦。

力士能令妃子嗔，长安无复谪仙人。
宫袍却换江东酒，野服终为帝外臣。
孤冢道旁空怨结，两峰烟际自愁颦。
骑鲸捉月知何在，太白光芒夜夜新。

惭愧材非可与言，等闲微籁自鸣天。
井蛙无理祇成闹，里妇空颦岂解妍。
君自平生多与点，谁云一语始知然。
欲伸床下殷勤拜，诗律于今属大贤。

渊明千载人，风节仰孤峭。
岂惟辞督邮，莲社不得召。
书不求甚解，眼高得玄要。
诗亦本无意，但写胸中妙。
齐梁纷众作，嘈杂春禽叫。
稚子候檐隙，文通剧搜绍。
矫矫玉局翁，尚友谢浮漂。
饱吃惠州饭，追和欲同调。
湖山老居士，宏才盍廊庙。
出入官五纪，怀归自年少。
屡赓归来辞，吾行有先兆。
老龙卧林壑，年高德弥邵。
向来批敕手，甘心事耕钓。
筑室据仙居，泉石造深穾。
亭榭望堂皇，蓬莱对圆峤。
涉园日成趣，遇客酒频釂。
岩岩鸾鹤姿，炯炯双眸了。
堕体黜聪明，坐忘乐遗照。
西畴时告春，东皋快舒啸。
襟期古暗合，此事不容诏。
尽和靖节诗，笔走追风骠。
又如裴旻剑，腾空径投鞘。
人生嗜欲深，山林不供烧。
何当从公游，翛然宁荷𦰏。
小子敢言诗，未免事华彯。
西施难效颦，邯郸恐贻笑。
思欲焚旧藁，世味轻咀嚼。
稍寻韦苏州，旁引孟贞曜。
绝去翰墨畦，毋凿浑沌窍。
尚或庶几焉，未暇期速肖。

危楼杰立潭府雄，仰望惊瞿何穹窿。
擎以八柱真良工，恍如木天移海东。
扶栏三级横复纵，八窗交映光玲珑。
更上一层迥不同，历览万象俱空蒙。
东南太白金峩峰，西山千叠青芙蓉。
环遶不断如屏风，平畴弥望禾芃芃。
城郭市井聚螘蜂，烟树高低知几丛。
澄湖一片磨青铜，潮来江涨银在镕。
海匝三垂属提封，四山宽围城在中。
地平楼小望易穷，安得高卧陈元龙。
丽谯公府难从容，二阁均在道佛宫。
江山得助无遗踪，眼前突兀忽此逢。
主人干国成栋隆，鼎彜久书柱石功。
名遂身退兹明农，卜筑深静依高墉。
百间朗朗罗心胸，咄嗟不待鼛鼓冬。
最后奇观凌虚空，窗户未须湿青红。
似闻庐陵周益公，亦作此楼高于崧。
相望落落见两翁，心匠不谋如影从。
我欲效颦意方浓，一朝登眺若发蒙。
不愿侍公饮千锺，不愿舞女纷歌僮。
插架三万牙签重，此身愿为书蠹虫。
不然相陪夕阳舂，与公凭栏送冥鸿。

文箫蹑彩鸾，夜半恐不逮。
山深忽呼名，惊喜不得退。
仙谪无所逃，士贫何可耐。
乃以三生缘，遂为二姓配。
至人与凡夫，伉俪岂其辈。
鬻书以自给，细字如玉碎。
一一存楷法，明珠蔑瑕颣。
初如鹣比翼，久若鱼同队。
终日了韵编，心画亡罣碍。
人间八百本，终古知敬爱。
玉篇尤可珍，何必赠杂佩。
倘邀千黄金，虽贫亦当贷。
摩挲惜见晚，老眼看茫昧。
墨妙饶精神，笔劲含姿态。
次第部居中，盘曲法库内。
九龄美风度，孟博信清裁。
书拙无合作，见此增愧慨。
尤物难久假，雪窗暂相对。
遗踪虽已邈，真迹俨然在。
辄效西子颦，小楷书牍背。

雪寒映湖湖水明，西子淡妆仍浅颦。
不会吴儿底心性，冒寒湖上去寻春。

朝来何事苦颦眉，一客越吟三子归。
河渚徘徊感春草，山斋寂寞背斜晖。
知心古道谁相得，洒泪东风自觉非。
早到茅庐慰孤淡，易爻重待共参微。

良人久在外，想像裁香罗。
放下金粟尺，无言颦翠蛾。

桃花结子杏花落，蛱蝶飞来遶新绿。
胭脂如醉春意浓，嫣然一笑桃杏俗。
蔷薇之露不涴衣，玉颊仿佛生頩姿。
无双国色自爱惜，描貌安用诗人诗。
雨湿东风三月尾，夜寒烧烛照花睡。
索花劝饮干百壶，美人羞死颦眉翠。

荷锄芟草唤畦丁，手拾黄梅遶树行。
结子青青随雨老，开花白白本冰清。
尝新争擘红泥酒，知味谁调玉鼎羹。
齿软眉颦遭弃掷，误从雪里竞欣荣。

右相尝惭呼画师，技痒仍复拈毛锥。
逼真谁作此赝本，亦有妙意生妍姿。
中庭燕坐必主妇，绿云高髻香罗衣。
嫣然嫔妾左右侍，前浴能言丹凤雏。
娉婷及筓女公子，素腕拥项相携扶。
两两为朋四髫龀，乳卢随逐相谐嬉。
掌中看珠二少艾，捧腮却立鸦鬟奴。
屏间拥膝袖玉笋，疑是梦阑颦翠眉。
侧身背面按筝者，冰肌绰约不自持。
床前跪起各姝丽，为儿理发抆涕洟。
有犬斓斑受摩抚，与人习熟无猜疑。
梳妆淡薄服制古，如见永徽贞观时。
若非侯家及主第，人物无此美且都。
荆钗布襦小家妇，生子不如山下麑。

平生山水缘，所阅辄相偶。
寻幽半江浙，领擥如益友。
我闻姑孰下，二梁山对守。
两娥颦黛远，久落诗人手。
今行适未到，梦寐念殊久。
今朝古亭上，四望一无有。
风岚暝四合，云沙涨江口。
渺渺天际间，了不辨妍丑。
登临漫连日，所得竟何取。
嗟予山泽姿，林泉賸奔走。
岁晚忆蛾眉，欲见事还否。
人间遇不遇，难以智力诱。
坠楼人不见，举案情何厚。
何如对此山，远拂双眉柳。
风樯明日上，相期后牛首。
天浄楚江寒，黄昏一杯酒。

两峰如长喉，有石鲠其内。
千金随侯珠，磊落见微颣。
何言西子美，捧心作颦态。
夷齐立着肩，欲间使分背。
小亏或大全，知恶及真爱。
堂堂老充国，荒寻得幽对。
朝夕与山语，俯仰弥三载。
谓我知子心，茅塞厌荟薱。
有美玉于斯，雕琢那可废。
芝兰生当户，虽芳亦芟刈。
邑有从事贤，闻之重慷慨。
太清点浮云，谁令久滓秽。
指挥俄顷间，急雨破春块。
开豁喜新辟，偪仄忘旧碍。
得非神禹手，勇凿耻不逮。
又如持金篦，刮膜生美睐。
渠言农去草，见恶佩前诲。
主人吟古风，格调剧清裁。
我评此章句，真是杜陵辈。
入蜀脚未定，欲掷石笋退。
火与金水同，其石为铄焠。
劝君莫放手，玉石恐俱碎。
累然颈下瘿，割之命随溃。
此石幸胜之，此举君勿再。
姑置毋多谈，俱想增胜槩。
会当携酒去，物理剖茫昧。
此邦刘知道，光焰文章在。
今将清风峡，与岩传百代。

造物鼎新开画图，江蟠前后山负隅。
一尘不动鸥出没，万变无心云卷舒。
主人倚坐扶栏立，太清之气交相袭。
风烟席上骨毛醒，文字场中星斗湿。
说诗迁史功日新，江山怪见无精神。
笔头收拾珠玉去，夔为酸鼻河伯颦。
填胸自有真潇洒，沃眼更何须外假。
景饶眼饱欲著书，书成勿示斲轮者。

君气如雕不受韝，君才如骏不受辀。
摩天历块少自许，臣视文潜雌少游。
场屋小铦大还钝，掇第未酬方叔愿。
二炊无日足斗升，一掷有时轻百万。
买臣一出今几时，非取富贵誓不归。
倚庐固秃孟母发，织锦更颦文君眉。
凤雏知我君之友，相属逢君试相叩。
岂有五年山上山，未尝一日口中口。

大协龟{冉龟}兆，新成马鬣封。
雨余生乱草，霜后拱孤松。
泣酹春秋酒，颦撞旦暮钟。
若无翁仲在，谁鉴答恩胸。

落在京华九陌尘，镜中无日不眉颦。
未论妻子其如母，不奈秋冬况复春。
馁食且将蔬作肉，寒炊宁免桂为薪。
余无可献逐贫赋，寄与知音旧主人。

往年休叹去骎骎，只数今年且十旬。
稚绿已争欺旭暑，老红犹强护畸春。
水平似面因风皱，山远如眉得雨颦。
物态到前长是笑，不知物态总关身。

五公稷契益皋夔，朝迹才安辄复危。
始信君非雠格处，皆缘国是有摇时。
高山日矫行人首，乔木时颦故老眉。
莫道落南非美事，也多添得永州碑。

置身松下莫忘尘，况在松之上置身。
荒垒中盘平卧斗，澄江外抱曲拖绅。
春熙天色如初醉，烟肃山容若半颦。
晋郡犹余晋时事，幽人疑是避秦人。

浙峰既有飞来者，菱石能无取去人。
来去傥然均一理，欧公何苦把眉颦。

风声富贵每多偏，造物于公独俾全。
笑我效颦忘露丑，不知学步返难前。
侏儒自合奉囊粟，卫尉何曾直一钱。
我地有饥能任耻，熟闻高义薄云天。

百里更题舆，才分刺史符。
循良重他选，途辙讵常拘。
不但治文牍，要令歌袴襦。
戚休颦笑里，无或谓民愚。

陇麦茁尚短，畦蔬裁未匀。
既饥还苦馑，度腊复当春。
往者虽深念，天乎本至仁。
忽来风不断，遂俾雪无垠。
摵摵初兼霰，霏霏且蔽尘。
田家欣鼓舞，客子敢颦呻。
破衲深跧夜，生薪急燎晨。
无从漉醅旧，聊且赋诗新。

只道浑无雪，那知待得春。
人情聊自慰，造物信如神。
凶旱拘常数，乾坤本至仁。
麦迟犹可种，米贱况多陈。
问我官居趣，还如宿昔贫。
未能忧簿领，长苦计刍薪。
对此得无感，慨然成久颦。
更闻江左弟，仍困甑中尘。

人情谁不爱飞雪，腊中再见尤奇绝。
对雪吟哦色即空，仙翁洞照无生灭。
既积既消还复飞，且飞且积俄又非。
了然不是坚牢玉，缅怀有感苏公诗。
谁知润泽工夫远，须索诗家为明辨。
香风天上亦飞花，较之穷腊功犹浅。
绿窗怯寒颦翠娥，穷儒忍冻不能歌。
何如制阃贤师帅，賸喜嘉祥重婆娑。
鄮山妆点千岩白，全胜轻花飘细麦。
气和之应非偶然，善政端由老邦伯。

日夜滩声急，相忘不闹人。
儿孙犹弃水，农圃各文身。
眼出平洋豁，眉逢大雨颦。
谿藏山胁里，遶水每逡巡。

至日阳初复，丰年瑞遽臻。
飘飖初未积，散漫忽无垠。
万木青烟灭，千门白昼新。
往来冲更合，高下着何匀。
望好登长榭，平堪走画轮。
马寒毛缩猬，弓劲力添钧。
客醉看成眩，儿娇咀且颦。
虚堂明永夜，高阁照清晨。
树石诗翁对，川原猎骑陈。
冻狐迷旧穴，饥雀噪空囷。
此土偏宜稼，而予滥长人。
应须待和暖，载酒共行春。

洪宋区夏广，恢张际四维。
狂孽久不耸，民物含春熙。
耆稚适所尚，游泳光华时。
遽然摄提岁，南獠掠边陲。
予因叩村叟，此事曷如斯。
初似却人问，未语先涕垂。
收涕谢客问，为客陈始基。
抚水有上源，水浅山崄巇。
生民三千室，聚此天一涯。
狠勇复轻脱，性若鹿与麋。
男夫不耕凿，刀兵动相随。
宜融两境上，杀人取其赀。
因斯久久来，此寇易为羁。
鼠窃及蚁聚，近里焉敢窥。
势亦不久住，官军来即驰。
景德祥符后，时移事亦移。
四辅哲且善，天子仁又慈。
将军称招安，兵非羽林儿。
龙江一牧拙，逻骑材亦非。
威惠不兼济，徒以官力欺。
智略仍复短，从此难羁縻。
引兵卸甲岭，部阵自参差。
锋镝殊未接，士卒心先离。
奔走六吏死，明知国挫威。
自兹贼声震，直寇融州湄。
县宇及民庐，毁荡先孑遗。
利镞淬诸毒，中肤无药医。
长刀断人股，横尸满通逵。
妇人及孳产，驱负足始归。
堂堂过城戍，何人也正窥。
外计削奏疏，一一闻宸闱。
赫尔天斯怒，选将兴王师。
精甲二万余，猛毅如虎貔。
劔戟凛秋霜，旌棨闪朝曦。
八营与七萃，岂得多于兹。
外统三路进，小敌胡能为。
前驱已压境，后军犹未知。
逶迤至蛮域，但见空稻畦。
搜罗一月余，不战师自罢。
荷戈莫言苦，负粮深可悲。
哀哉都督邮，无辜遭屠糜。
哓咋计不出，还出招安辞。
半降半坐拒，蛮意犹狐疑。
厚以缯锦赠，狙心诈为卑。
戎帐草草起，贼戈蹑背挥。
我聆老叟言，不觉颦双眉。
吮毫兼叠简，占作南獠诗。
愿值采诗官，一敷于彤墀。

今辰天宇佳，风光宛如春。
园庐岂不乐，景熟兴未伸。
与客策蹇馿，城东访幽人。
幽人本非约，意往随清真。
市小度啁哳，秋郊迥无尘。
枫林缬居前，蔬畦翠横陈。
烟浓山愈淡，徐步望更新。
田翁出荆扉，笑揖似所亲。
坐对俱不疑，一榻三乌巾。
胸中绝城堑，眼界空越秦。
纷纷痴浊世，等别生颦嗔。
青旗正飘摇，小店恰与邻。
相邀开缥瓮，橙梨共珍醇。
悠然会陶然，此适属隠沦。
我家幸匪远，要办来常频。
平桥指归途，野啭依丛筠。

我生好奇难比论，流水古木期终身。
卜居城隅易得趣，窗户日与青山亲。
出门陂湖旧湮涸，连岁乃尔成奫沦。
结亭据要虽屡赏，物景尚厌非清真。
商飚入序才两夕，猛雨尽洗炎歊尘。
今晨已复暑不奈，挥汗几欲捐衣巾。
晚风引履到云镜，萧爽意象生无垠。
须臾从地出伟观，光洁万丈推冰轮。
波明上下互发越，弥望但怪镕黄银。
烟芦窣飒杂虫响，渔艇隠约收丝缗。
人生何用计俗眼，强起口笑胜眉颦。
急倾巨盏叫李白，今古不问交精神。
相随拟造广寒阙，共醉更住三千春。

家学今三世，儒流甫七人。
生涯元窭悴，存没几酸辛。
父干真吾责，孙枝见汝新。
提携从总丱，成长及冠巾。
幸有源流正，应先器质醇。
绪余虽耳染，缘饰匪天真。
黄卷心怀古，青灯坐达晨。
定无钱使鬼，当见笔如神。
科目诚沿袭，朝家重选抡。
桂分清夜月，花趁曲江春。
此日云霄路，他年柱石臣。
成功期济世，私喜固荣亲。
俗薄堪长笑，才轻不自珍。
胮肛夸小技，屑窣较微尘。
努力初濡翰，驰心谨问津。
利名卑汲汲，教诲实谆谆。
莫滥齐庭吹，空惭越里颦。
裁诗不尽意，持付合书绅。

路岐引人不作长，野梅官柳禅风光。
看山看水入诗眼，岁月不觉须眉苍。
请从丈人开肺肠，身非石人忘故乡。
五年江湖枕书睡，梦随南云落翁堂。
亦知行坐歌白头，池南隠几浴凫双。
鳏孤肯复有羁旅，石塘破寺魂悲凉。
毛锥不补万事裂，存者各在天一方。
善和里第知几易，辽东城郭空相望。
平生何用酷似舅，政似嫫母颦施嫱。
儿时拊头祝文章，祇今未入崔蔡行。
三年一书愿见贳，骨肉满县愁难当。
屋头荼{艹縻}定过墙，满窗日色文书香。
眼前欠甥颇念否，我亦口挂蚝山旁。
烦将归意作泉下，小待锦衣漫俗妆。

凉飔动空谷，振我庭树枝。
鲜荣忽颦蹙，颜色惨不怡。
节序一如此，明当戒裘衣。
寒虫劝机杼，敦迫不贷时。
汝意固可尚，我机坐无丝。

红紫有偏尚，桂花总宜人。
蜡雪明孤斟，绛雪娇小颦。
可怜爱花人，两屐穿秋云。
怀人小山作，寄愁中书君。
向来鹫岭诗，政坐书檄嗔。
月中落桂子，习气知几尘。
潘郎桃李姿，颇亦尊所闻。
提携风露前，缕衣深绀裙。

雪后天正碧，须臾白龙鳞。
暮寒急归鸟，新月生微颦。
帝居时节正，物肃天地仁。
黄旗在何方，指画分星辰。
拊拦发浩叹，肝胆空轮囷。
儿女顾我笑，微霜湿衣巾。

空山寻桂树，折香思故人。
故人隔秋水，一望一回颦。
南山北山路，载花如行云。
阑干望双桨，秾枝储待君。
西泠荫歌舞，夜夜明月嗔。
弃捐頳玉佩，香尽作秋尘。
楚调秋更苦，寂寥无复闻。
来吟绿丛下，凉风吹练裙。

已废诗坛罢酒兵，更无余力敌分阴。
两章句好惊霏屑，千里神交信断金。
如弈棋然随手著，效颦眉亦撚须吟。
不图病客甘投老，敢与诗人作赏音。

防秋才过又防春，帅守忧边笑亦颦。
五马去循江路稳，一帆回带雨潮新。
知兵儒将功无敌，有道诸侯守在邻。
筹胜名楼瞻手泽，阿翁世业肯沉沦。

小哀洲北渚云边，二女明装共俨然。
野庙向江空寂寂，古碑无字草芊芊。
东风近墓吹芳芷，落日深山哭杜鹃。
犹似含颦望巡狩，九疑凝黛隔湘川。

暮鼓朝钟外，鼻端消息真。
灵山高溪南，而有彼上人。
祝发岂灭性，趺坐宜忘身。
咄哉露地牛，染净俱一尘。
当年少林立，话头犹许新。
北风吹雨花，缤纷皓如银。
我来试标榜，此境何了因。
无相亦无证，颦伸气方匀。

使华春入梵王宫，仿佛工颦在眼中。
邂逅五湖应自适，纵横七国漫争雄。
一时宾从欢无极，千古兴亡恨莫穷。
空锁灵岩旧踪迹，画船赢得满篙风。

被拥娇寒晓梦春，起来无事翠眉颦。
金瓶拈得双青杏，掐破中心见个人。

双蛾颦翠恨天涯，睡起蜂黄沁脸霞。
燕子日长深院静，东风无力到杨花。

人言蝗有知，我谓蝗无知。
使其果有知，不出昌明时。
傍睨听我言，饮笑辄见嗤。
问之何因尔，却立双颦眉。
甚矣戆且愚，抑非狂则痴。
谅不阅图史，又弗闻书诗。
不知朝廷尊，但习山林卑。
耕稼徒勤劳，理乱慵考稽。
嗟子昧理道，使我繁言辞。
伊昔贞观中，民生皆熙熙。
呻吟化讴歌，文教渐戎夷。
行旅弗赍粮，道路无拾遗。
外则方与虎，内则傅与伊。
腹心颇胜任，股肱良倚毘。
四海同车书，九重垂裳衣。
虞夏相较量，毫发无参差。
善乎魏郑公，惜哉封德彜。
当此全盛际，蝗起夫何为。
初传满郡国，遄复侵京畿。
民瘼副所求，丙夜长怀思。
未旦坐以待，罪己勇不疑。
奋然事吞噬，厥类举族移。
上帝斯下临，捷于声响随。
良苗曾勿伤，凶岁稔不饥。
太仓皆充盈，老瓦相淋漓。
开元天宝间，燮理颇失宜。
虫横加暴残，田穉难支持。
号令速且严，捕逐期毋遗。
氓力日困毙，彼类尤蕃滋。
不能格天心，徒欲徇己私。
设或遇水旱，人力恶乎施。
世变日益下，汤德常巍巍。
盍广成汤心，以为百世师。
上自天子圣，下逮兆庶微。
德合倘可行，力胜勿自欺。
可以弭灾异，可以延贞祺。
我固肃听莹，拳拳其敢辞。
再拜嘉昌言，大明烛冥迷。
仲夏月既望，我适田中归。
趯趯五六辈，出入荒芃茨。
见之辄怵惕，滂然挥涕洟。
小复相与言，胡为乎来兹。
倘尔因我来，伴我食蕨薇。
毋使我稼伤，勿令秋庾亏。
俾其丰粢盛，余则糁藿葵。
谨勿鸠尔类，谨勿增我悲。
尔众易暴寡，我瘠难再肥。
一善倘可穰，众戾幸见归。
天乎弗遐弃，虽死甘如饴。
蝗方蔽天来，容与天云垂。
悠哉翔而集，果适他山飞。
曩闻斯行诸，今者亲见之。
便当如负暄，排云叫天扉。
庶几持一得，或可赞万几。
宣示𫇴荛言，下付百职司。
上宰天下平，连帅阃外威。
郡国其颁行，风俗端可移。
勿谓此道迂，试以诚至推。
推此及四海，贞观何远而。
当法太宗是，毋遂姚崇非。

妃子惊回午枕时，别无名品略因依。
效颦已笑林禽粉，谐俗偏嫌谢豹绯。
碧酒晕朱犹未褪，丹肌痕露欲全晞。
同盟更有红千叶，细剪垂丝纬锦机。

有生分贵足，足患不自知。
知贵得所止，不止盈益亏。
盘磵隠沦友，图史森孙枝。
闲适寿且康，不止将奚为。
卜筑修竹间，养正是用宜。
惟其得所养，自乐颐之时。
初筮得上九，颐道皆备之。
静默战纷华，燕晦观群蜚。
对月喜秋霁，问柳知春归。
鸣鹤闻夜弦，振鹭惊昼棋。
池宽纵鱼乐，机忘悟鸥疑。
幽草时自妍，歌鸟时自窥。
钓则钩可直，艺则芳可移。
酒酣卧花底，不知吾为谁。
起来飞羽觞，万化同熙熙。
药圃雨新霁，徐步观耘耔。
眉津双解颦，心渊平弗欹。
酡颜渥且丹，老鬓秋不萎。
从它自逐逐，舍蔡观朵颐。

踈慵余本性，放旷涵天真。
自疑姑射来，藐然太古淳。
思与老彭游，坐阅冥灵春。
世家守儒业，此志成越秦。
蹭蹬湛世伪，遂与英俊群。
阔步处清禁，迎班趋紫宸。
高议预时事，客气矜要津。
薪火不停焰，风波浩亡垠。
释筈前无的，将车后多尘。
履地弗敢蹐，仰屋徒含颦。
兼济悼迟暮，独善惭隐沦。
沥恳得嘉命，闲曹容病身。
性以浄为体，慵乃德之纯。
融师善知识，中散诚仁邻。
首慵废冠弁，腰慵捐佩绅。
手慵如槁枝，足慵若奇轮。
耳目遗声色，鼻舌忘馨辛。
内乐极委顺，中扃收精神。
大观齐诸物，万化同一均。
祸兮福所倚，名与身孰亲。
何须人林壑，自是逍遥人。

旅食长安城，回遑奔走无停行。
清怀壮抱失素尚，胸中堆积尘土生。
偷闲得至玉峰下，为闻悟真之寺之嘉名。
杖邛赤脚渡蓝水，细流激激心骨清。
仰看苍山高峰旁，白云明灭藏日光。
行人遥指置寺处，正在白云之中央。
逡巡缘栈更险绝，攀萝扪壁随低昂。
朋行咫尺乃相失，已与云雾相翱翔。
时闻啼鸟如吹竹，数步一休还纵目。
行行未知高则危，下视昏烟覆平陆。
满岩佳树尤朴樕，赫赤如霞间浓绿。
是时八月初，路旁已见芬芬菊。
贪奇恋景不知倦，侧睥又复心瑟缩。
神魂飞下大壑幽，定省移时进双足。
寺门高开朝日辉，丹青黯澹唐时屋。
老僧引我周游看，且云白氏子诗乃实录。
此诗畴昔予所闻，殷殷更向碑前读。
按言索像今无复，惟有流泉数道如车辐。
我嫌世累欲暂居，又云此地无留宿。
殿宇之后林莽中，日暮尝有虎豹伏。
凿石龛边崖至深，近有浮屠于此相枨触。
悁心宿忿两不解，一乃颠挤死其谷。
我闻为之久颦蹙，此向期将避烦辱。
不为伤生事，争如平地随流俗。
叹息回头急出山，始觉全躯已为福。

自嗟疏野性，不晓世涂艰。
仰首羡飞鸟，冥心思故山。
刚来投密网，谁复为颦颜。
寄语高安素，今思日往还。

诗人巢雪如住山，巢中所得强得官。
官微不足了𫗴粥，尽日幽寻遣儿读。
舂容大篇辄千字，炼字贵活不贵死。
乡来杜陵有布衣，晚到夔州也如此。
乃今遗藁安在哉，古花囊锦宗文开。
开缄宛见谏议面，只字重哦复三咽。
三咽然后耳有闻目有见，见人捧心颦两眉。
不学施家女，只学唐人诗。
为言诸子将安之，巢空雪明康鼎来。

将军发机阴中的，功如熟稼生螟𫋌。
母仪天下极尊荣，非道得之非所得。
一朝乐去悲相随，霜露既降风凄其。
惸惸吊景将安之，不自为计终奚为。
关中旧约三章法，法当夷宗雠逆节。
况复曾孙诛大臣，项背相望眉不颦。
昭台不隔昭阳路，花落鸟啼春几度。
麟角凤觜皆可煎，惆怅君恩非断弦。

旧赋梅花欲反骚，效颦徒自不偿劳。
未寻处士孤山梦，误得先生一字褒。
剪剪衰兰甘草莽，朣朣华月在林皋。
从来平地神仙脚，咫尺钧衡步武高。

花开更好亭前枝，亭曰更好花更奇。
我犹未到春已到，春不到此将焉归。
千山万山俨环抱，一树两树藏嵚{山/欹}。
晓妆弗受朱粉污，老去自著莓苔衣。
澹交霜髯与苍玉，雅宜茅舍横疏篱。
云英风味有余裕，石鲸鳞甲饶华滋。
恍然罗浮月中见，髿髿绀发森冰肌。
又如大窖冻不死，凛凛素节无瑕疵。
纷纷红紫不解事，与春角逐何迟迟。
待文作兴不足道，凡民碌碌终奚为。
孤芳拔俗千万丈，未暇相与论襟期。
贞姿皓态美无度，幽意独许鲜风知。
悠然凭高一披拂，僧窗处处开晴霏。
窗间跏趺拥风叶，照几碧眸岩电驰。
渊渊方寸湛古井，一沤不动清涟漪。
天香閟此无尽藏，潜于鼻观通几微。
水流山空但自笑，理与神遇端如斯。
乡来孤山水清浅，龟肤鹤膝相参差。
青铜盘屈破香雪，紫铁矫揉骈明玑。
膏肓泉石政为此，冠冕草木今其谁。
天公亦复加靳惜，阔著湖水无边涯。
八篇只遣处士赋，一点不放红尘飞。
是中泉石固深秀，惜欠晴湖山四围。
客如我辈亦不恶，拟赓疏影横斜诗。
后车合改效颦辙，亦若佩弦仍佩韦。

朱实炖空密幄成，曾阴无地暍行人。
风枝雨干雕零后，玉板云英制作新。
传得文章贻后晋，忍随竹帛祸先秦。
西凉叶叶秋声树，学到先生是效颦。

故家骚雅传，翼翼见芳继。
况如孙仲谋，不败乃翁事。
圭残入裒拾，璧断归次第。
自成一家学，忍使只字弃。
若翁喻蜀时，名胜各超诣。
初从汉西京，绵绵振末裔。
相如子云后，经术奋多士。
岿然今陇蜀，渊乎古洙泗。
冯刘振风霆，刘李渺涯涘。
况复有小李，隽永出大胾。
翁来试掉鞅，平地快奔驷。
逸驾相后先，六月乃一税。
渭南问风俗，剑南看形势。
岷峩连蓬婆，风赋达骈俪。
雕镌到微茫，抉剔逮菑翳。
连络数十城，八万四千偈。
彬彬奂文采，烂烂存表制。
分甘成暗投，效颦更拙计。
琼琚报木李，美齐诏当世。
乃今得琼琚，何以答佳惠。

水际楼居入眼新，傍窗横榻款诗人。
早雕杜老双蓬鬓，晚赏徐卿两石麟。
浓绿已摇三丈线，残红恰有一厘春。
闲情直与眉霄壤，也为春归作小颦。

零落茅茨水半扉，媪颦翁蹙小儿啼。
老鸡不管丰凶事，独自将雏树上栖。

尽心如善射，百步中弥亲。
不竞与闲契，尊生为死邻。
关讥千古恨，日计两眉颦。
一卷花严易，心知更几人。

娄庆嘉平白，中春入眼疏。
玄冥疑倒置，古史岂忘书。
冻抑花慵笑，颦嗟柳不舒。
物稀端是瑞，瑞应不宜虚。

劈面东风不肯西，西州客子莫颦眉。
一从四国流言后，直至如今不反吹。

绿叶未幄春正迟，看看雪煖开荼蘼。
丁宁密意谢红药，掎角缓放韶华归。
一芳一菲寻版荡，更无可砥狂澜涨。
惠风迤逦索蒲葵，约束凉薰小相让。
棠梨雨褪燕脂蔫，来禽效颦相后先。
主人朝天未回鞯，软红没屦东华前。
饮湖山绿方颓玉，水遶山围南宕北。
起来却忆故园春，园中四时花木新。
诗人眉苦闲情皱，不怕天知怕天瘦。
遂令真宰妒冥搜，无人不恨古藤州。

锦帆泾浅花如玉，苎罗女儿更明淑。
纤柔擥花映芳脸，绿皱不摇秋湛染。
嫣然闯影一笑新，笑花解笑不解颦。
扁舟五湖一痕月，照见颦吴更颦越。

锦帆泾浅花如玉，苎罗女儿更明淑。
纤柔擥花映芳脸，绿皱不摇秋湛染。
嫣然闯影一笑新，笑花解笑不解颦。
扁舟五湖一痕月，照见颦吴更颦越。

林表焕丹碧，化出一段奇。
乡者未始见，今也其谁为。
金锡来自闽，萍迹才止兹。
跨门怀往昔，视篆恢宏规。
所立志先定，志定山弗移。
苦心忘艰勤，伫思常委蛇。
复道行半天，云影低四垂。
丛玉坐上天，白花水中坻。
两忘深且高，旁列崇与卑。
天人既交际，物我咸熙怡。
殿以舍空王，空王颦两眉。
长恐屋打头，东拄西防堕。
棱层加峭峙，柱础奠仄欹。
雕零古象设，一一皆新之。
琐屑与灭裂，整顿靡孑遗。
凄凉佛前灯，兰膏添满而。
明光号无尽，安知无尽时。
咨尔北山密，尔吾无学儿。
曷如然此灯，千花开不萎。
郁密暝云蔽，浩荡刚风吹。
刚风吹不灭，相配天阳熙。

时髦济济盛经纶，自愧空疏忝字民。
槐下日光忧杲杲，麦秋雨势厌频频。
化工付物难占命，精意回天亦在人。
闭合焚香惟静坐，一回思念一眉颦。

忻逢四老，头白如新。
喙长百尺，鼻重千斤。
眼随青嶂合，眉带野花颦。
迎来送去，以表殷勤。
为何如此，远亲不如近邻。

皇天祐我宋，衮衮生巨人。
正学迈贾董，彤庭亲选抡。
声名喧宇宙，勋业见寅亮。
伟哉吕与李，王陈踵经纶。
文章特余事，德行金玉纯。
文靖有雅量，风云际熙辰。
所以到圣治，唐虞俗再淳。
先生轶前驾，学力欺孟荀。
平生事靖退，墨头自要津。
群小竞狐媚，佳兵媒其身。
挺然出正论，玉色垂大绅。
银台凛风驳，世仰凤与麟。
直道志丘壑，通涂辍枢钧。
岂为一己计，宁牧千里民。
泉山号大郡，氓贾甲七闽。
以宽则容奸，急则鳏寡颦。
先生得其道，三年政和均。
孰疾不得医，孰屈不得伸。
餐药置左右，砂芹不再陈。
建阁储六籍，凿井膏城闉。
巍巍百雉堞，楼橹俄一新。
海壖亦有学，穷邑增廪囷。
百废已具举，一毫不惊尘。
此特以迹言，孰识襟怀春。
下士有一善，不啻连城珍。
斯民有一隠，不啻闻频呻。
遂令无远迩，士民尽归仁。
四海望霖雨，行当趋紫宸。
皋夔踵高躅，岂特诸子伦。
某也未闻道，一官尝苦辛。
蹉跎二纪余，抱志几郁湮。
得宰山水县，低头抚凋贫。
连岁田少收，输殿不见嗔。
顷年有疑狱，口讷愧訚訚。
高明一垂照，三囚脱死濒。
缪政了无术，教条每知遵。
罪戾惧不免，荐扬果何因。
感恩方激切，归辕遽攀轮。
焦桐既蒙盼，寿或柏与椿。
敢不自奋励，冀陪东阁宾。

庆娘颦翠眉，春瘦怯罗衣。
笑问采花蝶，如何成对飞。

忧世心劳鬓易斑，笑颦还与世相关。
秋霜烈日君臣际，和气春风母子闲。
学道期传千载统，献言先办一生闲。
堂堂仰止人何在，独有名如不动山。

莲浴双鸳鸯，梧栖双凤凰。
双舞蝶度墙，双飞燕归梁。
倚栏人颦翠，忍泪心暗伤。
闭户罗帏悄，孤灯耿空房。
欲睡睡未得，独坐理丝簧。
弹吹不成调，征夫天一方。

跃马上宣城，千山翠欲颦。
蕙风轻卷舌，樱雨细沾唇。
柳絮难驱腊，榆钱不买春。
何如浇一斗，烂醉石湖滨。

天机日与物华新，妩绿柔黄触拨人。
精采只消些子雨，腰肢无着许多春。
兴亡萤苑迷楼梦，荣辱孤山曲院尘。
醒眼年来浑看破，万缘分定不须颦。

菀彼烟丝一样新，依然面目我陈人。
只疑大造元无物，岂料深山亦有春。
尽日三眠浑得意，随风万舞不惊尘。
长长短短亭前路，肯与渠侬管笑颦。

白气一抹蚩尤旗，南斗北斗天两垂。
西方荧惑耀芒角，初月吐魄来食之。
去年天象已可骇，今年天象更可疑。
春王正月暨三月，黑气几度摩晨曦。
铜盘亭亭惨且淡，铁钹拍拍合复离。
沙盆贮水静照影，眼乱两日讙童儿。
移时妖氛渐引却，赤光如血铺庭墀。
家无占书矒休咎，但效嫠妇颦双眉。
昨朝忽见邸状报，诏答丞相辞公师。
首言金乌效祥瑞，变我愁蹙成愉怡。
玉堂学士天下选，王治有象非吾欺。
东淮西蜀狗鼠贼，看折尺棰从头笞。

雪水迎风细作鳞，青青又是故园春。
只知和鼎非凡子，岂料升盘有苦人。
还我核来机转熟，寄渠花去意犹新。
侧生底事摇车颊，空作渔阳一点颦。

万斛精神一握身，清吭宛转欲飞尘。
鸡才唱后便知晓，燕未来前先得春。
惊觉海棠休苦睡，提醒杨柳莫空颦。
最怜吉语能相报，麦熟同为鼓腹人。

去年来见公，略以书自陈。
今年来见公，知公意已亲。
一见为我喜，再见为我颦。
温存到风雨，检点及米薪。
会我群玉堂，坐上皆伟人。
欲引野鹤姿，轩昂出京尘。
公自哀其穷，我岂有足珍。
但愿公富贵，何忧我贱贫。
过从两三月，意味十万春。
将非前世缘，更结来生因。
所恨难久留，归理青溪缗。
公亦厌承明，请牧江海滨。
嗟我老于行，东西足悲辛。
那宜种橘柚，幸使守松筠。

晚唐多处士，林亭足娱嬉。
吾乡盛儒冠，何园可栖迟。
贫者有不能，富者有不为。
我穷不出门，出门复坐驰。
此事我所叹，无地容蛟螭。
闻君筑小亭，幽怀正在兹。
况复扁野趣，未见已伸眉。
示我野趣诗一轴，邀我共赋野趣诗。
我思其义浸宏阔，操笔引纸频嗟咨。
古今何人得野趣，野趣不许凡人窥。
见君所赋我已会，赋我所见君勿嗤。
请从大庭栗陆葛天起，一片野趣无高卑。
居不悬金石，出不建旄旗。
衣不绘龙凤，食不罗鼎彜。
人家忘贫亦忘富，邻里何盛仍何衰。
苍颜白发各自足，山围水绕忘所之。
尧舜礼乐民始慕，汤武干戈民始疑。
穷奢极侈到秦汉，沉酣骨髓终陈隋。
遂令举世不复野，村夫俚妇争夸毗。
我观宇宙间，野趣元不移。
散殊零落遍处处，收拾聚集当时时。
多年如客弃不采，一朝有主来如期。
君看上下数千载，不多古迹存余基。
乃知作者岂俗士，后有继者须英奇。
地野背城市，屋野堆茅茨。
草野没荒径，竹野成疏篱。
春野暗桑柘，绿叶一尺肥。
秋野明稼穑，紫穗三尺垂。
禽野不在笼，鱼野不在池。
公卿幸不到，鸡犬亦自如。
使我头得野，散发迎凉飔。
使我脚得野，赤脚濯寒漪。
炉野燃生薪，器野执素瓷。
行野昂老鹤，坐野蹲孤罴。
语野从己出，笑野非他随。
一盂野饭既不缺，一杯野菜尤相宜。
一樽野酒罕俦侣，只可自饭还自酾。
善恶吾不言，祸福吾不为。
黜陟吾不闻，理乱吾不知。
一野万事野，其野不可追。
天地不能野，不合文理争峩巍。
日月不能野，不合照耀光陆离。
昆仑瀛洲不能野，不合琳琅金碧相撑枝。
不知此心孰赋与，一块太朴元不亏。
野于万象不可饰，野于万事不可医。
君不见荷锄历山岂非野，后来袗衣鼓琴大风雅。
荷锄有莘岂非野，后来相汤鸣条金鼓从天下。
荷锄南阳岂非野，要与管仲作同社。
荷锄栗里岂非野，要作荆轲何如者。
嗟此四野人，野趣不获真。
嗟予有野趣，山水长相亲。
动与麋鹿游，静与木石邻。
北方久已失天讨，周王愤起如有神。
羽林铁骑疾风雨，赤帜皂纛摩星辰。
千金日费岂所惮，旱蛇六翼又足颦。
安得邦伯皆结辈，磊落参错急保民。
我有五色线，补衮衮可新。
我有五色石，补天天可春。
野诗不中贵人读，野画不入贵人目。
朝廷不用野人来，自有野云相伴宿。

天知人意喜春娱，故作轻云卷复舒。
风撼花飞铺宴席，雨平沙稳助流车。
蛾颦嫩叶初眠柳，马茁柔椿未荐蔬。
何必笙歌喧坐上，且延欢伯侍香裾。

后皇一念根至仁，地虽南北民吾民。
一二指搐不可信，彼动此应关诸身。
人言犬戎相噬吞，彼蚌鹬耳吾渔人。
大国信誓方重申，时遣升勺苏穷鳞。
有狼其心不我恩，囊书赤白惊严宸，帝曰可矣予其征。
臣某奉诏之淮𣸣，臣某董师留汉滨。
西南忧顾谁其分，我有从橐之亲臣。
时其动静制主宾，自𫔶以外惟将军。
边头赤子方寝薪，旆旌悠悠鸟乌驯。
将军羽扇白纶巾，且将沈静弭放纷。
迩来世道波沄沄，士为欲缚迷天真。
开禧戎首终身焚，未闻先事人有言。
大官一唱和者群，前而和之后云云。
厥今狂猘先狺狺，事势不与开禧伦。
方拯挚兽招饥蚊，此何为者祇自尘。
志士愤惋三军颦，置之不治虎患存。
治之不胜桃虫拼，胜之不尽穷兽奔。
尽矣复与谁为邻，譬诸白黑方交枰。
彼据腹胁吾边唇，养成持势犹不均。
况彼攻夺吾逡巡，局势往往随时新。
不有妙手谁弥纶，人才生世厥有因。
帝赍天假崧降神，一心可以位乾坤。
浮云轩冕何足论，祝公早还要路津。
并包众智资多闻，倡明大义清妖氛。
携持令誉归麒麟，蹇余不能康世屯。
浯溪有石高嶙峋，傥能奔走东郭{夋兔}。

皇帝亲政之初旬，史臣了翁侍严宸。
宜州太守当就国，袖出谏疏前开陈。
炎荒僻在飞燕外，陛下一视同吾仁。
毋云指搐非害事，往往四体为不信。
臣请选侯如中州，更饬肤使时咨询。
但令正身以率下，炎荒虽远畿甸均。
皇帝顾谓汝可往，布宣德意安吾民。
黄君下殿再拜谢，尽以圣训关史臣。
史臣拜手笔之册，以君所闻还赠君。
维今贪竞习成俗，公私已屈忧方新。
纪纲法令不敢知，恃以立国维苍旻。
苍旻茫茫不可问，人情忻戚天笑颦。
愿君体此深长思，便以圣训书诸绅。
心诚求之莫非事，子苟不欲民无贫。

山河两戒南北分，天地一气华戎钧。
譬诸指搐非害事，往往四体为不信。
惟今丑虏相噬吞，人言雪耻兹其辰。
盍驱卞庄刺鬭虎，又嗾庐{犭足}擒狡{夋兔}。
天王仁爱兼南北，犹遣升勺苏穷鳞。
诸公亦复创前误，闭户不肯顾鬭邻。
流移降附莫皇恤，斩艾驱迫如穷麕。
谁知炎炎将及我，事体不与开禧伦。
竟因示弱启狄侮，羽书赤白惊严宸。
天王坐朝色不怡，我非尔畏民吾民。
急从雨中彻桑土，更向火后移突薪。
大官亦复变前说，群而和者非一人。
制书丁宁示招纳，符檄旁午申拊循。
臣某奉诏移江介，臣某董师留汉滨。
西南忧顾谁其宽，即授臣某留川秦。
夫何廷论忽中变，复议保境思和亲。
迅雷烈风仅翻覆，明虹霁日俄逡巡。
敌人揶揄胆满干，志士愤郁齿穿龈。
东由海泗尽襄汉，西起梁沔连房均。
暴骸蹀血蔽原谷，夺险因粮空窖囷。
将军忧恚或自毙，列校偃蹇不可驯。
县征更赋不遗算，郡空少府无余缗。
边头被兵甫属耳，公私已屈忧方新。
静惟人事百罔一，恃以亡恐惟苍旻。
苍旻茫茫君为度，但见咎异来相因。
连年夏旱天无云，江淮湖浙田生尘。
飞蝗排空如羽阵，噍类猥众何诜诜。
僰南山萃陵谷异，后土矹矹如转轮。
春秋二百四十载，地震才五兹何频。
去年东南复告旱，遍以牲币走百神。
太阳朔蚀忽无光，金星昼见亦累旬。
汉沔沸腾地移轴，涪潼湓溢涛翻银。
星文屡变台符坼，阴象较著阳德屯。
外为兵戈为裔夷，内为宫壸为群臣。
天心渝怒有如此，犹以谴告施其仁。
惧而修政庶可弭，恬不知警将仍臻。
且如前年旱蝗日，开道求谏颁明纶。
庭中不鸣自如故，犹有下位人姓陈。
内言椒房之舛令，外及丞相之狎宾。
能如章向触权忌，不效钦永攻上身。
同时六馆之髦彦，陈义固争尤肫肫。
藐如无闻亦异已，宰士忿疾丞相嗔。
彼唐畋铎何物耳，词鄙意佞如吠狺。
外省胡独行其言，公然贱玉而贵瑉。
自时厥后益惩创，遏绝言路忘咨询。
直臣久矣甚弃梗，公道不迪随荒榛。
尝居丞疑转猜忌，稍负望实尤沈沦。
人心所同即天意，四方蹙蹙天亦颦。
公今掉头不肯住，携家归踏西园春。
大贤与国同休戚，宁忍赤子方嚬呻。
我非荷蒉不知磬，拟效执舆来问津。
请赋白驹之孕章，愿公饮酒车无巾。

檐花夜落晓还晴，应为农祥一展颦。
惭愧青裙南亩妇，犁头能得几多春。

建安七子云锦裳，东阿冠珮俨帝傍。
美人依约驻何许，卮言和饰含芳芗。
虎头妙处似痴绝，丹青貌出花边月。
空词无色重徘徊，多态有颦转萧屑。
软风吹香熊耳苍，蘅皋芝田晴翠长。
玉笙飘断牵情梦，羽葆翻开顾影光。
兰钗横峩双凤翥，调高不染巫峰雨。
龙髓生霞谢露铅，蝉衫如水萦金缕。
瀛洲学士老率更，服暗编简谁施嫱。
平生肝肠忽妩媚，神气钩画同飞扬。
阅晋经唐今几昔，光景常鲜日月白。
绍兴天子曾品题，价重珊瑚何翅百。
吾闻商雒神灵居，祗今王会临皇舆。
愿公翊我九畴主，更睹龟呈绿字书。

子规泣诉春山头，芳草连天不尽愁。
紫陌游人在何处，空有颦眉人倚楼。
溪上悠悠棹木兰，溪边落红纷斑斑。
嗟哉片片逐流水，新篁忽长千琅玕。
多少闲愁推不去，欲问春归杳无处。
少年知已负心期，尊酒从今乐事稀。

水面开新皱，山容散宿颦。
松巢猿已识，花径鹿初驯。
云倦随归鸟，风清似故人。
逢迎真不暇，谁作近前嗔。

木杪幽禽巧语新，何时曾记得名因。
样传京兆成双妩，人指渔阳开小颦。
尽称如簧啼白昼，未须对镜学青春。
山中有叟嗒无语，短褐庞眉更笑人。

于赫圆宰，视听自民。
惟圣能飨，非德莫亲。
乃眷炎宋，受命以仁。
十有三叶，涵海毓春。
德厚流光，施及吾君。
历数有归，兆协大横。
性笃孝恭，天纵睿神。
思皇帝统，积累艰勤。
譬彼菑田，是播是耘。
遗大朕躬，曷其敢宁。
嗣训九年，端拱严宸。
权纲复归，如日宣精。
奸𪫺投荒，耆哲扬廷。
与物更始，三载惟寅。
宗祀戒期，历吉中辛。
孚号万方，以肃先庚。
饬我玉币，洁我粢盛。
秋霖淫泆，俄浃六旬。
法宫祗惧，虔祈百灵。
炉沉未烬，如谷应声。
飚籁号起，雾祲敛昏。
凡百执事，肄习彬彬。
戊辰斋居，弥竭精纯。
昧旦盛服，天仗肃陈。
爰趋殊庭，溯瞻九闳。
眷我道祖，凝神窈冥。
濬发灵源，流福无垠。
旋跸清庙，感恻蒿焄。
端冕对越，秉心着存。
暨入祢室，有涕其零。
僾若有见，忾如有闻。
景纬陆离，瑞霭轮囷。
乃备法驾，玉轪金轮。
苍龙载驱，和鸾锵鸣。
黄纛晅昼，翠蕤梢云。
还复斋寝，以须肇禋。
重屋启邃，八牖彻扃。
秸席纯敷，蜡炬交荧。
金石森列，豆笾苾芬。
有雨其{雨/汸}，激电震霆。
先事以戒，升奠而停。
皇心益祗，惕若持盈。
上帝降鉴，富媪式凭。
二后严配，五帝侍轩。
陛级陟降，食饮乐欣。
礼仪既备，廷列九宾。
宣旨辍贺，免御端门。
天降威灵，宁不震惊。
省咎宸扆，肆眚八纮。
相古肆祀，酒冽牡骍。
托物荐忱，惟德之馨。
玉带之图，奉高所营。
盖第圜水，入自昆仑。
辩说踳驳，舛厥本源。
若稽皇祐，裁自帝尊。
合祛参侑，不凟不烦。
维时泰和，穆穆迓衡。
尚劳圣虑，抑加鸿名。
制诏罪己，千古日星。
其在于今，履运艰屯。
经躔错度，水旱洊臻。
寇盗虔刘，公私窭贫。
国论𫐖轕，政条放纷。
所宜急急，补坏支倾。
皇帝明哲，问学日新。
夔夔翼翼，是究是询。
广内九重，方丈八珍。
采翠眩转，尊罍溢醇。
皇情泊然，尧采若颦。
沓来封章，敷列典坟。
旰不遑食，坐或达晨。
虽躬其劬，未凝厥勋。
因飨而思，咎证之频。
天诱帝衷，跻之乾淳。
天启神断，旋乾转坤。
抵龟蔽志，敭号列绅。
若古有训，股肱惟人。
进退以礼，艰哉选抡。
匪余则私，弛弛必更。
皤皤一老，为世重轻。
毋徐其驱，扰我心旌。
奚蠹莫理，奚坠莫撑。
孰枉而陟，孰贤而湮。
孰道之同，而返丘园。
迟汝之来，秉我化钧。
莫莫葛藟，芘其本根。
有来赞祼，麟趾振振。
时庸展亲，金帛脤膰。
慨昔急难，在原脊令。
岂不尔矜，义或夺恩。
盍考故实，以厚人伦。
言路之辟，公论以信。
谁窒其来，岁久积堙。
亦既疏瀹，源清则亨。
毋厌其鲠，而其佞言。
药石我爱，醪醴我醒。
好恶之岐，治忽以分。
民亦劳止，鲂尾其赪。
托之守宰，尔抚尔循。
边以警闻，皇皇算缗。
吏缘为奸，星火急征。
慨彼嘉殖，耗于螣螟。
戢贪禁苛，前令盖申。
祁祁中原，百年荆榛。
天狼耀芒，较昔则狞。
摲我边关，歼我边氓。
汔可小休，亦人之情。
傥得少暇，修其政刑。
毋宁玩愒，以纵鲸吞。
维是四端，急甚救焚。
天何言哉，警戒谆谆。
仁爱之心，与父母均。
皇帝曰咨，尔公尔卿。
其左右我，以经以纶。
鼎雉申儆，中兴有殷。
云汉惧灾，王化复行。
维思无邪，负扆有铭。
敢不参倚，日省吾身。
我阙汝规，毋我逢迎。
渊冰虎尾，始终一诚。
神示神考，宁不我听。
百臣司𫈵，虔恭骏奔。
跪诵祝册，如帝其聆。
式稽周颂，进戒九阍。
敬之敬之，毋圯于成。
海深岳崇，不废涓尘。
图易于艰，渝险而平。
天锡帝寿，如古大椿。
天祚景运，万亿子孙。
臣虽不敏，知力于文。
泚笔以俟，矢歌维清。

凛秋天气佳，令节天赐沐。
客居意莫展，胜赏诺已宿。
风澹湖不波，雾敛山更簇。
画舫厌嚣喧，笋舆恣追逐。
闲寻水乐洞，嵌空韵琴筑。
烟云互吞吐，台馆适凉燠。
非无人力胜，亦自天巧足。
侧步滑青苔，醉面爽飞瀑。
风篁转幽径，龙井鉴寒玉。
默堂定未起，清风谁与续。
四海两仙翁，三生缘契熟。
定知明月夜，屐响答空谷。
归路取名园，移尊屡更仆。
冻雨不成泥，驺骑未须趣。
峨岷渺何在，万里劳远目。
安得天瓢翻，尽把边尘沃。
文昌德宏毅，承旨气肃穆。
温雅奉常卿，忠愤胶庠博。
宫讲静有仪，正字竭忠告。
而我赘其间，自省羞朴樕。
明堂索桴栋，底用采卷曲。
平生邱壑姿，本不耐羁束。
抚事长郁陶，临觞转颦𫖹。
故园俯大江，绕屋艺嘉木。
何以娱岁晚，篱落森杞菊。
糗粮幸有储，那不返耕筑。

风埃曀八表，涛澜浩无涯。
岧峣昆仑峰，高与星纬排。
真人抚元运，太虚以为家。
控辔下碧落，蜚步凌紫霞。
周览兴未已，归憩谁与偕。
乔松抚瑶瑟，偓佺荐琼花。
颦蹙睨尘世，腐鼠纷攫拏。
迢遥五云佩，荡漾八月槎。
我欲往从之，层云不可阶。
素心耿相照，退当三月斋。

泸水清，泸水之清如镜平。
蜀江西来流沄沄，内江胥命如逡巡。
两江合处耸百雉，表里益梓巴夔分，如户有限齿有唇。
云南与夜郎，甫隔东西邻。
山川之险守在人，武侯气焰千古犹长存。
有来范侯人中英，蜀国忠文之子孙，清姿劲气排秋旻。
立朝物望高缙绅，睥睨众醉甘独醒。
乌台纵好羞呈身，十年江海心朝廷。
泸水清，我歌慷慨君试听。
蜀东诸镇泸最重，范侯之来更觉一面如金城。
东军之骄昔所患，南诏之黠那易驯。
我侯方寸澄止水，镇以寡欲抚以诚。
重门严柝夕烽冷，紫逻杂耕膏雨匀。
七年逗遛不得去，边民爱侯有如父母亲。
今年北边羽书急，两川夫调纷苛征。
吏敲门，农辍耕，期限迫星火，顷刻那得停。
黄金弃卖如土贱，楮币翔踊余贯缗。
立谈之顷富作贫，县官忍复规其赢。
五十六州汹汹如浪沸，独有三泸之江清复清。
有客东州来，为我委曲陈。
范侯畴昔澹无累，贯朽之积本为民。
二分官与输一分，一分犹恐民颦呻。
军储籴本仍借给，少待秋熟宽作程，风和日晏江上村。
老醉稚拥争扶迎，吏呼何曾怒目瞠。
只有提壶布谷日日喧晓晴，乐哉三泸之国有如华胥与大庭。
九重天远呼不闻，侯忍弃我归乡枌。
强敌游魂尚三秦，边头何时能撤屯。
帑无羡帛粟空囷，将骄卒惰难使令。
义徒星散自啸聚，往往千百相为群。
秋霖淫溢稼不登，仲冬虺虺雷鼓轰，我心隠思鼻酸辛。
人情玩愒浑不悟，有才空使栖岩扃。
我闻泸民爱侯心不释，祝侯寿考备福如忠文。
侯虽洁身玩泉石，独忍一息忘吾君。
何时玺书自天下，诏侯起家朝紫清。
扶持国论开太平，整顿宇宙驱妖氛。
却学忠文挂冠神武门，笋舆野服归游峨与岷。
杜陵昔览舂陵行，知元使君实国祯。
悠悠千载缺嗣音，击节为侯歌斯文。
泸水清，泸水清，采诗之官今何人，歌成肝胆空轮囷。

鲁壁峄碑远莫睹，艰哉河汉讯鼗鼓。
披荒摸搭不厌多，翻阅端能助稽古。
向来四壁风雨秋，谁遣彯缨群玉府。
终年肮脏甘谪堕，采采蒿菁不盈筥。
岂无蠹简供咀味，竟恨白石费烹煮。
有来剥啄契襟期，明诚无乃同而祖。
千金凑买不知惜，倾囊要我细摩抚。
评书已愧老萧翁，作歌况拟昌黎愈。
临池强自学点{黑南}，效颦宁容避讥侮。
隶画聊从祖逖窥，篆体那与阳冰侣。
拜嘉深恐伤廉甚，赠诗想更用心苦。
担夫争道大娘舞，精思神悟失寒暑。
铦锋未易画锥沙，拱璧暗投等黄土。
羊枣共嗜能几何，圆规宁免龃方矩。
岷峨之阳一茅宇，门无杂宾况市贾。
圆书悔不偕载行，瞻伫崇朝不能俯。
遥怜兵火暗跌荡，守护童仆何不武。
辱君珍赠补阙亡，金薤龙梭粲可数。
我不能舍我灵龟观朵颐，炊烟不动睡味恰与破衲宜。
殷盘周鼎愧君古人以相期，瓠壶呺然问字无一奇。
试烹苦茗能来与我共商略，功名儿戏可须千字淮西碑。

北风眯目涨烟尘，寒勒花容也自颦。
袖手何能供草檄，等闲题遍锦江春。

昨日含愁始送春，今朝又复送行人。
江头杨柳不须折，那与愁眉替得颦。

何用长堤柳，将眉与世颦。

灏气逼星河，佳期匝眼过。
草间闻织急，天上想寒多。
烛里颦挑锦，边头冷枕戈。
终宵弄机杼，柰此月明何。

蚕丛今岁看灯宵，可人只有峡中州。
白帝纶巾隠敌国，胜势蜀尾连吴头。
竹枝歌舞喧城市，春声泛鸥腊浮蚁。
府主山村耕稼心，挈客衔杯聊尔尔。
咿哑蛮唱杂{隆/鼓}冬，老者前导幼者从。
不贪嬉惰乐游冶，只记时序还桑农。
村村蓑笠儿童队，桑上鸡声花底吠。
春归野烧雪初融，日上高峰寒早退。
生意着人人莫知，但见绿草生清凄。
雪戍坐敛荆江北，月华静照峨眉西。
此意洪蒙不可道，张皇恐被春风恼。
酒浇象滪石无言，春不生荣冬不槁。
穿花燕曲弄繁弦，来寻故垒画堂前。
呢喃似与游人语，今宵行乐宁徒然。
得贤千里只须一，大公方寸无他术。
厚地不填无底谷，万流岂涨沧溟溢。
我谈此语费形容，有似樵声个个同。
野蚕作茧自缠缚，拈弄轻丝大巧中。
君不见邻女效颦人爱少，万目睽睽分丑好。

忆在军中为记室，谢公门馆事皆知。
谦卑若妇初嫔日，俭素犹夫未贵时。
病了死生惟点首，晚忧家国每颦眉。
旧人独有任安在，揽涕西风献些词。

两盆去岁共移来，一置雕阑一委苔。
我拙事持令叶瘦，君能调护遣花开。
隶人挑蠹巡千匝，稚子浇泉走几回。
亦欲效颦耘小圃，地荒终恐费栽培。

孤臣去国四经春，迹远安知罪尚新。
蚤亦曾讥秦氏者，晚为与议濮园人。
懒笺光范干时宰，且伴田家赛社神。
醉倒不能愁世事，倩他烟柳替含颦。

借屋城中又一春，桃符万口说清新。
向来曾上庆历颂，老去甘为元祐人。
健论真堪惊谄子，固穷不肯媚钱神。
吾评此士西塘比，后进纷纷谩效颦。

主圣时清万宇春，禽鱼花草各怀新。
如何丹凤楼中手，未作金鸡竿下人。
家有宁馨堪跨灶，囊无阿堵可通神。
客谈江北狼烟息，暂展双眉不用颦。

并驱华毂适通逵，中路安知判两岐。
邪等惟余尤甚者，好官非汝孰为之。
累臣放逐无还理，陛下英明有寤时。
闻向萧山呼渡急，想追前事亦颦眉。

但见两眉颦，何曾一馔珍。
节如僧更苦，家比郡尤贫。
琴鹤均为赘，莼鲈颇切身。
荡山有来雁，莫惜寄声频。

岁晚湖山寄幅巾，浩然不见两眉颦。
看花李益无同伴，顾曲周郎有后身。
厚禄殷勤营葬地，隠君欢喜得吟邻。
看来造物于君厚，判断风光七十春。

贵家选色斛量珠，洗尽铅华绝代无。
老子效颦聊复尔，名昆仑婢作琼奴。

薄薄中单掩塞酥，不知眉黛有愁无。
微颦莫是尝梅子，好事讹为齿痛图。

酿者不沾唇，旁观吸者颦。
翁真堪宰相，妪亦可夫人。

杜曲有攒眉老，汉庭无友辱人。
但看灵妃启齿，不烦里女效颦。

挟弹飞觥迹已陈，赏心事去负芳辰。
数经风雨花尤厄，试说关山柳亦颦。
人到苍皤方觉老，天无红绿不成春。
近来未有池塘梦，谁道先生意尚新。

雨恼颦西子，晴扶睡贵妃。
老夫方入定，为尔一撩诗。

搔白发翁疑是假，对青铜镜认为真。
影形本合成同体，梦觉俄分作二人。
欢至不期开口笑，愁来相对捧心颦。
可怜怛化贪生者，刍狗元身学出神。

物我乖离果孰亲，色空捏合本非真。
金狨马上惭穷相，玉镜台中识幻人。
南北宗禅皆具眼，东西施貌各含颦。
眉间一点元无喜，颊上三毛岂有神。

幪以衣冠类孙叔，被之蓑笠即玄真。
未知这汉为谁子，如客他乡喜故人。
皓白相看双鬓秃，丹青偏写两眉颦。
吾闻四大皆虚假，曾向聃书悟谷神。

齿宿何妨意尚新，向来误认假为真。
漏名左相门首客，占籍愚公谷里人。
上知岂无千虑失，下官惟有两眉颦。
史臣传与颂台谥，未抵杯中物切身。

寡女画眉通好，邻姬捧心效颦。
况有黄金买赋，不羡碧玉嫁人。

效颦可丑张元妹，竞爽宜为束皙兄。

一湾秋月浸香痕，涤尽山前万古尘。
犹记当时老梳洗，淡妆明镜照眉颦。

今年梅雨已淋漓，梅尽多时雨意痴。
漫说池荷能润色，岂知岸柳亦颦眉。
一天黯黮云阴𣨼，六月清凉客子宜。
兀坐小楼香半线，纷纭万事只心知。

菱花泓里炯相亲，久玩还疑假是真。
觌面果为谁氏子，回光须照本来人。
正惭我老羞看影，堪笑渠痴苦效颦。
陶叟但知身有二，当年问答只形神。

把照相看意自亲，是身非幻亦非真。
徘徊似月歌中我，上下如冰梦里人。
喻以不言只见色，愁于何有亦同颦。
本来面目伊谁识，却诧僧繇解写神。

百骸虽在果谁亲，本地风光见是真。
隠几正忘吾与我，开奁忽讶彼何人。
叔敖还许伶优学，西子何如里妇颦。
遥想当年游镜殿，化身千百未为神。

苦惜花能好，晴窗唤起频。
只忧春去早，却要早寻春。
一片飞愁我，千枝艳恼人。
鸣鞭思晓月，化蝶逐香尘。
醉卧狂谁子，吟看睡太真。
每因风雨夜，不寝为渠颦。

吾舅虽潜德，人间两玉人。
眼高俱迈俗，鬓秃共娱亲。
场屋因缘薄，诗书趣味新。
少公谈颇胜，伯氏奕尤神。
门外相过少，樽中自酿醇。
荆花同伴老，竹叶满怀春。
寿秩皆逾七，堂封亦与邻。
赠车伤作梦，华屋怅今颦。
甥老头如雪，山空骨已尘。
前年松下酹，语不尽酸辛。

玉女精神不尚妆，一身尽着雪衣裳。
只应尚有骄春意，浅笑微颦尽断肠。

廼先天皇君，万有七千祀。
迄彼大庭时，封于葛天氏。
邈计几何年，是生余小子。
上清太极公，造道穷天髓。
有晋勾漏侯，炼丹极地肺。
岂曰其云仍，容或有肖似。
阿亡昔吞月，诞日非指李。
少长异强袌，世家得源委。
谁言空桑生，乃嗣白仲理。
少傅仕唐朝，香山号居士。
不曾受衣盂，漫自访根柢。
长是娱林泉，靡复哄都鄙。
光景长如丝，功名大似米。
留情十种仙，托契五穷鬼。
尘埃日以遥，富贵云而已。
允矣躬清明，听之自赞毁。
且非笔不锋，自信文甚绮。
接踵李杜坛，信威屈贾垒。
既而倦钓鳌，何以更呼蟡。
此念轻万锺，所懽在四美。
青帝御山河，东风管红紫。
烟寒绿柳颦，日暖黄鹂喜。
当此醉则歌，悠然起而舞。
槐阴清昼长，蝉噪新声止。
修竹森群贤，瑞莲立万妓。
顿忘蜗蝇心，坐洗笙笛耳。
月色凝冰壶，桂花落金蚁。
风松啸长林，霜雁过寒水。
于心豁然凄，有酒多且旨。
及无蟋蟀吟，渐至芙蓉死。
腊雪飞鹅毛，江梅吐玉蘂。
吟诗三嗅之，对景一莞尔。
亦以寸心坚，于焉百念弛。
往时丱角间，纵步禅关里。
香象截河流，冻蝇透窗纸。
洞搜到户庭，何异丧考妣。
手接秘魔杈，胸当石砮矢。
最初悟苦空，旋复学久视。
虽殊斲雪功，同一标月指。
凿井求丹砂，𣃁云种枸杞。
矧当偷蟠桃，亦欲追𫘧駬。
神授咽日书，帝锡驱雷玺。
那知天可阶，是盖道在迩。
吾生讵已而，君子诚乐只。
回首三十年，如之何也矣。
旧尝习骑射，马鞍谩伤髀。
亦尝习剑击，镡{廛阝}屡𢭏齿。
筹略成无庸，韬钤谁可比。
东方罢奏书，南郭归隠几。
澡虑服参苓，洁身佩兰芷。
然虽羡簪缨，奚若就刀匕。
展也趣清虚，终焉知本始。
顷年事四方，重趼啻万里。
海岳靡不周，风烟莫能纪。
东游衡庐颠，北逮灊皖趾。
南登苍梧脊，西啖青城觜。
云伴金华栖，月依玉笥舣。
罗浮山以南，彭蠡水之涘。
横笛岳阳楼，飞觞金山寺。
武夷猿相呼，委羽鹤久俟。
禹穴郁{氵罗}嶆，秦城就颓靡。
桂林岚光娇，瓯越海气诡。
合皂青崔峨，麻姑翠迤逦。
醉寻张陵孙，走遇许逊婢。
澎浪若山高，浯溪与天峙。
曾樵雁荡中，亦钓太湖底。
所交皆英豪，初不介彼此。
素志骖龙鸾，寒厨赦犬豕。
苦吟思呕心，俗状厌擎跽。
徘述煮笋经，笑补遗民史。
风骚追苏黄，寂寞造陶姒。
饥寒莫荧惑，炼养有凭恃。
余有黄芽田，旦暮举耒耜。
余有白雪蚕，左右置箱篚。
尽使闲姓名，浩然满朝市。
方将山水蒙，毋怪天地否。
颜舜足侪晞，广聃敢肩拟。
但令心以灰，世事尽糠秕。
造物神与游，天公气可使。
伏槽待赏音，焦尾叫知己。
投合辱太玄，舞雩风一唯。
行藏固不同，领略贵有以。
浮海慨槎仙，临风唤月姊。
或疑有个扅，岂谓惟薏苡。
若士乘大鹏，跫音卜嫩蟢。
阴阳诿曰深，血脉微可揣。
畔岸诿曰遐，舟车容可庀。
孤鸦唤晴晖，拱鼠濯清泚。
龟蛇伏剑蟠，鸡犬待鼎舐。
不愁松柏凋，祇畏桑榆徙。
意马息驱驰，心兵遂消弭。
身中玉楼台，赤子处非侈。
身外金埤堄，虎臣治不圮。
畴能弗鸿鹄，而又恋枌梓。
未免畏白圭，{礻是}身蹈廉耻。
非将献黄金，赂天丐福祉。
决之西则西，可以仕则仕。
荷锸死便埋，归园生为诔。
怆神眺高遐，怀宝谨操履。
我往蓬莱山，世人劳所企。

草木从交代，溪山无故新。
更斟些子酒，尚是霎时春。
雨止鶑如怨，花飞柳亦颦。
东皇催上印，生怕子规嗔。

玉壶四榻静无尘，琴上无徽笔有神。
诗债已还休骨瘦，酒冤今醒但眉颦。
清风吹鹤梧桐晓，明月啼猿杨柳春。
见说玉楼新架就，紫皇有诏日来频。

我适越，君适秦。
舟挂越帆犹柳下，马回秦首更江滨。
江滨绿柳多烟颦，岸下碧水生风鳞。
四海交游不易得，一州云月聊相津。
向来君亦何为者，空自红生满袖尘。
君行无遽行，感我思古人。
诗礼谩撩颇牧笑，弓刀自取荀杨嗔。
君不见赵璧生还燕图死，轻肥关心不顾身。
又不见鸿门舞罢已成陈，怒撞玉斗岂无因。
夫谁击笏血朱泚，或者明年贵买臣。
题柱高司马，弃𦈡壮终军。
君去几时回，此别休怆神。
百万呼卢银烛夜，十千买酒玉楼春。

月华飞下海棠枝，楼头春风鼓角悲。
玉杯吸干漏声转，金剑舞罢花影移。
蘂珠仙子笑移烛，唤起苍潭老龙哭。
一片高山流水心，三奏霓裳羽衣曲。
初如古涧寒泉鸣，转入哀猿凄切声。
吟猱撚抹无尽意，似语如愁不可听。
神霄宫中归未得，天上此夕知何夕。
琼楼冷落琪花空，更作胡笳十八拍。
君琴妙甚素所悭，知我知音为我弹。
瑶簪琅珮不易得，渺渺清飚吹广寒。
人间如梦只如此，三万六千一弹指。
蓬莱清浅欲桑田，君亦辍琴我隠几。
为君歌此几操琴，琴不在曲而在心。
半颦如苦万绿缕，一笑不博千黄金。
我琴无徽亦无轸，瓠巴之外余可哂。
指下方尔春露晞，弦中陡觉和风紧。
琴意高远而飘飘，一奏令人万虑消。
凄凉孤月照梧桐，断续夜雨鸣芭蕉。
我琴是谓造化柄，时乎一弹混沌听。
见君曾是蘂珠人，欲君琴与造化并。
昔在神霄莫见君，蘂珠殿上如曾闻。
天上人间已如隔，极目霭霭春空云。

烟颦雨蹙到今朝，嫩火温香破寂寥。
月下饮残千日酒，云间吹断一声箫。

夜来新长水三尺，雨过横流春一溪。
翠柳颦眉花阁泪，乳鶑空对妇鸠啼。

幽人何事苦伤春，春雨无端愁杀人。
不但幽人独愁怨，江头多少柳眉颦。

郎围师阃重王人，朝绩民庸简帝宸。
屈此偏州何小小，伟哉仁牧自肫肫。
下车福十余万户，褒玺期三百六旬。
廉恕公勤持四字，痒疴疾痛切吾身。
显幽一理初开镇，抚字丹心肃告神。
动有发明基学力，略无凝滞见情真。
智常周物能容物，政每近民深得民。
居理家庭培玉植，烛临官吏皎冰轮。
行其无事州闾靖，急所当先夙夜寅。
溪以玉名闻莹洁，岩如日色共晶新。
吟肩峭若灵峰峙，诗骨清于南涧滨。
坐啸中和堂上邃，犹存正始古音淳。
无心云出当年岫，有脚阳生此地春。
不忍一毫伤赤子，了知方寸即苍旻。
邦人镂胆交相语，籴事关心尤至仁。
往者过征罹暴虐，甚而干没启嚣嚚。
炎天陆运枯膏血，累月肩担摧骨筋。
五百里程陪搭斛，四千钱费各沾巾。
农夫搔动征夫苦，行者攫挐居者嗔。
所幸天高常耳下，惟公露祷悉言谆。
一分宽受一分赐，半减谁知半减因。
问谷几何先给直，作舟用济广通津。
听民乐与官为市，如己隠忧眉辄颦。
怨气收声回逸乐，欢谣鼓腹饱轮囷。
时旸时雨孚祈祷，不豫不游忘苦辛。
泉漏有恩详审处，药伤无地不咨询。
昔襦今袴同歌范，万口一辞方借恂。
邦计索程随日了，后来成轨要人遵。
眷怀趣趁周行武，德意难忘召父亲。
将指观风兼畀节，举头近日蚤垂绅。
甘棠蔽芾思留躅，英簜瞻依忍出闉。
倪旄攀辕风解愠，旌旗遮道雨清尘。
筠笼映日成清閟，秧马衔烟布绿茵。
旧治密邻新治壤，徐行便直部行巡。
建台及境虽迎徯，过阙留班定侃訚。
准拟助和商鼎鼐，雍容成道汉丝纶。
职亲地近訏谟密，言听谏行膏泽均。
局面转新棋着定，方书如古药材抡。
公私节用纾民力，勇智合谋恢地垠。
襄汉经营蚕路辟，江淮联络雁臣宾。
年登所至粮栖亩，令信何难楮即缗。
君相简知惟笃实，古今难泯只忠纯。
吾家自有青毡物，时节合参洪化钧。
一州一道推而准，此土此民同所珍。
自揆偶然声气叶，相亲深处髓肌沦。
送行万兔难写尽，歌此以旌良吏循。

寂喧相去几由旬，禽戏何妨小屈伸。
退步自应行步稳，识心安用捧心颦。
又看桃板迎新岁，定是蒲轮访旧人。
粒粒金丹分二百，祝公丈六现金身。

和平堂前列四皓，双松为主双桧宾。
深山大泽不肯住，鞭霆驾雨来重闉。
苍髯梳风音瑟瑟，霜皮凝雪冰粼粼。
静有精神观世变，悄无颜色阿緌绅。
朱幡皂盖几来去，丹楹藻棁方更新。
魏武子孙敦宿好，十八公子忻相亲。
世间灵物妙难测，一气长存天地仁。
巍巍堂下万休戚，左右冷眼时笑颦。
或然一念私欲胜，垂垂二老能相嗔。
起居出入知所敬，愿言共保千千春。

满园桃李正离披，更被狂风作意吹。
长是忧愁初谢处，却须思念未开时。
柰何红艳易消歇，不似青阴少改移。
九十日春都去尽，樽前安忍更颦眉。

人事纷纷积有年，何烦颦蹙向花前。
万般计较头须白，饶了胸中不坦然。

牡丹一株开绝伦，二十四枝娇娥颦。
天下唯洛十分春，邵家独得七八分。

愿君莫爱金花梨，愿君须爱红消梨。
金花红消两般味，一般颜色如烟脂。
红消食之甘如饴，金花食之先颦眉。
似此误人事不少，未食之前宜辨之。

高楼漠漠东风尘，花须落溪生绿云。
艳歌美酒消好春，千金难解青娥颦。
燕鶑语言凤凰意，画空不成天似水。
潮红晕脸浓蛾低，门前采蘩春正迟。

吴苑风光越水春，两山眉里笑颦分。
腹心别有堪忧处，狂杀君王藐不闻。

烟雨斑斓石藓春，坠云谁梦宝花颦。
行人总被虚名误，到得倾城又误人。

积雪久不解，下有希世珍。
志士缊袍间，苦心终不伸。
安得白日光，能照清夜颦。

著破箱中欲嫁衣，翠颦何止只忧葵。
春来偷摘斑斑发，泪湿菱花只自知。

片石邻空掌样平，吴儿曾此御瑶琴。
琴中腔调谁人识，独有颦妃是赏音。

藓石阑干一欠伸，垂杨无力不禁颦。
清明此去几何日，燕子未来谁可人。
病起不知双鬓雪，雨中老却一分春。
西山云卧蕨拳紫，待约溪翁饱食新。

井田变阡陌，万世以罪秦。
商君信苛刻，不过民自民。
汉名反秦火，当与三代邻。
今年田欲方，明年田欲均。
宁知古井田，不为赋税湮。
百亩官所予，无甚富与贫。
所为经界者，要使风俗淳。
岂为横江网，竭不遗一鳞。
乃知三代时，官与民为春。
秦民自生生，官不与笑颦。
孰云汉田制，顾不如秦仁。
秦姑寘勿问，汉已掎摭狺。
谁其起邹叟，重与毕战陈。

宁食三斗尘，不受缓歌双黛颦。
宁食三斗葱，不受急管融春风。
吾二三子相知心，平时比之双南金。
扣门剥啄倒屐出，喜我谓我山水淫。
墙头呼酒意颇急，何以侑之霹雳琴。
太虚为室月为烛，悠然此意无古今。
山空江静夜如水，但见四岸花木深。
大声久不入众听，谁复好古同风襟。
自非我辈但痴坐，哙等之俗难砭针。

尚记年时醉我宾，抽簪起舞坐生春。
谁呼七七逡巡手，重现三三梦幻身。
独乐园中老居士，沉香亭北谪仙人。
吾今望此如蜂蚁，莫怪名花向我颦。

过眼多陈迹，论心只旧时。
艰难几年事，感慨数公诗。
觅句新尤健，谈兵老不衰。
效颦聊尔耳，莫说姓名谁。

行尽湘中一月春，霜髭几欲染缁尘。
山无重数几何路，花不知名俱可人。
午困得茶聊吻润，春愁著柳亦眉颦。
天教早办公家事，乞取身归笠泽滨。

征鞍风软踏香尘，又送斯人南海濒。
纠郡正资宾画重，洗冤须放笔头春。
勉期圣处功夫到，肯学世间儿女颦。
五瘴由心今一洗，笑渠辟瘴嚼人频。

溪摇日色远生光，飞絮随风上下狂。
缬间群花连野发，锦添稚笋满林香。
斜阳落尽千山晚，带月归来一苇航。
老矣追懽非我事，效颦子美访黄娘。

一曲春风已擅场，浅颦低啭更传觞。
令人忆杀香山老，旧日玲珑也姓商。

锦云曾逐好风来，强学娇颦寄雁囘。
鲸浪拍天沧海阔，祇愁无路到蓬莱。

万石家居最，清修却似贫。
赋中前进士，诗里谪仙人。
连疏西湖上，扁舟颖水滨。
一从书乙亥，岁岁两眉颦。

读尽三更雨，凄其万古心。
义霑风赋见，工到柳韦深。
湖海谁同味，乾坤属苦吟。
东家颦亦丑，吾力自难任。

荏苒秋光老，空蒙晓色奇。
霜严雀语涩，风定雁飞迟。
旅思荒烟底，乡心野水涯。
梦归归未得，愁极祗颦眉。

此月才过禊事修，芳辰冉冉逝如流。
牡丹开了寒应尽，燕子归来春又休。
衰鬓难将新绿染，颦眉岂为落红愁。
劳生扰扰何时足，已拟抛家理钓舟。

顺逆人兽心，成败翻覆手。
鬼神不相容，子孙岂能守。
昔者过此门，歌钟会群丑。
今者过此门，阗然已丰蔀。
羞死满院花，颦残数株柳。
空室走鼪鼯，荒池长蝌蚪。
转眼即凄凉，况复百年后。
积衅多自戕，盛德斯可久。
富贵如浮埃，于身竟何有。
为谢高明人，非义慎勿取。

笑俯修栏一欠伸，年来踪迹尚埃尘。
几曾只字商量酒，强把篇诗料理春。
风雨无情鶑口噤，江山有恨柳眉颦。
不知桃李成阴未，我欲行吟避醉人。

移文火急报花神，好趁阳和去问津。
未转头间犹是腊，一弹指顷便为春。
梅先得志求专宠，柳亦趋时愿效颦。
造化但随人事改，几回妆点几回新。

翠眉低拂效宫颦，近水亭台剩得春。
千古渊明扶不起，一枝赠与折腰人。

鬓蝉雕落柳眉颦，惭愧三郎不见嗔。
一病早知尸解去，定无罗袜堕边尘。

人知丑妇丑，不知丑妇妍。
丑妇安乎丑，妇德或可全。
荆钗与布裙，常坐纺织边。
妍妇巧于人，玉貌长娟娟。
妩媚及依阿，万态随方圆。
丑者妍之实，妍者丑之端。
丑者妍之德，妍者丑之贼。
人皆恶其丑，我以丑为则。
人皆爱其妍，我以妍为惑。
丁宁丑妇人，莫效妍妇颦。
欲保丑妇德，莫学妍妇色。
人鉴不可欺，妍丑自明白。

抚字及催科，三年鬓已皤。
公心如日月，浮议任风波。
父老颦眉说，儿童拍掌歌。
归装无一物，空有绿旗多。

三十六风轮，清磨万古人。
军兴山胜市，岁歉富齐贫。
破絮身饶垢，干粮舌费津。
吾生不足问，世事入长颦。

如今事如许，我得强痴顽。
避世贫为福，信天忙亦闲。
乾坤孤注外，风月两颦闲。
賸有游山记，从他野笔删。

坎止流行不在人，人生只合任天真。
无聊句践能兴越，垂死范雎终相秦。
病足不妨登上衮，颦眉休复效东邻。
竹窗悟得穷通理，虽致狸奴许自新。

万镫无复艳端门，一簇星球里域春。
羌调悲酸吹笛社，邨声祥瑞卖饧人。
鬼神亦要民心乐，山谷聊舒世态颦。
最好今宵天上月，安知时事有陈新。

数枝镫火古祠门，妆点山中一哄春。
俚语为求蚕麦福，队游多是布荆人。
强随戏鼓看狂舞，忍听嘶鼙入小颦。
见说九街罗绮地，传呼禁夜令方新。

凛凛霜雪根，拍拍天地仁。
皎皎枝上花，卷舒几冬春。
结实调古鼎，味深薄俗颦。
珍重不尽用，严风护南津。

男生必有室，有室在嗣亲。
家贫或出赘，出赘难为人。
汝今为此行，及此初花春。
粼粼潮迎舟，叶叶风吹巾。
凤云已在眼，不觉生精神。
我方为汝忧，老语因重陈。
其修汝容止，其谨汝吻唇。
门庭勿忘旧，市井勿随新。
沈醉不如醒，饫饱不如贫。
侥幸多非福，欢笑容易颦。
主敬为根本，力学解因循。
贤□□□翁，昔我相面频。
别来五十年，匆匆隔一尘。
谁知有今日，汝得□□□。
□□翁婿洽，义实师生均。
造次莫非教，岁月如去轮。
□□□□□，何此为终身。
留欲副清冰，归欲见老椿。
要须日凛□，□□□□津。

世远太和散，儒门有若人。
沈潜勤汲古，澹静肯妍春。
识到寡轻语，触来无量颦。
渊乎莫澄挠，叔度乃其伦。

三年集贤院，一老远游身。
镫火影相吊，家山眉两颦。
生还空有日，病卧竟无晨。
瞑敛夫何憾，同朝多故人。

风雨潇潇境，山林落落姿。
安贫清似玉，嗜学苦如饴。
世事两颦送，古心诸老知。
家庭多手泽，幸有宁馨儿。

姑苏台下百花洲，解语香魂此旧游。
巧笑已倾吴子国，浅颦又涴范公舟。
湖山四顾无奇骨，五霸俱空等拙谋。
杯酒酹江应自誓，男儿西北有神州。

烽火年来报虏尘，每回回首即长颦。
明眸皓齿今何在，异服殊音不可亲。
几树好花闲白昼，数株残柳不胜春。
狂风落尽深红色，水远山长愁杀人。

纻罗山头浣纱余，酥胸娇拥颦不舒。
高轩直盖填寒闾，东家少妇羞弗如。
越宫选进吴王侧，光照姑苏春夺色。
鸱夷心痛痛更深，亦自颦眉但忧国。

纻罗山头浣纱余，酥胸娇拥颦不舒。
高轩直盖填寒闾，东家少妇羞弗如。
越宫选进吴王侧，光照姑苏春夺色。
鸱夷心痛痛更深，亦自颦眉但忧国。

没弦琴，有遗音。
调高流水，声振缁林。
碧眼黄头争品弄，无端花擘祖师心。
瑞岩素非妙手，效颦弹一曲看。
叮当叮当，绝听子期迷节奏，和云高挂古松阴。

邵子花开二十四，吟诗惊动洛诸公。
我家两株三十枝，欢喜亦与邵子同。
作诗七绝恼正仲，过旬不见回邮筒。
正仲材高气浩博，鄙我琐细无豪雄。
文叔今见小敌怯，八骏岂肯盘蚁封。
再三思索得其意，笑我不知时节异。
洛阳城中天地中，春色花光好天气。
此时高韵一两篇，流出胸中真乐事。
我生初见钱塘春，歌舞西湖早已颦。
如今不见湖山面，鸟歌似哭花为尘。
作诗告人谁为听，当哀而乐非天真。
我谢正仲此意厚，请不吟诗但饮酒。

半面羞藏袂，回头懒向人。
清凉生夜气，冷淡见天真。
此物悭开口，他花怯效颦。
莫嫌容易落，笑罢总成尘。

锦堂得此添春色，金屋从他著丽人。
老佛见之怜且笑，少年休以妄为真。
梵天宝相宜方驾，海岛金沙合效颦。
可是好花多刺手，汉滨游女礼防身。

到家差晚两眉颦，直气轮囷吐未伸。
却恨青山埋骨早，不教眼见洛阳人。

醉骑鹤背堕红尘，镜里常羞一幅巾。
穷达底论身外事，英雄或是眼前人。
岂无散木偏能寿，亦有名花不及春。
三万六千长短日，吟边莫遣两眉颦。

我诗市匠制锥觿，君集王朝粲璧圭。
奇语时常欹枕咏，佳联直欲遍窗题。
猥思驽驾能追骥，终愧东颦敢效西。
赤甲白盐三峡路，无人肯溯浣花溪。

瓣香清晓肃冠绅，户外遥山展翠颦。
瘦影自怜耽醉叟，欢声何限喜晴人。
匆匆节序梅花老，衮衮尘埃世事新。
自有天来至今日，不知芳草几番春。

朝匹吴君暮越臣，一颦何用訾东邻。
阿承丑女五噫妇，似胜苎萝山下人。

九年三见，昔疏未亲。
一日三见，今也何频。
有来者马，于霅之滨。
有柳未絮，时维仲春。
岂无可交，华屋朱轮。
接膝握手，岂无他人。
眷焉陋巷，总是累臣。
孟献忘势，王翰愿邻。
嗟子之意，孔厚且真。
揣我所有，閴无一珍。
英英令节，穆穆良辰。
泛彼清涟，出其阇闉。
和风吹衣，芳露滴巾。
载听其嘤，载采其辛。
乃馔我鲜，乃酌我醇。
我酣子谑，子吟我呻。
我无子阋，子无我颦。
厥月三团，百笑弗嗔。
积潦满道，朝炊无薪。
系鞍于门，致此嘉宾。
我窥子胸，万卷横陈。
目电舌雷，笔圣诗神。
锻以一字，衡之千钧。
吉甫史克，蒙庄灵均。
出其下者，诅楚过秦。
等而上之，清庙生民。
子逾立年，我登七旬。
顾影自怜，髪秃肤皴。
衰颜槁悴，老语谵谆。
送子此谣，肝胆轮囷。
子之家世，凌烟麒麟。
子之爵位，曲逆平津。
我幸未死，山林食贫。
两不相忘，云鸿水鳞。

开禧嘉定擅权臣，地下眉头想更颦。
侂远传衣至亡国，止缘不用读书人。

终日怀人倚翠阑，别长愁觉钏金宽。
颦眉钿叶抛鸳甃，弹泪灯花落凤盘。
梅粉有香供夜雨，柳丝无力受春寒。
阶前拾得相思子，自结罗囊绣合欢。

半日修途适到陈，因思尼父倍伤神。
行囊抖擞幸余半，旅馆萧条苦乏薪。
唤仆买杯苏脚倦，拂尘题句效眉颦。
孤村落日黄昏后，一觉明朝又问津。

坏云覆紫微，疾风卷黄屋。
生灵半涂炭，社稷竟倾覆。
借问谁厉阶，往事具可复。
穆陵握乾符，丁揆覆鼎𫗧。
北兵渡浒黄，沔鄂盛諠讟。
涟海荡为墟，交广骇斡腹。
兀然天柱摇，凛甚国脉蹙。
明诏起臣潜，扶颠秉钧轴。
将帅一奋呼，江汉奏清肃。
维时望公闾，高誉儗方叔。
遄归持相印，景定实初卜。
百寮逆近郊，至尊略边幅。
策勋告庙庭，陈乐备敔柷。
煌煌福华编，传者笔为秃。
焉知事夸毗，欲掩天下目。
得政曾几何，故老尽斥逐。
哀哀杞天崩，度皇继历服。
定策比周召，卜世过郏鄏。
万微委岩廊，十年卧林麓。
金屋贮娉婷，羽觞醉醽醁。
伍符日空虚，郿邬富储蓄。
纷纷轻薄徒，睒眒希自鬻。
荃蕙化为茅，龟玉毁于椟。
怡然谈笑间，祸机已潜伏。
延洪幼冲人，天步冞踖踧。
一朝襄樊破，杀气薄川谷。
折冲亦何为，筹边置机速。
拊御既失宜，奔溃更相属。
含垢护逆俦，况望诛马谡。
沙武倏飞渡，长江俨平陆。
连樯万艨艟，悠悠自回舳。
老夏亦遁逃，竟学龟藏六。
败证剧膏肓，搏手但颦蹙。
仓黄出视师，氛埃眯前纛。
总统付虎臣，窃倚晋郤縠。
丁洲帅前锋，未战兵已衄。
溃卒争倒戈，降将群袒肉。
单骑窜维扬，走险甚奔鹿。
触热赴清漳，就死何觳觫。
蹇予客朱方，沈忧发曲局。
讙传用宜中，厦仆支一木。
奈何张苏刘，猜忌不相睦。
所过皆夺攘，兹事岂颇牧。
借箸资腐庸，授钺逮厮仆。
焦门集战舰，乾坤一掷足。
水陆迷畏途，师丧国逾辱。
区区拒毘陵，曾不事版筑。
驱民入罟擭，骈首遭屠戮。
至今用钺地，天阴闻鬼哭。
苏秀暨湖杭，死生犹转烛。
行成漫旁午，公等真碌碌。
独松守张濡，儿戏鬭蛮触。
信使诡成禽，贾祸几覆族。
三宫泣草莱，万姓呼䓖麹。
疑丞诣高亭，献玺愿臣属。
黼扆释冕旒，羽卫撤弓韣。
广益亟南奔，穷荒寻帝儵。
茕然太母身，垂老歌黄鹄。
彼哉宁馨儿，乘罅叨爵禄。
屈膝同所归，伊谁念王蠋。
江湖数十郡，李赵差可录。
元恶迷是似，万世有余恧。
庭芝困广陵，储亡二年粟。
力战尚可支，而乃事蜗缩。
乙亥仲夏交，北向发一镞。
死伤近七千，从此辍推毂。
浮海未及桴，委身饲蛇蝮。
姜才就葅醢，淮城危破竹。
故国莽丘墟，彼黍何{禾或}{禾或}。
翠华渺焉之，扶桑睇日浴。
魂断曲江春，新蒲为谁绿。
骑鲸事已非，葬鱼势转促。
南纪讫朱厓，一战绝遗躅。
旋闻俘文相，系颈絷燕狱。
又闻陆元枢，抗节死弥笃。
二公风尘中，耿介受命独。
板荡见忠臣，百身竟难赎。
恭惟五季间，永昌应符箓。
一举平泽潞，最后收庸蜀。
文子继文孙，三才归位育。
中更靖康祸，流血洒川渎。
光尧躬再造，艰苦芜蒌粥。
淳熙受内禅，德盛仁亦熟。
宁理度丕承，膏泽多渗漉。
内无褒妲患，外绝安史黩。
戚畹及阉寺，屏气但踡跼。
向非彼权臣，玉食擅威福。
如何磐石固，转移仅一蹴。
凄凉数载间，王侯乏半菽。
九庙翳蒿藜，五陵游豕豰。
向来阛阓地，雨露滋苜蓿。
老我亦何为，穷途困羁束。
愁伤觉衰曳，垢腻忘颒沐。
蛰迹笑桓鲵，窃食愧饥鹜。
安得董狐辈，直笔濡简牍。
诛奸录忠荩，上与麟经续。
海宇今一家，贡赋均四隩。
化日满穷阎，淳风变颓俗。
余生幸未化，刀剑易牛犊。
聊种邵平瓜，且植渊明菊。

莫舞郁轮袍，莫酌金叵罗。
四坐一时静，听我感慨歌。
君不见滔滔易水咸阳路，渐离击筑荆卿舞。
酒杯在手醉不成，八创空遶秦宫柱。
又不见睢阳夜战城欲摧，孤臣骂贼声如雷。
酒不下咽指流血，白羽空射浮图回。
古来志士轻一死，意气相期每如此。
独醒自古欲何为，空留遗恨随流水。
长歌感慨多怆神，不须闻此眉双颦。
直须痛饮乌程酒，与君醉倒蘋华春。

谿上垂垂雨又晴，泪荷颦柳满沙汀。
水声不洗千年恨，山色空余六代青。
感慨有诗怀故国，英雄无泪泣新亭。
孤忠耿耿人谁会，酹酒锺山试乞灵。

当时咏雪句，谁能出其右。
雅人有深致，锦心而绣口。
此事难效颦，画虎恐类狗。

巧梳手欲冰，小颦为寒怯。
有时衿肘露，颇与雪争洁。

谁入山来问野舟，一篙花外渡深流。
小颦风树蹁跹鹤，浅约湍沙浩荡鸥。
湖上有时思洛社，人间何处不滁州。
徘徊才是黄昏候，短笛先催月上楼。

中原昔失御，幽冀不复华。
我朝示仁抚，金币岁屡加。
君恩谨宣道，使才慎推差。
翰林承命行，驱驾绝漠沙。
晨登寒山岭，回望万里家。
劲风搜貂裘，严冰断马挝。
乡心感归雁，塞泪零悲笳。
慷慨属国节，迢递博望槎。
幸古有此贤，庶足开颦嗟。
晴阳展归旗，喜气日以嘉。
入门解征衫，金樽滟流霞。
哀弦间清唱，娇鬟蔚如鸦。
一慰行役劳，期君柳初芽。

胜地名蓝代有人，惟公传得国师真。
苍崖翠壁风流在，杰阁隆楼指顾新。
半死半生排俗世，一颦一笑是家珍。
欲知闻法诸天喜，庭下于今有瑞筠。

青泥坡，一坡高一坡，毒蟒寄穴虎作窠。
风酸日黯云嵯峨，抵死欲上将如何。
上头莫有牡丹紫玉九袴带，黄金千万罗。
高堂阿婆雪皤皤，妻炊扊扅颦翠蛾。
儿懒失学岁月蹉，纵得金玉丧已多。
山禽笑汝汝莫呵，行不上也哥哥。

荡尽吴王醉后春，化为颦笑艳精神。
当胸一点痛得别，直是妖娆恼杀人。

不信夜不晓，哀哀锁暗颦。
铁城蹲败土，锦国涨腥尘。
草泣荒宫雨，花羞哨地春。
少焉开霁色，四望一时新。

天运无情岁事新，大宝虚位孤王春。
昼出衔恤夜梦哭，皇皇五载臣无君。
南望二王未驻跸，北忆三宫犹蒙尘。
祅祲蚀日地轴折，冤气上腾霾苍旻。
百姓茹苦痛彻髓，大事未定焦如焚。
我宁久处遁闷中，遽忍终死为逆民。
大哉父母之遗体，与生俱生仁义身。
天炼精金铸我心，上籀忠孝两字文。
痛忆我君我父母，眼中不识天下人。
不变不变不不变，万挫以死无二心。
醉喝海岳尚翻动，不信不灭犬羊群。
或谓逝水不可复，叱我痴忠空愁颦。
焉知汉绝十八载，光武乃兴舂陵兵。
即此一语断世事，仰面再拜泪如倾。

君不见四明山下寒无粮，九月种麦五月尝。
一春辛苦无别业，日日采藤行远冈。
山深无虎行不畏，老少分山若相避。
忽然遇藤随意斫，手触藤花落如猬。
藤多力困一颦呻，对面闻声不见人。
日昃将来各休息，妻儿懒拂灶中尘。
须臾叩门来海贾，大藤换粮论斛数。
小藤输市亦值钱，籴得官粳甜胜乳。
明朝满意作晨炊，饱饭入山须晚归。
南村种麦空早熟，逐日扃门忍饥哭。

冰雪玲珑汪太中，吟诗十叶有家风。
天寒日暮江东道，逢此颦呻牛口翁。

七闽四海东南曲，自有天地惟篁竹。
无诸曾拥汉入秦，归来依旧蛮夷俗。
未央长乐不诗书，何怪天涯构板屋。
人民稀少禽兽多，云盘雾结成烜燠。
楼船横海未入境，淮南早为愁蛇蝮。
自从居股徙江淮，鸟飞千里惟溪谷。
经历两世至孙氏，始闻种杏匝庐麓。
依然未识孔圣书，徒能使虎为收谷。
异端神怪非正学，但可出野惊麋鹿。
三分南北又几年，匹士单夫无可录。
开元天宝唐欲中，阑干始见盘中蓿。
日南韶石出名公，新罗二士非碌碌。
七闽转海即洙泗，仅有令孜与思勗。
令人不忍读唐书，不胜林壑溪山辱。
天心地气信有时，二三百年渐堪目。
述古大年创发迹，义理文章相接续。
蔡襄风任獬廌司，陈烈气压龙虎伏。
介夫当仁竟不让，了翁守义穷弥笃。
天开道统游杨胡，一气北来若兰馥。
了翁责沈先识程，子容闻风亦知肃。
剑龙化作李延平，道理益明仁益熟。
遂生考亭子朱子，撑拓三才开伭育。
植立纲常鳌戴地，开发蒙昧龙衔烛。
三胡三蔡与五刘，新安建安如一族。
直卿幸作东床客，照耀乾坤两冰玉。
四书才老多有见，楚辞全甫尤能读。
正叔安卿亲闻道，稍后景元亦私淑。
礼书身后得直卿，遗经未了留杨复。
奎宿分野忽在兹，神光秀气相追随。
灯窗眉宇辙不同，金玉满堂珠万斛。
遂令四书满天下，西被东渐出九服。
方将相与作齐鲁，迩来微觉忘梳沐。
贤良文学偶未设，墙角短檠弃何速。
相看一一皆凤麟，相薰渐渐随鸡鹜。
古今最重是习气，圣贤为此多颦蹙。
一落千丈不可回，坚冰都在坤初六。
诗书自古不误人，明经不但为干禄。
聪明才智万景春，家国子孙千百福。
吾言喋喋徒费辞，自昭拱看扶桑浴。

共君一夜话三生，语正投机君又行。
溪柳效颦添别恨，岸花和意送离程。
惊时莫问归巢燕，赠别愁闻求友鶑。
今夜梦中重聚首，鸡声茅店已三更。

道心苦难足，造物冷看人。
铁汉未成就，遗渠妍笑颦。

初晓晴曦为写真，嫣然一笑换千颦。
缘谁青眼终无语，学得黄金不济贫。
生怕蛮腰来习舞，取为蝉翳去瞒人。
无端飞作漫天絮，撩乱东风祇自尘。

羯鼓喧吴越，伤心国破时。
雨阑花洒泪，烟苑柳颦眉。
事去千年速，愁来一死迟。
旧臣相吊后，寒月堕燕支。

春光美于酒，我得醉其淳。
春情浩于海，我得涉其滨。
人生贵适意，何须苦悲颦。
轩轩远游志，恨不穷入垠。
流连虑忘返，岂徒玩芳新。
游子多愒日，志士惟竞辰。
二者孰得失，谁能究其因。
俯仰天壤间，何轻用此身。
骄惰由放逸，美好出艰辛。
此日何足惜，我思古之人。

秦赭凿填石，不受鞭棰考。
零落楚江浒，相峙矗三岛。
穿松得细径，据一陵二小。
奔流浩浩来，五色烂华藻。
至宝地不惜，绝境天所造。
谁言两蛾黛，功夺京兆巧。
终朝对颦蹙，似为今古恼。
然犀矶沉沉，跨鲸月皎皎。
丝纶三千丈，蒙冲百万櫂。
天风吹过梦，多忧只空老。
今者吾与子，所惬在幽讨。
供帐莫匆匆，槃觞从草草。
雅琴鼓一再，领此风日好。
临崖发清啸，倚树或颠倒。
礼存玉帛外，纵弛或一道。
兴极不知归，白鸥破晴昊。

缕缕柔条不奈春，为谁憔悴把眉颦。
年来江上多离别，不信垂杨管得人。

万甲绿未动，棘丛已蓁蓁。
所害虽尚微，剪薙当及辰。
舍锄忽三叹，念尔亦一春。
是中留复难，恻然为之颦。
筑垣俯清池，池上插柳青。
谁能限刍牧，徙之池水滨。
柳吾所甚爱，护柳吾不嗔。
美丑无弃材，位置固在人。
岂特遂物理，亦以成天仁。

我怀陶元亮，早弃彭泽令。
宁甘柴桑饿，不受宋人聘。
晚诗题甲子，绕着义熙正。
得书晋征士，千载论始定。
吾宗佳公子，世禄让千乘。
高眠九思斋，清节故可敬。
寄来停云篇，词与意俱胜。
耿耿好贤心，颇似缁衣郑。
居家未得闲，歉岁讲荒政。
良苗困螟螣，凶暴过枭獍。
闾里不聊生，一髪寄微命。
闭阁忧攒眉，怀哉我同姓。
惜无勋业志，不必频看镜。
吾衰畏残暑，一雨秋意盛。
拏舟溯流归，帆饱风力劲。
田芜且莫问，但恨荒菊径。
明月近中秋，云扫天宇净。
素蛾惜皓髪，把酒呼不应。
何当共携手，尽此南楼兴。
效颦辄捧心，拙句酬佳咏。

曾草华清妙入神，涪翁以后更无人。
捧心终是西施好，里妇何缘辄效颦。

会稽俯伏遣行人，吴国池台日日新。
幕下盟归金甲散，宫中舞罢翠眉颦。
悠悠今古三江水，寂寂英雄一窖尘。
笑问鸱夷身退后，渔商何苦劝齐民。

金谷花开得几春，东风吹逐路傍尘。
蛙鸣私地为官地，燕认新人是故人。
珠履卖钱豪客散，玉钗乘传舞娥颦。
兽环一锁歌钟断，时有鸮声恐四邻。

一点春寒入瓠犀，海棠花下独颦眉。
内厨几日无宣唤，不问君王索荔枝。

妆浅颦深凭绮疏，小郎新拜执金吾。
弦中言语分明怨，裀上腰肢准拟扶。
翠履鸳寒慵鬬草，红牙马暖罢樗蒱。
无人商略心头事，潜向花间卜紫姑。

鸱枭获腐鼠，欢喜同八珍。
凤凰遨千仞，琅然落清音。
事有适相值，枭遂生欢心。
仰首噱一吓，谓凤当见侵。
凤凰睹腐鼠，掩鼻方微颦。
投惠且不纳，奋攫岂所任。
昆仑有竹实，去去不可寻。

慈乌反哺古所称，不闻乳狗能效颦。
鹿坡王氏世吉人，乞得乳狗于良邻。
良邻家贫并日食，狗母长饥骨柴立。
乳狗食竟掉尾归，呕食喂母使母肥。
朝餐归呕暮复续，兽类之中颍考叔。
纷纷养志多缺如，惭愧四足之韩卢。

断矶江上碧嶙峋，漠漠芦花转岸濒。
舟小风微犹胜马，山高石立宛如人。
羡渠钓艇沧波阔，老我征途白髪新。
寂寞蛾眉在天际，远烟青处晚双颦。

青子累累荐几何，眉颦齿软怎消磨。
可怜只识闲滋味，不道酸心事尚多。

九十衰翁七十儿，此时那可两分离。
客乡已是三年别，人世应无百岁期。
春雁北飞频送目，夕阳西下几颦眉。
何如及早成归计，莫待山榴开满枝。

冷日苍山下，相逢笑又颦。
文章已脍炙，名位尚埃尘。
昔见缨尝请，今言雉欲驯。
腥膻满南郡，忍醉解池春。

赤云烧天天欲焚，深堂如炮井如饙。
肴干不食酒具陈，君胡愁嗟念南熏。
主人白羽奇且新，捷逾輠膏机有神。
飞廉舒御旋相奔，晻蔼翕霍娱坐宾。
衣襟飘飘恍凌云，何用御风绝埃尘。
主人顾嗟颜色颦，安得救暍通下民。
羊角扶摇非敢珍，愿使大鹏离隐沦。
上客捧觞起为贺，君宜千年位卿佐。

寒灯不及邻，花艳竞争新。
重叠芝三秀，分明桂半轮。
东风谁变律，芳意自惊春。
流玩堪通夕，长眉莫效颦。

横桥通废岛，华宇出荒榛。
风日逢知已，湖山得主人。
使君如独乐，众庶必深颦。
何以知家给，笙歌满水滨。

江东多果实，橄榄称珍奇。
北人将就酒，食之先颦眉。
皮核苦且涩，历口复弃遗。
良久有回味，始觉甘如饴。
我今何所喻，喻彼忠臣词。
直道逆君耳，斥逐投天涯。
世乱思其言，噬脐焉能追。
寄语采诗者，无轻橄榄诗。

我向商山占断春，风流还似锦江滨。
群花自合知羞耻，莫对西施更学颦。

往时江总宅，近在青溪曲。
井灭非故桐，台倾尚余竹。
池塘三四月，菱蔓芙蕖馥。
蒲柳亦竞时，冥冥一川绿。
方坻最所爱，意谓可穿筑。
欲往无舟梁，长年寄心目。
故人晚得此，心事付草木。
消摇檐宇新，揽结蹊隧熟。
更能适我愿，中水开茆屋。
鬼营诛荒梗，人境扫喧黩。
濠鱼浄留连，海鸟暖追逐。
岂无方外客，于此停高躅。
忆初桑落时，要我岂非夙。
蚕眠忽欲老，一个未言速。
当缘东门水，尚涩南浦舳。
吾庐虽隠翳，赏眺还自足。
横陂受后涧，直堑输前渎。
跳鳞出重锦，舞羽堕软玉。
碧筒递舒卷，紫角联出缩。
千枝孙峄阳，万本毋淇澳。
满门陶令株，弥岸韩侯蔌。
尚复有野物，与公新听瞩。
金钿拥芜菁，翠被敷苜蓿。
虾蟆能作技，科斗似可读。
棂轩俯北渚，花气时度谷。
耘锄聊效颦，缔构行可续。
荒乘傥不倦，一昼敢辞卜。
虽无北海酒，乃有平津肉。
翛翛仙李枝，城市久烦促。
寄声与俱来，荫我台上谷。

溪杏山桃欲占新，高梅放蕊尚娇春。
额黄映日明飞燕，肌粉含风冷太真。
玉笛悲凉吹易散，冰纨生涩画难亲。
争妍喜有君诗在，老我翛然敢效颦。

旧挽青条冉冉新，花迟亦度柳前春。
肌冰绰约如姑射，肤雪参差是太真。
摇落会应伤岁晚，攀翻剩欲寄情亲。
终无驿使传消息，寂寞知谁笑与颦。

雪干云浄见遥岑，南陌芳菲复可寻。
换得千颦为一笑，春风吹柳万黄金。

宿云留暝色，细雨逼残春。
芳树看红湿，垂杨亦翠颦。
高风吹燕翼，定水涨鱼鳞。
渐恐年华改，桃源忆晋人。

双峰秀出两眉弯，翠黛依然监影间。
终日含颦缘底事，祗应长对望夫山。

吾侪客京师，晨夕厌欢聒。
僦舍八九椽，郁溽增烦渴。
有如辙中鱼，𪡋喁不可活。
百鸟趋高门，{走参}{走覃}互挥喝。
论辩苦难裁，气焰欻相夺。
所丧或捐躯，所得未易撮。
我闻江湖间，连山翠如抹。
山下走沧波，山巅富松栝。
凫鸭乱菰蒲，鱼鼋聚坡堨。
世事剧飞电，人生真漂沫。
谁其违乐游，而此卷颦额。
君直秘书阁，日趋黄金闼。
忽思云水行，飘然谁能遏。
朝出都门东，襟胸迥披豁。
放舟下淮楚，天地顿空阔。
莫苦道路难，暑令恍已末。
君看日月疾，俯仰换裘葛。
无谓监州微，孔孟犹短褐。
时来发光华，春阳奋枯枿。
惟君饱才术，流辈服颖脱。
早作归朝期，岂学弦与筈。

送客欲逡巡，方舟{舟义}棹频。
夕阳千嶂外，秋色一江匀。
酒面红烟惨，歌眉翠黛颦。
昔年离别恨，今日并如新。

长江奔来一山裂，两岸崔嵬耸双阙。
石人空老薜萝衣，夜夜孤猿啸寒月。
斯亭谁作名峨嵋，颦翠含愁惜离别。
浮生后会难再得，况复相看头雪白。
停杯执手聊逡巡，画鼓铜钲莫催客。
客行西望紫皇家，紫皇真人驾龙车。
海若驱鲸上金钓，玉女挟春妆宝花。
千官称觞祝天寿，箫韶九成奉肴酒。
青霄阔步随鹓鸾，肯向江头恋杨柳。
杨柳花飞春日迟，登峨嵋兮送君归。

五岁养育恩，一朝随埃尘。
琅琅读书声，在耳犹如新。
哽哽临绝言，唤爷眉屡颦。
永痛卑栖邑，医脉非良真。
微疾遽夭殇，吾家失麒麟。
嗥天天莫知，拊地地不闻。
泪迸睛欲枯，肠断鼻愈辛。
汝卧长夜台，我孤大梦身。
后嗣复谁望，有车已摧轮。
佳雏堕危巢，异芳零短春。
黄泉无白日，青冢多愁云。
哀弦写悲歌，吊汝冥漠魂。

君不见成都画手开十眉，横云却月争新奇。
游人指点小颦处，中有渔阳胡马嘶。
又不见王孙青琐横双碧，肠断浮空远山色。
书生性命何足论，坐费千金买消渴。
尔来丧乱愁天公，谪向君家书砚中。
小窗虚幌相妩媚，令君晓梦生春红。
毘耶居士谈空处，结习已空花不住。
试教天女为磨铅，千偈澜翻无一语。

屋雪号风苦战贫，纸窗迎日稍知春。
正如薝卜林中坐，更对芙蓉城里人。
昨想玉堂空冷彻，谁分银榼送清醇。
海山知有东南角，正看归鸿作小颦。

相如有家山，缥缈在眉绿。
谁云千里远，寄此一颦足。
平生锦绣肠，早岁藜苋腹。
从教四壁空，未遣两峰蹙。
吾今况衰病，义不忘樵牧。
逝将仇池石，归溯岷山渎。
守子不贪宝，完我无瑕玉。
故人诗相戒，妙语予所伏。
一篇独异论，三占从两卜。
君家画可数，天骥纷相逐。
风鬃掠原野，电尾捎涧谷。
君如许相易，是亦我所欲。
今朝安西守，来听阳关曲。
劝我留此峰，他日来不速。

魏王大瓢实五石，种成濩落将安适。
可怜公子持十牛，海上三年竟何得。
先生少负不羁才，从车数到单于台。
天山直欲三箭取，白衣将军何人哉。
夜逢怪石曾饮羽，戏中戟枝何足数。
誓将马革裹尸还，肯学班超苦儿女。
封侯卫霍知几许，老矣先生困羁旅。
酒酣聊复说平生，结袜犹堪一再鼓。
弃书捐剑学万人，纨袴儒冠皆误身。
穷途政似不龟手，与世羞为西子颦。
如今惟有谈天口，云梦胸中吞八九。
世间万事寄黄粱，且与先生说乌有。

九曲堙沦茂苑荒，吴人谁复怨吴王。
莫言故国千秋远，知是仙家几日长。
湖上只夸浮海相，里中休笑效颦娘。
旧时芳径今犹在，但属渔樵自采香。

妖华倾国岂无情，忍复颦眉见越兵。
若使将军犹好色，安能三徙更成名。

头上黄花记别时，樽中渌酒慰清悲。
画船牵挽故不发，红粉留连未遽离。
小雨无端添别泪，遥山有意助颦眉。
十分酒盏从教劝，堆案文书自此辞。

翠箔红窗映大堤，远来清饮叹参差。
盈盈积水东西隔，脉脉幽怀彼此知。
渌酒谩传工破闷，主人何敢怪颦眉。
明朝看月云开未，试与詹家一问龟。

矫矫公孙才不贫，白驹冲雪喜新春。
忽过银阙迷归路，误认瑶台寻故人。
访我不嫌泥正滑，留君深愧酒非醇。
归时九陌铺寒月，清绝空教仆御颦。

颦里从来敢效西，龙门登日尚云泥。
紫垣正掌丝纶美，绛帐初将杖屦携。
红锦未酬青玉案，黄金应护碧纱题。
正堂若许曹参避，愿更虚心问相齐。

笃学谁如子，穷经志亦勤。
干将曾未试，宝气已沈沦。
天远终难问，眉酸谩自颦。
伫瞻兰玉秀，褒及墓中身。

东方早寒雪霜挚，新梨十月已满市。
削成黄蜡圆且长，味甘骨冷体有香。
芳尊命友先众果，百十磊砢升君堂。
赠君玉壶层冰之皎洁，副以金茎皓露之清凉。
奈何拨火取煨栗，梨虽至美或不尝。
颦眉三咽手摩腹，谓此发病为第一，夺之儿口饧止哭。
君不记南方无此物，五更酒渴唤水时，思此千里莫致之。
及今乃以多见贱，南方橘柚东方梨。

日日高楼倚望君，口吟心想跂清尘。
土膏著雨苍葭出，山色凝云翠黛颦。
卑冗一官谁羽翼，异同千状极艰辛。
十分明月迎新守，寸步江村老尽春。

君希元凯才，我异厨顾党。
诛蛮几首级，十指屈其两。
疾风摧桂林，异梦吞卦象。
疲极曳杖归，颦眉有余怏。

潦倒忘衰日，风流袭垫巾。
未能分朽骨，还此挹余尘。
吊古无千载，伤心为一颦。
依稀如到眼，气类信吾人。

蜀葵易过红榴永，鳞鳞莹角波纹冷。
水光汗透玉枕凉，扇影风摇深院静。
无言一向几回颦，品尽么弦竟不匀。
空被梁间偷眼燕，黄蜂元是窃香人。

在昔避世贤，隠居岂自喜。
甘守西山饿，清洗颍阳耳。
一旦事高尚，万古激贪鄙。
孰谓乐山林，便可轻朝市。
窃笑效颦人，不知捧心美。
妄将凡庸姿，敢希明哲轨。
盗此嘉遁名，纷若干时子。
仕途指捷径，矫伪污青史。
圣朝扬仄陋，采录无遐迩。
不遗下体葑，况乃中乡芑。
多士生此时，贫且贱焉耻。
梦自傅岩来，猎从渭滨起。
隠君闻此风，翻然乌可已。
聊为知者道，庶达名庵旨。

张侯温如邹子律，能令阴谷黍生春。
有齐先君之季女，十年择对无可人。
箕帚扫公堂上尘，家风孝友故相亲。
庙中时荐南涧蘋，儿女衣袴得补纫。
两家俱为白头计，察公与人意甚真。
吏能束缚老奸手，要使鳏寡无颦呻。
但回此光还照己，平生倦学皆日新。
我提养生之四印，君家所有更赠君。
百战百胜不如一忍，万言万当不如一默。
无可简择眼界平，不藏秋毫心地直。
我肱三折得此医，自觉两踵生光辉。
团蒲日静鸟吟时，炉薰一炷试观之。

梅残红药迟，此物共春归。
名字因壶酒，风流付枕帏。
坠钿香径草，飘雪浄垣衣。
玉气晴虹发，沉材锯屑霏。
直知多不厌，何忍摘令稀。
常恨金沙学，颦时正可挥。

金玉堂中寂寞人，仙班时得共朝真。
两宫无事安磐石，万国归心有老臣。
家酿可供开口笑，侍儿工作捧心颦。
醉乡乃是安身处，付与升平作幸民。

北客未尝眉自颦，南人夸说齿生津。
磨钱和蜜谁能许，去蒂供盐亦可人。

去年君渡河，枣下实离离。
今年君渡河，剥枣咏豳诗。
直缘恩义重，不惮鞍马疲。
诗书半行李，道路费岁时。
亲交叹存亡，学问访阙遗。
我多后时悔，君亦见事迟。
即此有真意，定非儿女知。
虚名无用处，北斗与南箕。
燕赵游侠子，长安轻薄儿。
狂掉三寸舌，躐登九级墀。
覆手云雨翻，立谈光阴移。
歃血盟父子，指天出肝脾。
从来国器重，见谓骨相奇。
筑岩发梦寐，猎渭非熊螭。
百工改绳墨，一世擅文词。
全人脰肩肩，瓮盎妩且宜。
大槐阴黄庭，女萝绵络之。
昭阳两兄弟，还自妒蛾眉。
工颦又宜笑，百辈来茹咨。
班姬轻鸿毛，更合众口吹。
引绳痛排拫，蒙蔽枉成帷。
惟恐出己上，杀之如弈棋。
尘埃百年琴，绝弦为锺期。
落落虎豹文，义难管中窥。
至今扬子云，不与俗谐嬉。
岁晚草玄经，覃思写天维。
脱身天禄阁，危于剑头炊。
卧闻策董贤，闭门甘忍饥。
五侯盛宾客，驺辔交横驰。
时通问字人，得酒未曾辞。
近者君家翁，天与脱馽鞿。
已为冥冥鸿，矰缴尚安施。
养兰寻僧圃，爱竹到水湄。
北阙免朝请，西都分保厘。
文章九鼎重，富贵一黍累。
赵良请灌园，但为商君嗤。
弃甲尚文过，兕多牛有皮。
出仕书掣肘，归来菊荒篱。
不为五斗折，自无三径资。
胜箭洗蹀血，归鞍悬月支。
斯人万户侯，造物付𬬻锤。
我观史臣篇，疏略记糟醨。
譬如官池蛙，谁能问公私。
君怀明月珠，簸弄沧海涯。
深房佩芳兰，固是王所姬。
南贡尚包橘，汉滨莫大随。
每来促谈麈，风生庭竹枝。
肮脏得家法，伊优不能为。
但听呼摴蒱，便足解人颐。
功成在漏刻，颖利处囊锥。
失势落坑阱，寒窀如愁鸱。
得马折足祸，亡羊多歧悲。
屡敌因心计，伏兵几面欺。
长戈仰关来，吐款受羁縻。
万事只如此，毕竟谁成亏。
爱君方寸间，醇朴乃器师。
安得摆俗缠，东冈并鉏犁。
由来在阴鹤，不必振羽仪。
送行倾车盖，载酒满鸱夷。
天高木叶下，潦退河流卑。
屯云搴六幕，新月吐半规。
人生会面难，取醉听狂痴。
语阱发欺笑，诗锋犯嘲讥。
悬知履霜来，少别为不怡。
天津媚河汉，阙角挂秋霓。
中有鬼与神，赤舌弄阴机。
夜光但十袭，出怀即瑕疵。
去去善逆旅，冻醪约重持。
山药倒藤架，红梨带寒曦。
坐须骑奴还，淹留岁恐期。
无为出门念，牵衣婴孺啼。
短韵愿成诵，时时寄相思。

文效追前日，词科急俊民。
儒风穆汉殿，家璞走荆珍。
汪邵推高手，卿云想后身。
争移初律暖，竞拨老根陈。
睥睨三都上，吹嘘七子邻。
龙蛇开蛰户，河汉洗天津。
堂室谁升入，诗书迭主宾。
剸犀锋自倍，彻札手弥亲。
鼓吹丘轲外，波澜屈宋新。
巴歌徒里耳，燕石谩缇巾。
美观圭联璧，和声鼓间錞。
骎骎新历块，喔喔旧司晨。
爽实嗤乌有，阿时陋剧秦。
凿愁神秘露，搜恐物华贫。
楚剑双干斗，吴娃几学颦。
飞扬逼场屋，旁午动簪绅。
伧父几焚砚，修家旧有人。
珠惊对还浦，角岂独推麟。
价比千琼玖，文成一欠呻。
鼻端论妙斲，使外得周询。
布瑞云歊鼎，连深鲤挂缗。
岂徒矜羽猎，直可绚郊禋。
宛是隋唐旧，何分雅颂真。
两眸宽病客，一气到洪钧。
捉卷时湔掌，沿涯屡耗神。
爰居泣韶濩，嫫姆骇蛾螓。
惬兴谁爬背，长哦独哆唇。
传夸归有恃，羞缩死将滨。
雠校三千士，蹉跎九十春。
岐周双鸑鷟，不省至何因。

百尺楼高燕子飞，楼上美人颦翠眉。
将军一去音容远，只有年年旧燕归。
春风昨夜来深院，春色依然人不见。
只余明月照孤眠，回望旧恩空恋恋。

满天飞絮罥游丝，扣砌苔钱晦履綦。
北渚自应流怨泪，东邻谁敢效颦眉。
嫦娥桂独成幽恨，素女弦多有剩悲。
几夕空机愁促杼，银河休问报章迟。

前槛琼钩挂，深房斗帐褰。
梨花飞白雪，蕙草吐青烟。
彩凤依珠树，神龙护玉莲。
惊禽时格磔，戏蝶自翩翾。
度绣金针涩，迷钩画蜡煎。
怨眉颦翠羽，危涕迸朱弦。
远信三年字，空庭尺五天。
行云愁梦彻，初日妒妆妍。
织为回文乱，鬟非堕马偏。
风车来未定，月杵望长悬。
宝鉴肠空断，银潢眼欲穿。
曾波自东注，微意若为传。

刘郎收画早甚卑，折枝花草首徐熙。
十年之后始闻道，取吾韩戴为神奇。
迩来白首进道奥，学者信有髓与皮。
始知什袭但遮壁，牛马便可裹敝帷。
峨峨太平老寺主，白纱帽首无冠蕤。
武士后列肃大剑，宫女旁侍颦修眉。
神清眸子知寡欲，齿露唇反法定饥。
世人见服似摩诘，不知六朝居士衣。
后人勿辄乱唐突，梁人笔法了可知。
道子见之必再拜，曹卢何物望藩篱。
本当第一品天下，却缘顾笔在涟漪。

伊川北首始知春，问路停骖仆候门。
垂柳万颦梅一笑，苍松四出石双蹲。
高人旧隠家风远，祥兆开先国邑尊。
昔岁往来曾驻跸，从臣遗刻在云根。

日边传诏天街暮，草草西城车马聚。
官曹一见故情亲，宴语识君心志古。
成安长孺澶渊守，昔君羁游所为主。
我穷亦号成安客，文采初无君一缕。
胸中万顷复谁同，正有君家贤叔度。
官事留人何鞅掌，广文杨柳花飞户。
好书老未置铅椠，学经晚始羞章句。
乘槎况自风格有，病颦那可形容慕。
成诗莫惮继日传，青骢御史呼归去。

溪树昏昏锁暮云，晚山愁黛对含颦。
不甘小雪犹妨暖，长恨闲阴每占春。
宝带金貂侯第客，钿车珂马帝京尘。
王城自古繁华地，回首高歌怅望频。

风雨江头思故人，东南烟水湿青春。
宛溪东岸垂杨树，想见烟眉亦解颦。

幽人筑淇澳，不与世相闻。
独携千卷书，过于骨肉亲。
辛苦作室堂，插架如鱼鳞。
时时体不住，一遇千载人。
山川兵火后，墟庙金石存。
消磨余纸墨，幻灭去无痕。
功名但如此，知子道可尊。
不遗世一毫，以全与其身。
包丑傅黛膏，百态售笑颦。
谁能双蛾眉，闭户自贵珍。
鄙人有夙尚，愿与幽侣敦。
他年抱健犊，听啸入苏门。

南雨不成雪，北风楼观寒。
眉颦鲁酒薄，肠断楚梅酸。
云梦寒全薄，湖湘春欲还。
举头瞻去雁，羡尔有轻翰。

昔贤抱奇识，阅世犹鼠肝。
深颦畏轩冕，自谓山林宽。
至今仰高躅，凛若冰雪寒。
我侯坐少孤，久著聚鹖冠。
辛勤取微鷃，屡费黄金丸。
归来长太息，依旧一瓢箪。
偶逢隠者谷，爱此高巑岏。
结庐面绝壁，所幸一枝安。
侯今未全老，每据伏波鞍。
曷不持长缨，取虏报县官。
功名事不磨，未可乐丘墦。
嗟我如鹪鹩，尽室寄苇萑。
谋居转幽邃，欲把严陵竿。
归乏环堵室，始觉生理难。
因侯有华构，弥起百忧端。

去年白玉花，结子深林间。
小憩藉清影，低颦啄微酸。
故人不复见，春事今已阑。
绕树寻履迹，空余土花斑。

龊龊幽遐地，栖栖会遇人。
穷愁艰理胜，羁旅易情亲。
岂意当漂谪，兹谐卜并邻。
温温窥表粹，晏晏奉嬉嚬。
直道谈端辟，横流语下堙。
绮文何斐叠，瑰行亦璘玢。
敦分初投漆，交言乍饮醇。
操心忠义合，开口肺肝陈。
共昧随时理，俱成迷患因。
祸来非造次，语及自酸辛。
众奋漂山舌，孤縻坐狱身。
诋诬惟腷臆，锻炼正逡巡。
囚任桐棺跃，冤宁斗剑伸。
君牵成狠翟，我患构奸秦。
巧纵铦刀笔，幽争𫍬鬼神。
精诚怀皎日，悲愤贯高旻。
素誓端清检，期无取玷沦。
斩刍尝鼓箧，卧藁先书绅。
侧璧疑曾辨，钩金法所循。
得情奚示喜，伏念不忘旬。
粗评三章直，何辞一马贫。
决曹诚自任，司举仰谁论。
膺破藏奸柱，纲埋翦暴轮。
存心固慨慕，有位敢希遵。
骥𫘧程初发，虹蜺气未振。
沮磨圭失色，萋菲锦争新。
肯或奇虚刃，翻成害实宾。
木招孤秀伐，珠掇暗投嗔。
跖𫏋同非圣，敦犨众忌洵。
棘心终妒蕙，蓬首不羞螓。
冶媚皆狸貉，跳梁并狡{夋兔}。
不无嫌虎据，的是恶鹰瞵。
合力邪攻正，连谋伪訾真。
蝇声移栝榻，蚁漏垫嶙峋。
抵玉为凡砾，摧松作弊神。
椎埋眢直堕，排陷堵潜填。
卑湿终投谊，愁忧遂放均。
吁辜賖盖幕，照覆隔蟾踆。
流落穷山崦，夷犹积水垠。
望家惟𫕥泣，向国祗低颦。
艰毒天崩杞，邅危岁在辰。
庭帏偏屺岵，伯仲邈𤩽琎。
愧未鸱夷死，渐如浑敦嚚。
睢盱摇尾兽，宛转曝腮鳞。
已叹栖迟郡，尤居寂寞滨。
土风传细碎，心事遘凶屯。
城郭周□援，人烟簇野津。
贾樯通劲越，商颿彻瓯闽。
谿妇收菰米，村娃货竹薪。
回头波渺渺，动足石磷磷。
再见来巢乙，频闻入市寅。
满林垂啸狖，当面走惊麕。
水寺传将久，沙禽渐欲驯。
无心从碌碌，任志守谆谆。
早作慵洮盥，宵眠独叹呻。
机床闲笔格，窗牖乱书筠。
旧葛那支暑，贫炊莫续晨。
未尝游井闬，况复出城闉。
悒悒危肠溃，昏昏病目𥆧。
梅蒸衣醭黦，瘴触面黧皴。
未免鸡猜鹤，徒希鹊庇鹑。
素鹅求庾悦，碧鹳事韦诜。
讵识开三雅，奚谁指一囷。
欢无官局事，病免府趋尘。
避路深藏拙，忘机独任纯。
鸢轻饥鸑鷟，驽诮瘦麒麟。
瑕谪连城宝，惊疑照席珍。
泥蟠蚖肆若，涂曳蝘嘲频。
机弛千钧絭，刚摧百炼镔。
愠忧宜悄悄，谗吠更狺狺。
渐豆多闻耳，全胶欲语唇。
已甘锺律哑，难鬭釜雷震。
近叹非辜者，还称被谴臻。
堪持言自解，姑以命相询。
顿觉穷通外，殊惊得丧泯。
岂烦怀鲁汶，并说忘岐豳。
兹共追随日，时逢物景春。
杂花明浦屿，细草染郊畛。
绣羽来穿柳，妆鬟去采蘋。
画船江泛泛，铜鼓野鼘鼘。
荷芰卷生渚，芜菁秀出𪤚。
丛暄茶正发，秧暖稻初匀。
远去寻芳径，闲留坐翠濒。
小蛮聊倒榼，独茧暂垂缗。
烟杪闻啼魄，沙壖过祭㺍。
道宫披古碣，僧阁凭雕楯。
滞迹惭鱼鸟，归怀谢茗莼。
谁怜秦逐客，自耻晋缧臣。
学忆居州里，文曾力组紃。
曾仓祛秕稗，任苑薙荆榛。
壮节轻宗悫，奇才轹卞彬。
赋毫摛藻绘，诗墨洒玭琳。
始角词场胜，争驰羲毂辚。
战瘤知景陷，盟手敢他捘。
勇俟邀圭爵，功期取鼎茵。
乡书先鹗祢，省荐半龙荀。
艺窃登廷试，名叨擢帝宸。
阙严趋紫贝，陛峻拜苍银。
变化初飞壁，埏和却在钧。
三年纡选调，一命就陶甄。
冗骤司囹圄，卑才服瓀珉。
上寮非遂霸，同列异超珣。
介立旁无援，阴排密有夤。
堤防虽少戅，坎坷亦多逊。
缴已能伤雁，罘仍未放麟。
逾年留异域，肆会奉严禋。
仰问苍苍理，难穷荡荡仁。
良图君未聘，薄命我方湮。
蓬藋何当返，兰荃自可纫。
肴苏调旨膳，舂税给租缗。
寄傲邱名麦，遗荣野号莘。
退藏师李谧，贵显让颜竣。
蹑迹三高士，追狂六逸民。
耕皋营酒秫，樵谷访琴槆。
畚土封花墢，诛茅出果榛。
园中持铫锸，林下设罝罠。
至理鹏齐鷃，浮生菌等椿。
未甘捐粪土，所幸曳丝纶。
南面同尧禹，岩廊即甫申。
固应容一叟，鼓腹得还淳。

道人泉石畔，饷我欲盘桓。
见爪苍龙古，颦眉古佛寒。
家风真草草，诗句自珊珊。
今夜东堂梦，云披月万竿。

罢惰嫉游手，孤独嗟穷民。
聋盲本定业，疥癞讵可亲。
生事自破碎，谁肯收顽嚚。
期期依马韀，勃勃根车尘。
眇者道眇者，跛复有跛僎。
蹴尔既不屑，嗟来犹发嗔。
色骄从墦间，所与皆贵人。
气微仆桑下，会作山鬼邻。
七日不火食，自断无此身。
所以号道边，时逢怛隐仁。
子胥至泷口，从者亦在陈。
志鞭平王尸，弦歌杏坛春。
不闻汩廉耻，亦岂生颦呻。
只今趋权门，伪不如尔真。
杯残炙已冷，赤泽盈精神。
舐痔尝便溲，不怕污吻唇。
摩足拂粒须，猥辱以为申。
轩然上车马，气耀无等伦。
造请冒风雷，谒吏诃叱频。
尝闻郭恕先，本是先帝臣。
酒偶挽屠沽，谓言等缙绅。
衣而龟紫章，解而衣结鹑。
扶起沟中瘠，便可席上珍。
定知节义者，以故长贱贫。
幡然归首阳，不厌薇蕨新。

守节固穷匪易事，铁中谁许鬬铮铮。
闻道新除右仆射，难留高卧老先生。
能令余党留残息，必有昌言佐盛明。
我欲效颦嗟老矣，西风回首涕纵横。

绿鸭白鹅并戏，桃花不隔苍烟。
乌去自颦孤影，断魂春水连天。

昔居山中谁见亲，青山对面同笑颦。
引泉养竹与为友，徜徉不觉冬复春。
三年相看不知厌，声音笑貌无久新。
虽非多闻与直谅，堂堂不愧琴张仁。
已将物我等一致，政自兀兀忘吾身。
离群索居亦已久，昔如形影今参辰。
强托鸣琴写风韵，欲凭妙笔摹精神。
绣衣使者古君子，天球大训东序珍。
胡为喻蜀久持节，登车揽辔劳拊循。
朅来堂上寓幽赏，不为豺虎埋双轮。
悠然独酌对三友，更邀风月为嘉宾。
谢胐忘形许入室，李白对影成三人。
寄谢山中五贤者，德不孤立当有邻。
寥寥千里十余载，乃逢青眼屈复申。
夷齐西周两饿叟，展禽东鲁一绌臣。
引而高之自孔子，不尔埋没随埃尘。
君不见黄梅岭上一拳石，意气已若骄峨岷。

南国佳人翠自颦，西山爽气我相亲。
只应此夜团团月，偏照寒窗独宿人。

叹息复叹息，丹砂为土玉为石。
谁家女儿妙无敌，日日当窗泪霑舄。
问之何思复何忆，深颦欲语语不得。
回身抱琴不回面，清商自写昭君怨。
朔风萧萧霜月悬，万里胡沙鸣一雁。
此声此意太分明，犹恐君侯未会情。
从头却欲为君说，恐君断肠君勿听。
黄鹤一去已千里，雉子高飞亦能几。
人生长短要自裁，嗟尔此身今已矣，刺刺促促徒为尔。

我室如逆旅，尘坌被几席。
自是懒扫除，初非护鼠迹。
比室有道人，高洁如玉璧。
时来相劳苦，倚席笑哑哑。
道人居若何，纯素胜金碧。
槃盂及几杖，奠置有疆埸。
青丝贯湘竹，秩秩间儒释。
短长各部伍，行列共绳尺。
试看缶中兰，修叶浄如拭。
我亦捧心颦，触缾污履舄。
乃知效子败，古语不可易。
时当过师语，输写尽胸臆。
师言吐如屑，永语嗟啧啧。
问师何所嗟，吾道苦荆棘。
堂堂大道场，儿辈恣陵轹。
苞苴幸引援，侧媚乞朝夕。
争传外道语，盗履祖师阈。
狂澜不可回，妖氛一何逼。
柏直尚乳臭，唐俭安足惜。
世无磊落人，口语谩籍籍。
岂无直道师，众寡久不敌。
常恐碧眼胡，西来苦无益。
道人僧之杰，老骥犹伏枥。
安得大宝坊，降魔扫妖癖。

不能晋室扶倾覆，尽作西方社里人。
岂意一时希有事，翻令元亮两眉颦。

独擅东南美，谁知十八娘。
笑颦俱有味，朱粉不迷香。
璀璨珠生掌，清泠露入囊。
风流须第一，饤座每难忘。

平生逃暑饮，病著不濡唇。
熨齿甘瓜冷，流匙香粒匀。
加餐虽意决，对案已眉颦。
却叹廉颇老，犹为善饭人。

凉飙将透齿，烈火谢燋唇。
壁织梭梭应，檐珠颗颗匀。
隠忧成独乐，浅笑换深颦。
更上藐姑射，问途冰雪人。

鶂鶂珍腿，猩猩美唇。
醴齐调适，勺药和匀。
老商嬉笑，西施解颦。
倦龟若士，翳桑饿人。

鲁兄卫弟，虞齿虢唇。
倚伏相因，否泰惟匀。
履兹艰虞，慎厥笑颦。
水清见石，天定胜人。

编贝皓齿，含朱绛唇。
甄陶圆熟，琢削细匀。
不笑不言，倚席以颦。
商略有此，为若而人。

爱君谈兵如赵涉，往与西人锋刃接。
尊前或诋次公狂，市上颇疑韩信怯。
忽然结束变轩昂，驽马自驱千骑猎。
狐狸博硕正吾须，鸟雀细微谁女慑。
风驰白羽欻惊飞，火点红旗时一晔。
将叔无狃戒其伤，君足正应防妇蹑。
千金之子不垂堂，坐使颦眉羞美靥。
径当去剑释皮冠，腥血淋漓休使喋。
贤如孟光不与谋，搏兽于原毋乃辄。
闻君三日静思愆，谢过莫如吾计捷。
熊膰兔首速分张，好客庶几闾里侠。
归家一笑定卿卿，止猎之书犹满箧。

心亲出倾盖，气合论夙因。
久已仰高谊，窃伏淮海滨。
夫子真自重，不减南国珍。
笑谈带富贵，翰墨生精神。
譬如千江月，处处能分身。
而予续高韵，坐客讥效颦。
安知磁石针，妙处无陈新。
思君欲夜话，痛嗟隔城闉。
熟读寄来诗，秀色摩清春。
便觉海棠雨，圆吭争滑唇。
游丝登百尺，飞絮沾泥尘。
要当为设榻，敷以白氎巾。
看君把麈尾，抑气思旧申。
凉肝藉苦语，激烈敢不遵。

生计居然成脱略，投老南来看衡岳。
禹谿久留困霖雨，低摧闷若剪翎鹤。
朝来南寻度坡垅，针水秧齐鸟声乐。
风光融融一都会，鬼祠雄深抱山脚。
梯空延缘止巉绝，瘦策扶衰意超豁。
拂云苍杉杂锦石，紫藤绿蔓相连络。
石桥下视隔人世，但觉岚光翠如泼。
亭泓无波自绀碧，涧草有香空错莫。
忽惊梵宇堕林梢，宝势飞翔照深壑。
欹斜万础盘苍崖，十步一楼五步阁。
冰柱琼窗不知数，旒苏一一垂帘箔。
犀颅道人相笑迎，冰雪形容无住着。
午梵清圆林叶动，天花细雨无时落。
凭高且复息疲颈，心清别殿鸣风铎。
云开千里上眉睫，吴楚江山见浓薄。
{山耆}阇如有女正色，春不洗妆秋拂掠。
紫盖颀然似矜妒，半出晴烟翠棱抹。
永怀堂堂武津老，天骨开张耳重郭。
三生来游等儿戏，灵山一会俨如昨。
他年遗迹旧岩下，拴索犹存众惊愕。
解云此山增智力，鹏飞天风转羊角。
江西驹儿快腾踏，青原麒麟亦超卓。
折足铛中过一生，野蔬数根陈五合。
故庵遗塔尚依然，行诵神交付冥漠。
影不出山岂难事，准拟茅斋就林缚。
退之南迁曾过此，好语夸词杂嘲噱。
自谓忠诚动岳灵，望碑字字犹精确。
但余佳处不可状，浪秃霜毫秋色阔。
东坡唾笑成文章，山川胜处多奇作。
暮年亦为儋耳游，不一过山山愧怍。
为君试将说禅口，掉头长吟拥山衲。
心胸便欲捏荒怪，落纸雷捶散风雹。
要将杰句酬佳景，未怕山容作颦頞。

雷捶雨骨天为低，行云趋走不敢迟。
桐英满地谁拾去，花态正颦魂欲飞。
紫金蛇光谁掣断，堕空万点跳珠乱。
须臾井滑绀无泥，琉璃骨软争道驰。
乱红残萼惊千片，可怜憔悴吴姬面。
林光草色自连天，残香依约知谁怨。

年来槁项皤须发，世眼憎嫌遭栈绝。
君独照人如冰轮，洗尽宿云寒皎洁。
今日层楼空独倚，天高衮衮飞鸿灭。
掉头哦此赏梅诗，如对北窗香喷雪。
爱君语妙蜕尘埃，道骨自能逃岁月。
玉儿岂是解清唱，想见笑中呵手折。
嗅看应作小颦娇，关心不与年时别。
一懽纷然云雨散，落英满地蛙声歇。
可怜城郭都不知，新诗一出人争说。
和羮他日愿如君，长红袅花歌寿阕。

昔人隐临湘，解跨白鹿游。
公来吊陈迹，但有林壑幽。
春风扫夕阴，雌霓饮涧湫。
披晴望形胜，衣裾空翠浮。
道人高尻揖，自陈语和柔。
乌犹为人好，草亦能忘忧。
矧汝家临川，共饮西津流。
欣然为题诗，清绝如霜秋。
诗成又自录，小字如蝇头。
意重恐难荷，乡义良已周。
遥乘知兴耳，兴罢夫何求。
我和无好语，效颦增叹羞。

胜游喜今六人闲，说有谈空许肆言。
欲学颦眉追世好，自知捩手触羹翻。
雄夸颇快平生愿，笑语欣陪十日温。
却返邯郸寻故步，儿童童态觉卑喧。

兔苑佳宾集，龙山上瑞臻。
微飘方自弄，乱洒忽无垠。
剪水层空堕，装春病枿新。
缤翻投隙巧，历乱点衣匀。
急每随风阵，高将拥日轮。
阶闲铺六出，檐重压千钧。
片落梅初谢，球飘柳未颦。
赏清疑不夜，惊晚误司晨。
朔漠寒沙起，湘吴美酎陈。
地荒包委琐，木朽盖轮囷。
舴艋寻幽客，蜗牛卧冷人。
稍晴芳意动，散策共寻春。

皑皑盈尺瑞，及此腊前臻。
滉漾连三暮，萦盈遍九垠。
青腰阴巧露，白帝羽仪新。
坤轴埋藏厚，天潢泻落匀。
瑶林变园榭，缟带逐车轮。
膏润归农亩，雕裁自化钧。
吟寒诗胆健，装冷妩眉颦。
点袖朝正日，侵𫖇立仗晨。
境同秋月净，句鄙散盐陈。
白玉藏千室，黄云卜万囷。
江皋迷宓女，姑射想神人。
早晚晴光动，郊原探早春。

论世得师友，陶公乃其人。
清游入梦寐，庐山真夙因。
迩来二十年，浪染衣上尘。
陶公已去久，歘如空中云。
庐山如高士，可望不可亲。
坐想虎溪路，闻钟动微颦。
永怀炉峰顶，飞烟发朝曛。
羡子归故隐，兹焉毕其身。
吾意久规往，当从君问津。

有美一人在昭君，藕丝为衣兰作裙。
君初顾言淑且真，直欲载以黄金轮。
人心变化如浮云，明妆觉暗笑作颦。
何当还之承华茵，令君宴寝凝清芬。

吾乡顾虎头，千里飞食肉。
名参庆历贤，罪入元祐录。
堂堂想仪刑，凛凛见眉目。
百年议论定，奇祸反为福。
森然见诸孙，刻励如白屋。
我观宣和间，权幸互当轴。
一时名家子，半为阉宦辱。
暂时得富贵，卑贱等厮仆。
君家贤伯仲，抗志守先躅。
幽情寄铅椠，雅尚在松竹。
僧房忍朝饥，雪牖耽夜读。
访我五松山，怀袖粲珠玉。
嗟予久放浪，岁晚守穷独。
闭门雀可罗，三径草常绿。
依山结衡茅，一饭共脱粟。
呼儿具□□，山肴杂野蔌。
对桉笑复颦，负我十围腹。
去去乐琴书，山中芋魁熟。

但知琼树鬭清新，不道三彭捷有神。
处仲未闻开阁事，维摩空对问禅人。
封侯燕颔何妨瘦，伐性蛾眉却怕颦。
从此空花扫除尽，定须嚼蜡向横陈。

何须天气水边新，便好尊前赋洛神。
定自中年多作恶，非关尤物解移人。
莫愁阿鹜烦君嫁，且学西施为我颦。
争似农家无一事，从来婚嫁只朱陈。

雨槛风檐欲垫巾，护花常恐减青春。
融怡已复生頩颊，料峭真应恕老人。
睡鸭吹香空结恋，远峰攒碧似凝颦。
野棠泪湿愁如许，半面徐妃不受匀。

谁令醉尉怒，端是丞相嗔。
交疏白眼见，愁绝翠眉颦。
迟暮仍三黜，惊窥有四邻。
还将万里眼，笑索岭梅春。

残尊断送春，千里未归身。
莺老犹闻语，梅酸欲聚颦。
独眠愁警夜，起舞听鸣晨。
行路难如此，悠悠且傍人。

雪浄山容改，风回野意新。
草根清漠漠，沙尾碧鳞鳞。
有客推门版，呼童整角巾。
风流杨柳似，一噱散千颦。

东皋有佳致，中夜雨一犁。
喜笑作春声，麦块青欲齐。
浅濑发清响，陈根出新荑。
红情颜未破，□颦眉上低。
练巾已堪岸，藜杖始一携。
殷勤遗好音，胡芦来劝提。

仲容无双天下士，草木自应殊臭味。
嵇康似鹤在鸡群，子阳如蛙真井底。
小巫神气惊大巫，一见敛颜羞欲死。
眼无皂白敢妍媸，口有雌黄谁{言翕}訾。
借令卷舌终自羞，吾颡峣然宁不泚。
伯仁大腹号空洞，步兵醉语无臧否。
君方二子不啻过，视我当如发蒙耳。
浪将五字比长城，要为庖丁作余地。
人言政似韩潮州，欲借新声与侯喜。
苍颜槁项日摧颓，回雪流风更雄伟。
乃知愚知本相悬，何啻人间三十里。
我诗颇似西台书，时虽可喜终可鄙。
人言嫫毋不自怜，捧心成颦亦成耻。
少年有意慕黄初，岂料永嘉闻正始。
诗坛新拜少陵侯，颇笑棘门儿子戏。
劝君此语勿浪传，俗物还来败人意。

客意长随倦鸟还，翠屏空梦小孱颜。
更将临老双愁眼，来看平生未见山。
西子为谁颦远黛，湘娥何事髻烟鬟。
千岩万壑无人处，便是辋川图画间。

结髪论人物，倾心慕老成。
扫门嗟齿暮，洗眼失冰清。
心苦弹冠懒，名应脱屦轻。
眼高空尔辈，醉熟自平生。
长啸苏门冷，微颦下蔡倾。
千兵森武库，五字筑诗城。
鲍谢篇章丽，阴何句法精。
聱牙徒自放，贞耀复谁旌。
草露功名薄，春云岁月更。
鸭头江自绿，马鬛墓还平。
踪迹荆襄在，文华剑佩荣。
尘编愁独把，清泪一纵横。

幽人日晏方索米，朱门醉头扶未起。
人微何敢望一囷，鲋死知谁濡斗水。
粪火拨灰聊效颦，玉糁夸羮未须尔。
紫团包玉不洗泥，火候初匀香透纸。
从来真味贵天全，大羮不致名太始。
馋涎为止翁欲颠，饥肠不鸣儿更喜。
口腹为灾莫漫夸，五亩应须急料理。
但托长镵仍短镵，谁能畏首复畏尾。
未知春雨荷锄归，空羡吾家烧芋美。

曾笑江妃粉面光，化工端为拂娇黄。
蜜脾旋滴明如剪，宫额新涂暗有香。
应与巩梅分气味，不同陶菊鬭轻狂。
捧心谁识西施病，临鉴深颦未试妆。

深院沉沉清昼永，画屏玉枕冰肌冷。
辘轳惊起宝钗横，香篆浮烟帘幕静。
翠眉不为捧心颦，鬓乱妆残约略匀。
情似杨花无定处，可怜金谷堕楼人。

美人多恨颦双眉，眼波秋水增清奇。
天然此石巧相似，儒生作砚声酸嘶。
横云惨淡远山碧，犹带深闺画时色。
金坚玉润月轮圆，笑杀世间铜雀渴。
十年提挈随拙翁，相携谪堕溪山中。
窗明几净日相对，风露夜永灯光红。
毛颖陈玄用功处，髪秃肌销留不住。
与君长此结幽欢，我自多言子无语。

小童又报雪花飞，深炷𬬻烟欲起时。
淅沥乍闻经竹叶，飘萧初看着松枝。
南人共讶何曾见，北顾深颦有所思。
牢落无言自搔首，却惊华髪顿成丝。

清光殊未减，碧落绝纤尘。
綘阙飞金镜，银潢渡玉轮。
霏霏烟霭灭，湛湛露华新。
倚幌人千里，遥知翠黛颦。

俎豆其如军旅何，谁令瀚海起干戈。
休将直道论三黜，且把微辞续九歌。
山鬼含颦乘赤豹，湘灵解珮鼓云和。
蛮邦虽陋吾何恨，厌见旌蕤相荡摩。

才性如君岂易窥，断碑摸索已无遗。
百家小说都成诵，一藏魔言总记持。
东里多知工润色，西施虽病善颦眉。
制科便与承当取，正是逢场作戏时。

翩翩才气逸轻翰，倒写波澜笔力寛。
沈醉不辞金盏侧，清吟长占竹窗寒。
捧心欲效羞颦媚，斵鼻须烦尽垩漫。
辱赠骊珠念无报，但惊怀袖有奇观。

薄云笼日弄轻阴，试与诗工略话春。
春蠢绿杨初学线，茸茸碧草渐成茵。
园林深寂撩私恨，山水昏明恼暗颦。
芳意被他寒约住，天应知有惜花人。

半檐斜月人归后，一枕清风梦破时。
无奈梨花春寂寂，杜鹃声里祇颦眉。

夏日初长候，风棂暑夕眠。
衣轻香汗透，睡重翠鬟偏。
颦绿攒眉小，啼红上脸鲜。
起来无个事，纤手弄清泉。

岁暮天涯客异乡，扁舟今又度潇湘。
颦眉独坐水窗下，泪滴罗衣暗断肠。

愚轩卧病空瓶储，市米不得如求珠。
邻翁馈麦穗盈筥，或揉或簸喧庭除。
磨雷隐隐破霜瓣，家童执爨烟生厨。
须臾粥成劝我食，齐眉举案烦妻孥。
病余聊复润喉吻，软滑盈盈如膏酥。
宛然长粳欲争长，加以白豆为参舆。
童儿作颦若不足，老夫大笑为有余。
虎头食肉非不美，回视利害为何如。
平生不耕啖此物，垅头汗滴惭耕夫。
淡中有味足养福，为君努力餐一盂。

维南有丝溪，溪石如水绿。
瞻相百里间，抱负一夫足。
声名作灾怪，攻取及背腹。
在者略无奇，溪神为颦蹙。
蛮烟瘴雨地，故旧实州牧。
坐令数峰青，飞过大江凟。
何尝说向人，恐类和氏玉。
公然遭夺攘，不使得藏伏。
广文到吾庐，索隐妙蓍卜。
东坡韵险艰，句句巧追逐。
幽人所好山，已占一林谷。
又兼小峥嵘，无乃太多欲。
端如耐久朋，相与会心曲。
大胜轻薄儿，浮云变何速。

黄柑送似得尝新，坐我松江震泽濵。
想见霜林三百颗，梦成罗帕一双珍。
流泉喷雾真宜酒，带叶连枝绝可人。
莫向君家樊素口，瓠犀微齼远山颦。

穷居罕人事，来往断交亲。
粗安鹪鹩居，靡求尺蠖伸。
坐看柴门外，日飞车马尘。
谁能学桔橰，俯仰更随人。
况今世道丧，风俗已浇淳。
为民非野鹿，作吏无古循。
太仓五斗粟，食之愧高旻。
故人善处我，儒官饱常珍。
风月即侪侣，诗书乃比邻。
隤然一室中，浩气横八垠。
刘郎晚相遇，放旷如逐臣。
素心日倾倒，吟啸乐天真。
秕糠嵇阮辈，自号葛天民。
马曹似是耳，宁畏官长嗔。
墨池子杨子，风流吾里仁。
偶来官一邦，眉端喜津津。
抵掌论进修，德业须竞辰。
有时相就饮，幕天地为茵。
冯君十年别，龙鹄迹久陈。
邂逅果山底，一见两脚踆。
初来梅萼吐，欲去柳眉颦。
平生知识多，斯人罕其伦。
我今亦西矣，笻竹访峨岷。
凭谁与之俱，足跣头不巾。
刘郎归既趣，杨子任方新。
从兹遂分手，三秋敌昏晨。
所期各精炼，加飡戒五辛。
他时共相见，两颊桃花春。

浮名等浮云，过眼亦何有。
谁能学东邻，深颦不知丑。
朔风吹飞霜，素色侵皓首。
幽忧无与娱，万事付杯酒。
客来勿多谈，要使耳如口。

立秋亦云久，凉飚何参差。
蓐收气力弱，炎帝从见欺。
赤云热如火，反甚盛夏时。
阴阳互击薄，变动不可期。
飓风欻卷地，急雨如崩犂。
屋瓦逗飞鸟，云柟棼乱丝。
暗恐江汉覆，又疑山岳隳。
百川肆横流，倏忽漱城陲。
居民类烧蚁，惶恐不自持。
为鱼在顷刻，呼叫声何悲。
我公初不动，徐问其所为。
以谓吾在是，水其为民疵。
驾言径往视，朝服来登陴。
狂澜吼而至，公亦为兴咨。
端物叩头立，逡巡以致辞。
公辞殆未毕，水还疾如驰。
回首望黑云，忽然见明曦。
雨师不得逞，风伯无所施。
少皞独行令，昊天青四垂。
吁哉是可骇，神速至于斯。
苍苍其天乎，所听信已卑。
公言我不闻，岂谓天闻其。
古人称至信，水火蹈不疑。
天人虽限绝，吻合无由私。
宋景出言三，荧惑为之移。
今公不待再，水灾迄免罹。
惟公古君子，诚信本天资。
行藏即造化，神速固其宜。
嗟我海邦民，此患常羁縻。
往岁雨暴作，水行适及榱。
城坏而入水，黎民无孑遗。
官府一朝废，所亡盖不赀。
朝廷痛民害，大为筑城池。
中间水屡溢，几乎与城夷。
城坚水无隙，民处不复危。
今则城已敝，阙落空残壝。
如闻去岁冬，我公闻上司。
此实民之急，请从官缮裨。
上司靳省费，移牒犹难之。
民心日懔懔，见雨常颦眉。
但恐水不至，水至决不支。
前日果见此，必知其知随。
又安知我公，有道众莫窥。
救汝于沟壑，夺汝于蛟螭。
举眼看三光，措身于两仪。
公德大如许，汝知乎不知。
恶呼汝至愚，岂能事远思。
此城苟未修，此患终未离。
明年公且去，水来将赖谁。
愿公尚怜汝，再请而勿辞。
城修有二利，官帑皆在兹。

红蓝衫薄香玉春，翠鬟{髟/委}鬌盘松云。
门前溪水空粼粼，鲤素不传娇翠颦。
窗纱滤月寒光薄，冉冉暮愁无处著。
龟屏掩恨玉痕垂，井桐叶堕青鸾啼。

冰肌耐热本神人，肯与寒光便浅颦。
应笑海棠无道骨，睡红怯翠不禁春。

半生辛苦路漫漫，八月樵川类破酸。
官事到时初觉易，人情别后始知难。
苦无私惠违情重，俭用官钱得谤宽。
闻说东园墙下柳，有时颦蹙念前官。

搴露纫荷楚泽舷，未参南海素馨仙。
大门当得桂花酒，小様时分宝月圆。
诗挟少陵看妙手，犀通神物为垂涎。
使君少住幽兰曲，时傍颦山照鬓邉。

才喜寻春又惜春，寻春眉展惜春颦。
莫将颦笑为花用，处处平芜是醉裀。

才喜寻春又惜春，寻春眉展惜春颦。
莫将颦笑为花用，处处平芜是醉裀。

无马假犊车，岂必朱丹毂。
驾言暂出游，写忧慰穷独。
寻芳不见花，宿莽埋槲樕。
区区十里间，良友始追逐。
晤语得正人，颇欣富方谷。
书斋大萧条，四面少林麓。
欲作纳凉亭，因兹出求木。
履桥虽云安，欹柱恐颠覆。
临深念垂堂，徒行漫扪腹。
道险能摧轮，畏闻声辘辘。
形骸久衰惫，摇几屡颦蹙。
五方民杂居，濒泽非广谷。
鸡犬或相闻，要知是荒服。
跋涉频问津，引领主人屋。
老稚俱迎门，击鲜馈豚肉。
日暮途修阻，还辕不辞速。
吻燥藉醇醪，糊口资𫗴粥。
翌日睹新诗，珠玑圆且熟。
可追宝剑篇，髙诵素灵哭。

弥勒同龛夕，维摩示病情。
炉残文武火，灯暗短长檠。
耿介游良苦，温柔梦不成。
颦睂挑锦字，相忆恨髙城。

昨日花间风送雨，泪脸凝愁暗无语。
今日花间天色明，向人艳冶百媚生。
雨中多思晴亦好，日日看花被花恼。
人间绝色比者谁，汉宫飞燕开元妃。
轻颦浅笑各有态，淡妆浓抹俱相宜。
传闻姚魏多黄紫，醉红不似当筵枝。
移樽洗盏苦不早，明日春光暗中老。
西齐居士心已灰，也向花前狂欲倒。

临济烧黄檗禅版，香严哭沩山拄杖。
云门村叟效颦，颦也作这般伎俩。
咄。
传来铁钵盛猫饭，磨衲袈裟入墨盆。
祖翁活计那坏了，不知将底付儿孙。


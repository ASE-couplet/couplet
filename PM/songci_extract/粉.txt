信到得君书，知君已下车。
粉闱情在否，莲幕兴何如。
人望征贤入，余思从子居。
灊山真隠地，凭为卜茅庐。

翠黛嚬如怨，朱颜醉更春。
占将南国貌，恼杀别家人。
粉汗沾巡盏，花钿逐舞茵。
明朝绮窗下，离恨两殷勤。

家世朱门贵，官资粉署优。
今为百里长，应好五峰游。
柳影连彭泽，湖光接庾楼。
承明须再入，官满莫淹留。

筵上诗题共笔床，樽前酒兴话高阳。
心清自觉官曹简，院静先知节候凉。
南国少年推贵重，东堂前辈让贤良。
好看双凤追飞处，胡粉新涂紫界墙。

老去心何用，题诗满粉墙。
空庭夜待月，静室昼焚香。
策杖闲寻水，移床卧向阳。
自怜衰病者，雅称住闲坊。

老去心何用，虚窗夏景凉。
麦光铺作簟，雪粉煮为浆。
竹径时教扫，蔬畦不使荒。
子孙何所遗，经史在南堂。

香清粉澹怨残春，蝶翅蜂须恋蕊尘。
闲倚晚风生怅望，静留迟日学因循。
休将薜荔为青琐，好与玫瑰作近邻。
零落若教随暮雨，又应愁杀别离人。

金闺寂寞罢妆台，玉箸栏干界粉腮。
花落掩关春欲暮，月圆欹枕梦初回。
鸾胶岂续愁肠断，龙剑难挥别绪开。
曾寄锦书无限意，塞鸿何事不归来。

直气从来不入时，掩关慵更钓磻溪。
斯文未丧宣尼叹，吾道将穷阮籍悲。
轻粉覆墙凝夜砌，乱金铺菊织秋篱。
南阳卧久无人问，薄命非才有可疑。

柳摆轻丝拂嫩黄，槛前流水满池塘。
一筵金翠临芳岸，四面烟花出粉墙。
舞袖逐风翻绣浪，歌尘随燕下雕梁。
蛮笺象管休凝思，且放春心入醉乡。

依约樊川似旭川，郡斋风物尽萧然。
秋庭碧藓铺云锦，晚阁红蕖簇水仙。
醉笔语狂挥粉壁，歌梁尘乱拂花钿。
情怀放荡无羁束，地角天涯亦信缘。

如何帝女降钧天，泽国增封旧粉田。
仙史多才颜似玉，乘鸾消息在今年。

莫辞征骑去迢迢，尽泻纯诚许圣朝。
北阙皇恩从此布，南方沴气必然销。
为诗自可怡情性，服药尝闻助摄调。
仙馆粉闱官职好，定期骞翥上烟霄。

□应春处即□春，粉面□相□番新。
语得必传天上事，摘来真是掌中身。
百花推戴教为主，□日妖□欲□人。
无可奈何□爱惜，少偷金蘂咽芳津。

烟容粉态傍歌楼，半似窥人半似羞。
把笔乍题先巧笑，凭栏微唤不回头。
吹干玉笛香犹在，槌破灵鼍爱未休。
更得黄鹂将粉蝶，东西南北说风流。

烟容粉态傍歌楼，半似窥人半似羞。
把笔乍题先巧笑，凭栏微唤不回头。
吹干玉笛香犹在，槌破灵鼍爱未休。
更得黄鹂将粉蝶，东西南北说风流。

许多颜色泥春娇，就里轻红最□饶。
生处地须名紫府，落时魂想返青霄。
霞英散焰烧纤手，药粉飘香著步摇。
轻剪自怜支节痛，倚烟啼露一无憀。

早起阶前雪，萦丛压竹欹。
行人迷失路，粉壁晃书帏。

楚地五千里，扬州独一株。
香名从此贵，芳格洒然殊。
国艳何劳粉，天姿不掩瑜。
浓薰霏麝气，细蕊列蜂须。
云朵垂三素，仙衣着六铢。
吴中休插柰，天上枉栽榆。
神物疑长拥，灵根此未枯。
人间如定价，百琲睡龙珠。

馆娃宫里旧精神，粉瘦琼寒露蕊新。
园吏无端偷折去，凤城从此有双身。

一丛梅粉褪残妆，涂抹新红上海棠。
开到荼{艹縻}花事了，丝丝天棘出莓墙。

世外无双种，人间绝品黄。
已能金作粉，更自麝供香。
脉脉翻霓袖，差差剪鹄裳。
灵华余几许，遥遗菊丛芳。

芳历峥嵘岁，平台沆漭天。
初惊飞砾集，坐觉雨花妍。
未夜珠还乘，非春玉作田。
何尝甘絮后，正是占梅前。
乱影都难拟，幽光只自鲜。
辟寒金贮屋，障淖锦裁鞯。
回旋凌波舞，轻明饮露仙。
去应迷粉水，来欲助琼筵。
有浦皆捐珮，何窗不列钱。
幽兰君自许，侬意怯么弦。

节晚云虽暗，年丰气自嘉。
乘寒初集霰，向夕遂韬霞。
缓舞先萦洛，妍歌不待巴。
无声来物表，一色共天涯。
露失仙人掌，春惊驿使花。
拂帘珠淅沥，装树玉查牙。
护石云惭素，开楼月让华。
海边鸥误客，辽左鹤迷家。
粉液塘冰厚，琼苗陇麦斜。
中邦盈尺喜，何必问龙沙。

霄极郎星护帝垣，出分鱼竹夸歌喧。
邮通五尺秦人道，吏拥双朱汉守轓。
粉闼荀香虚旧账，铃斋渝舞釂清樽。
归来何处应严召，振鹭神庭铸马门。

粉闼仙郎鬓未秋，懿文精力允佥求。
新荣亳忌祠神馆，更按乔卿露冕州。
楚匦贡茅纷骑置，蜀艘移粟蔽江流。
富人缓役承平士，肯学研桑苦运筹。

粉署郎潜已十年，囊毫奏议委千篇。
耻论颇牧云中级，去咏齐夷海国泉。
路控驿疆逢瑞翟，气收炎浦见飞鸢。
铃斋宴坐真腴盛，几种天花落帐前。

新年西圃带轻寒，芳意含华洽客欢。
瑞露只知催濯锦，朝霞犹欲隠乘鸾。
暗期玉蕊蜂窠润，偷裛天香蝶粉干。
应为主人恩不浅，并留颜色占春阑。

岁阴休沐坐空斋，集霰飘霙次第来。
仙粉有痕缘幌入，乱花无数觅丛开。
故裘御湿便羔袖，冻醴扶衰藉药杯。
向暮纷纷何所拟，谢家儿侄有清才。

十里甘泉卤簿新，即时天借雪清尘。
光含九陌疑无暝，花拂千旗旋作春。
夹路彩楼偏著粉，中天峣阙更成银。
绛驺案仗传呼盛，宁似梁王不悦辰。

南宫仙老本多才，素幅珍纨绘境开。
高节自缘心匠出，野丛还拥笔端来。
挂余粉箨疑飘席，玩久风枝欲扫苔。
俗眼莫惊无藻丽，岁寒颜色抵琼瑰。

粉箨烟膏秀可餐，森森庭际鬭檀栾。
谁教节目生皮外，却解虚心保岁寒。

紫檀刻蘂香初吐，红粉匀葩色正新。
孤艳最宜微带雨，众芳谁复与争春。
无端应恨风惊叶，不醉却宜花笑人。
从此径须连夜赏，遶阑百匝未为频。

娥眉淡淡自成妆，驿使还家空断肠。
脂粉不施憔悴尽，失身未嫁易元光。

阳光不照临，积阴生此类。
非无惜死心，素有贼明意。
粉穿红焰燋，翅扑兰膏沸。
为尔一伤嗟，自弃非天弃。

蛾初脱缠缚，如蝶栩栩然。
得偶粉翅光，散子金粟圜。
岁月判悠悠，种嗣期绵绵。
送蛾临远水，早归属明年。

低眉事机杼，细意把刀尺。
盈盈彼美人，翦翦其束帛。
输官给边用，辛苦何足惜。
大胜汉缭绫，粉涴不再著。

山堂漠漠开晓烟，何许大士当四筵。
坐忘默识形骸外，持钵植杖风露前。
老龙欲奋屡回首，於菟甚驯非畏鞭。
小儿已解辨人我，抱头怖走成痴颠。
岂知畏爱果何物，手里舍利空烛天。
嗟余耳目更浅陋，喜欢获遇希有缘。
神明泰定始一笑，摩挲粉墨心茫然。
平生崔白画常见，邂逅入眼多弃捐。
莫言人物斗奇崛，醉里落笔神助焉。
汪公昔入魏帅幕，叹息钜壁围神仙。
归寻十疋好东绢，恰有名手能摹传。
提携万里到岭表，尤物自得高人怜。
迩来劫火坏诸有，陪都正苦纷戈鋋。
无力挽河为吹洗，披图感极泪如泉。

孟氏观阙尝鲜新，虬虬栱桷翔青冥。
可怜当年百事足，鬼眼未遽窥高明。
铺首仓琅百楼耸，宝帘珠带关银屏。
风台露榭敞锦缬，朝朝暮暮吹竽笙。
鹅溪白茧冰雪清，黄史舐笔研丹青。
屏间观者诚粲者，醉颊融煖兰膏匀。
金槃滴取宫桃露，点{黑南}铅朱三昧处。
融怡宿粉晕娇红，一片辞枝三月暮。
妙趣忘言心独睹，花好更教宫女妒。
彩翎降趾戏宫廷，啄哺驯和谢笼籞。
跖石窥盆刷羽仪，天乐凤箫鶱欲举。
智者创物仁者守，何嗟及矣何追咎。
当时高岸尚微茫，零落萍蓬入谁手。
华堂粉壁倚叉竿，五十年前亡是叟。
细说盈亏阅今古，我曹知爱当知恶。
此间风韵出成都，花上杜鹃啼最苦。
见之坐右久弥新，咄咄庸工难与语。

孟氏观阙尝鲜新，虬虬栱桷翔青冥。
可怜当年百事足，鬼眼未遽窥高明。
铺首仓琅百楼耸，宝帘珠带关银屏。
风台露榭敞锦缬，朝朝暮暮吹竽笙。
鹅溪白茧冰雪清，黄史舐笔研丹青。
屏间观者诚粲者，醉颊融煖兰膏匀。
金槃滴取宫桃露，点{黑南}铅朱三昧处。
融怡宿粉晕娇红，一片辞枝三月暮。
妙趣忘言心独睹，花好更教宫女妒。
彩翎降趾戏宫廷，啄哺驯和谢笼籞。
跖石窥盆刷羽仪，天乐凤箫鶱欲举。
智者创物仁者守，何嗟及矣何追咎。
当时高岸尚微茫，零落萍蓬入谁手。
华堂粉壁倚叉竿，五十年前亡是叟。
细说盈亏阅今古，我曹知爱当知恶。
此间风韵出成都，花上杜鹃啼最苦。
见之坐右久弥新，咄咄庸工难与语。

芳蕤何蒨绚，尤物真旖旎。
五叶映雕栏，三桠骈粉蕊。
妍分春月魄，香彻肌骨髓。
壁观艳成魔，鹤林神作祟。
岂特梅可簪，殊胜麝多忌。
野藋与戎葵，犹堪解其秽。

夕阳红晒稊生粉，晓露凝清栗脱蓬。
乐岁人并厖彘饱，高城地隔马牛风。
禽鼯天籁互鸣啭，林薄山屏竞蔚蓊。
采杞撷芎薪水暇，吾从庞老兴何穷。

耽饫神奇致，思研理趣幽。
崎岖由考仿，勉励似鉏耰。
明耀鉴频拭，醇精酒屡酘。
编联存只字，解悟失全牛。
曷可裨宏议，于何答彼诹。
达辞宜驾说，典学善宣猷。
浑浑窥姚姒，专专切旦丘。
时王资粉泽，天匠不雕锼。
愍恻元元意，弥纶色色优。
雅驯镌鄙固，切实忌飘浮。
自古英茎肆，于今都市讴。
近谁臻壶奥，远孰擅风流。
壹郁穷居气，荒唐失友愁。
湛酣及醲郁，浸渍复优柔。
斐绮资咍噱，芜枵寡晤酬。
不为伤手斲，无取强颜羞。
管氏攘戎索，元龙高卧楼。
激昂牵老惫，书剑判悠悠。

披猖二十四风花，淑美丰融殿百华。
畀付碧茎頩粉蕊，薰裁温馥叠鲜葩。
无言似笑诗魔恼，比韵侔娇女艳加。
壮岁逐春心欲谢，酥煎靡丽远泥沙。

克家宗从誉，涧屋竹林庄。
情话非前听，门庭付令郎。
短生风烛顷，远日陇丘傍。
红粉祠堂壁，亦应镌短章。

一道神光，初不覆藏。
超见缘也是而无是，出情量也当而无当。
岩花之粉兮蜂房成蜜，野草之滋兮麝脐作香。
随类三尺一丈六，明明触处露堂堂。

菩提无树镜非台，虚浄光明不受埃。
照处易分雪里粉，转时难辨墨中煤。
鸟归无影树头宿，华在不萌枝上开。
际会风云底时节，寒梭出蛰一声雷。

默默家风，云摩霁空。
露月夜爽，天水秋同。
人传眉目好，我道骨头穷。
华须凝粉蜂房蜜，桂毂流魂犀角通。

虚明一念洗粉埃，眼在髑髅眉底开。
玉凤衔华春不老，金鸡唤月梦初回。
匣中古剑光干斗，壁上寒梭蛰破雷。
佛祖入廛成化事，那嫌榼{木|夭/韭}鼻头堆。

去去之人乞食心，春风浩荡洗丛林。
松蹊香腻糁黄粉，竹坞清癯包玉簪。
炊甑分珠斋钵满，净瓶汲月夜塘深。
归来磨濯光明在，向道尘泥不涴金。

空岩俨若虎头苍，云腻岩前草木光。
竹吐锦萌春雨饱，松含黄粉野吹香。
石床蟠足散征倦，道境洗心聊坐忘。
投饭上方兰若去，未能痴学顾长康。

入廛一钵是生涯，来自寒山拾得家。
晓影玉钩萝户月，春丛黄粉蜜房华。
午炊佛土香传鼻，参饱云门饭打牙。
准拟神通何处借，浄名居士住毗耶。

授屈眴衣，秉毗卢印。
师坐西山，名称东震。
蜂服之粉兮春蜜之滋，蚌肠之珠兮夜蟾之孕。
远气呈祥，灵枝发旁。
牛头接得融居士，华鸟不来庵外忙。

衰发半白，笑面微红。
野水秋无像，丛林春有功。
华繁粉梦蝶，天远没飞鸿。
借问分身几许，相随南北西东。

形衰柳蒲，心老江湖。
鱼潜波路静，鹤梦月巢孤。
不损色香三昧手，粉黏双股理华须。

影之神，物之春。
莺喉颊之滑滑，柳眉目之津津。
蜂股华须粉，蜡脾蜜酿醇。
等闲谛了游戏事，端的还如幻化人。

粉痕欲破雪相禁，如妒孤英点暮林。
九陌未传花底信，一枝先寄陇头心。
月横瘦影池塘浅，风度微香院落深。
插向鬓边犹得在，未须笑我老浸寻。

瘴雨蛮烟西复东，海棠岭下占春风。
清肌本自同梅洁，晕脸应知是酒红。
澹著燕脂春未透，半匀胡粉日初烘。
此花不与凡花并，桃李休矜造化工。

便请从东过西，不妨水云自若。
如其稍涉迟回，直是一槌粉碎。

黑漆竹箆非触背，大地山河俱粉碎。
咬人师子急反身，莫学韩獹犹逐块。

金镕日影活，絮擘云态痴。
石肤然欲碎，禾末焦自萎。
丝脆蛛停网，花枯蜜守脾。
竹粉欠新润，溪毛收故滋。
瓠尊资酒酽，蕲席便躯肥。
土膏龟坼裂，雨势泪涟洏。
革履委弗御，葛巾欹不持。
松阴良可就，逭暑旋题诗。

新诗等𫄨绣，文采照座右。
尤怜继绝唱，峥嵘竞高秀。
词源眉山长，句法杜陵旧。
相从今老矣，岂独歌邂逅。
香林在何许，溢沸发岩窦。
其流渐清温，脉助草木茂。
岁旱添苗槁，一溉十倍收。
追游记畴昔，我仆苦痛疚。
别来隔兵火，荆榛挂猿狖。
温温自然汤，蠲疴古非谬。
我闻泉所发，江海远相透。
其温本硫黄，气味自同臭。
大哉无碍浴，天地不轻授。
严霜与烈日，冬夏特异候。
人生困凌薄，往往少中寿。
飘飘澡雪力，狴犴忽蒙宥。
春寒不喜出，块坐拨残槱。
晦阴又连朔，夜雨屡通昼。
谁能慰穷愁，邵州有贤守。
开箧出大轴，令我和其后。
此意重虚辱，勉彊忘固陋。
吕侯卿相家，博学靡不究。
会当似前人，嘉猷日告后。
君看华清宫，诲淫似招寇。
当年从千官，车马所奔辏。
渔阳一炬火，曾不半钱售。
争如寄僧房，泠泠灔苔甃。
常遂尘土濯，永免脂粉漱。

萧然数株梅，皓与雪相映。
临池鉴疏影，影落大圆镜。
不烦粉涂株，寒光助严靓。

金缕不相称，纨素新裁衣。
坐令时世妆，屏迹从招挥。
施粉定太白，增分却成肥。
须知冰雪肌，秋月扬明辉。
来从姑射山，一洗百念非。
何烦障青绫，高谈解郎围。
亭亭翠盖中，老眼省见稀。
揺风自披拂，照水相因依。
傍观慎无前，恐犯丞相威。
不如太华巅，食藕家翠微。

短短灯檠便且光，看书犹记感秋凉。
飘零未遂襟期远，迟暮徒惊岁月伤。
初喜嫩荷青直盖，不知新竹粉储霜。
相从益觉交情笃，时掷隋珠到我行。

厌浥庭柯雨未干，乍晴天气午犹寒。
传来多谢新诗寄，接得翻愁病眼看。
漫想素妆嫌粉涴，须怜青子着枝酸。
和羮有日君知否，老大心肠只自寛。

可怜风骨肖梅英，试问东君曷似生。
正色不从朱粉涴，耐寒犹怪雪霜轻。
论交薝卜君为胜，投社酴醿我更清。
纵美讵能齐众口，漫言异日许调羮。

额黄肌粉鬬新妆，春入园林度暗香。
留滞江南归未得，一枝聊复沃愁肠。

粉节储霜竞出篱，我来犹及笋生时。
清风一榻君休问，明月半窗予自知。

御手指婵娟，春风昼日眠。
粉匀香汗湿，髻压鬓云偏。
柳妒眉间绿，桃惊脸上鲜。
梦魂何处是，应绕帝王边。

向上一窍，八面玲珑。
觌面一机，全身担荷。
是则金𨱎难掩，非则玉石俱焚。
拟议不来，银山粉碎。
总不恁么，又且如何。
是非不挂娘生口，自有旁人话短长。

冷笑书云上鲁台，乖祥俱向眼中猜。
阴逢剥处自阳复，否到极时须泰来。
霜剪草茸寒欲断，日烘梅粉暖全开。
吾侬唤作寻常事，坐看儿童拜节回。

佳哉木芙蓉，秋晚芳意足。
偶植华堂下，似续渊明菊。
眷此好颜色，可玩不可触。
始见开二三，旋已放五六。
濯濯晨风吹，鲜鲜宵露浴。
非闗竞时节，庶用慰幽独。
我老百念空，扫迹坐林谷。
犹作烟霞想，久绝脂粉欲。
三径阻幽事，吟苦颠毛秃。
河洛未休兵，愧负杯中绿。

朔风吹同云，万木不敢芳。
黄衣何许仙，窈窕来离房。
终期赏心会，未恨冰雪乡。
向来脂粉流，睨睥谁敢当。
宜于风露晨，置在清净箱。
更招能赋客，苾茀咏奇香。
楚人意已疏，亡闻为操章。

坡陁两山间，沧波旦夕骛。
高柳横澄流，岁久根全露。
细雨川上来，澜漪满沿溯。
灌木生退滩，危桥架孤屿。
石濑斵春冰，山云粉轻絮。
往岁忆经过，物色如雅素。
阳春日已远，叹息流年度。
来轨不暂停，往躅自成故。
初为闽岭游，后指江东去。
风急子规啼，何由傍归路。

生憎丹粉累幽姿，故着轻煤写瘦枝。
还似故园江上影，半笼烟月在疏篱。

楼殿起山巓，无尘地自偏。
松廊暗云雾，粉壁艳神仙。
名姓藏丹府，衣冠访洞天。
幼舆丘壑质，定合老松泉。

玉霜斜舞桐枝湿，析木荧荧石鲸泣。
芙蓉子夜卸秾妆，药雨纷糅琼饮急。
琼楼玉宇微寒生，氤氲暖气出元英。
白鹿观中香粉散，灵女祠前箫鼓鸣。
木奴千树绽浓绿，太济粼粼黑鸟浴。
真腊灯光射紫薇，汉宫齐唱凤来时。
彩虹不逐天驷流，公子初成狐腋裘。
尚衣日日颁红锦，挟纩犹深边士愁。
五凤习习起兰泽，龙篆新盘大府历。
黍臛松醪次第陈，野老欣然爱冬日。
暖炉高会乐未央，鸿雁南飞百草黄。
东君欲逗春消息，独遣桃花鬬橘阳。

兀兀掩关坐，后土冒泥涂。
繁阴忽披猖，怀哉叹离居。
眷我二三子，共此一日娱。
欣然忘华陋，意行非始图。
围竹粉黏带，弄泉云遶裾。
共赌羊山棋，不钓温水鱼。
野色一以暝，归舟相与拏。
岂无软脚酒，新熟不用沽。
急景弃尺璧，中原眷丘墟。
丈夫患不免，低回竟何如。
安能逐儿辈，飞翔争腐余。
但忧着鞭子，滞留嘲贾胡。

梅花梦向笛中残，子著深枝一一酸。
肠断来迟双燕子，暗香消歇粉泥干。

露压珍丛粉自匀，日欹蔫萼态殊真。
未成跨鹤腰金去，先醉扬州十里春。

有韩太尉淮阴家，十年种木今开花。
松阴渐可张翠葆，桃蹊久已蒸红霞。
早来雨过着芒𪨗，曲沼镜平清见沙。
道人从我似支遁，公子立名非务华。
剧谈坐致千岁日，默诵初无一字差。
主人负重守且将，一手撚箭腰黄蛇。
因来小集休沐地，何时共听归来笳。
饥肠欲饵桄榔粉，香身要采毗陵茄。
凉风翛翛引佳月，归兴忽起从栖鸦。
谁怜老我夜不寐，儿曹见祝无多茶。

众绿扬新楚，初晴中薄寒。
行山无阔步，陟𪩘有遐观。
蕨紫拳犹小，松黄粉渐干。
无嫌一马瘦，径度两重滩。

欲饭云边寺，先寻湖上春。
山川良是旧，岁月又更新。
草长烟如积，梅晴粉自匀。
久留知不可，暂过却须频。

种种年来渐满簪，儿童环视语相惊。
故人大半黑头死，老子何妨白发生。
弹镊不须夸手熟，著冠犹喜觉头轻。
元无粉黛居闲屋，任尔星星易数茎。

群山低首避乌龙，行道惊看翠倚空。
地设中原如此险，人无鬭志若为功。
九重颇觉天门近，一卒能当蜀道雄。
细酌粉泉庵下水，泠然归去御刚风。

老松鳞甲待拏云，俯视梅花意亦亲。
粉色上参冬岭秀，虬枝下挽越溪真。
乘闲到此能终日，与我来游尽可人。
今代华光古韦毕，生绡一幅两传神。

入山初与雪云俱，坐定云收雪亦无。
不见旧时苍翠色，换将粉墨作新图。

谁言粉白但闲居，纫补尚烦金十奴。
治得棼丝有条理，却嫌红女未工夫。

粉署标名旧，山城识面新。
青云摧劲翮，空谷滞幽人。
世路谋身拙，心田育德醇。
久要知可卜，倾盖已情亲。

一人道不落，一人道不昧。
夜来一阵狂风生，浪打石头如粉碎。

南圃缭粉墙，幽径便蜡屐。
蒙然遇高荫，炎景不予赫。
天成一高坫，为印子云宅。
大藤如虬龙，陟降蜿尾脊。
青冥搴茂叶，何异张翠帟。
想见春风时，紫蕊浓可摘。
富哉他山骨，辇致罗铁碧。
或如爨桐断，或若林笋刺。
或如五老拳，或若太华擘。
或如虎方踞，或若羱欲踯。
或崎难著足，或坦可敷席。
或倚以憩惫，或坐以对弈。
广轮两拓手，丛秀不迫窄。
何须狻猊座，方丈出戏剧。
况论芥子中，不与须弥隔。
有之则似之，知君介如石。
石中有良玉，终古不变易。
兹游谢兰亭，何用叹陈迹。

青天露坐月敛昏，忽见山烧明溪村。
转移胡床饱寓目，猎猎变态真难论。
清湖之山峨帝阍，盘陀四隤如云屯。
千章大材翳山黑，忽作秋树繁鲜缊。
得非祝融张南军，周𫘪汉帜杂邀巡。
萆山夺壁秣且猎，陈皮较获群毛骍。
又疑栖岩穷道人，鏖砂灶破宝魄沦。
丹光飞飞弄明灭，怪气闪闪腾轮囷。
随风廓爆声何喧，遇涧缘绝势复分。
金虬赭虺怒郁律，紫凤朱鸟惊翔鶱。
欲寻仙家访桃源，武陵太守驰双轓。
纷敷绛雪土不湿，近远蒸霞山正燃。
离离点点罗星垣，灿灿烂烂披缬纹。
巫阳研朱尽屈曲，盘印缭烬香氤氲。
山清宛然大裘尊，藻粉之间绣光焞。
侍官服章画彤韎，佩玉环玦皆琼𫞩。
谁移太华玉井根，开此翠𪩘芙蓉园。
徒劳禅宫咏火伞，岂愧花岛歌红云。
连冈槎牙宣空龈，缺壑侈哆呀殷唇。
眉峰胡为变贼赤，顶髻何事从僧髠。
翻思元宵游端门，巨鳌岌载蓬莱蹲。
蜿蜒双衔照天炬，十万油蜡争晨暾。
只今留滞磎河盘，青荧一灯读书残。
野人亦解相暖热，坐使寒谷惊龙鸾。
吁嗟此山美崇峦，若动若植方涵春。
闽氓力耕地无草，岁岁𦶟薙供犂犉。
火行于寒反行暄，忍使秀绿余焦痕。
为翻银河一洗濯，回禄虽炽应逃奔。
每钦韩公观陆浑，雄词险句咻而炖。
我犹皇甫爝不息，看君续焰辉无垠。

腊雪不溉旱，天公念嘉生。
稚春乃祁寒，号令如冬行。
栗烈鼓噫气，碎訇动霆声。
初疑雨翻盆，旋觉霰洒甍。
暂止俄并集，中宵遽开明。
衾裯起棱角，屏幌同户楹。
淅淅纸窗战，铛铛铜漏惊。
鸡寒罢晓唱，鸦冻犹晨鸣。
惊戒臧获起，吹嘘燎炉頳。
开关醉魂醒，倚杖诗思清。
便欲披鹤氅，岂思饮银铛。
空蒙势转盛，飞舞祥争呈。
月池方漫汗，潮山正峥嵘。
讵应柳皆絮，却讶梅始英。
荆璞羞自献，蓝田遣谁耕。
尘埃争受洗，粪壤叨蒙荣。
幸已陴𪩘崿，若为投涧坑。
分功雨露泽，绚彩冰霜精。
良足润麦麰，未能浃粱秔。
经旬苦料峭，三日观荧晶。
恍忆游汴洛，都忘在湘衡。
瑶林鄙王衍，冠玉怀陈平。
亦念袁邵公，长安门自撑。
更奇李侍中，淮蔡功先成。
渐喜云解駮，频瞻日舒晴。
昂然秀松出，倏尔危檐倾。
墙角仅委积，瓦沟那持盈。
朝暾破凝沍，淑气苏鳏茕。
断决冈陇色，斩余白蛇横。
泮流溪谷响，击碎珊瑚琤。
瓶去蚌珠餐，庭空狮子狞。
粉图记姿态，不屑供使令。
陡觉时序正，不令寒温争。
冰泥就涸涩，卉木纷勾萌。
蒨蒨弄池柳，煌煌然山樱。
了无半面妆，强学六出霙。
二老久不觌，千篇谅难评。
羔醪忍独酌，凤茗宜同烹。
或且放笔快，敢言当敌勍。
木桃得琼玖，耳属长谣赓。

诛茅自结林中屋，林密先删百竿竹。
南山献状漏南亭，北路行歌喧北曲。
谁知江海蔡中郎，岁晚栖栖泊岭阳。
未有浄名方丈室，小斋聊寄锦江航。
劝君须学逃名隠，题揭徒然绚黛粉。
请看郑圃四十年，妙在不知而不愠。
我今亦住茅竹间，身世浑如系缆船。
空洞之中何所有，圣门勋业浩无边。
此君且伴幽人趣，时来岂不茅连茹。
瓶罍果醉两三人，会约伊渠杖藜去。

美禄无过酒，星泉奠两仪。
端由皆作圣，意趣少人知。
肇命惟元祀，迎春祝寿祺。
功深资药石，力厚起疲羸。
若羡千锺美，休嫌九酝迟。
忘情惟大禹，无量乃宣尼。
抔饮觞初滥，留连祸始基。
先王防以礼，后世利其资。
默识人情异，参稽俗习移。
放怀无事矣，问口纵言之。
惑溺终长夜，奢残竟作池。
包茅齐服楚，奏鼓胤征羲。
大泽斩蛇后，当炉折券时。
彭城正高会，睢水已填尸。
谪去忧占𫛳，归来喜受厘。
缾盆感田父，𫗦餟念湘累。
壑谷中宵问，糟丘一篑亏。
怒排樊哙盾，吐卧允之颐。
击帻笼钱凤，争权杀魏其。
脱靴惭力士，飞燕忤杨妃。
司隶要殊切，虞人猎已驰。
魏文敦信义，王猛用钤锤。
有客言虽吃，何人字识奇。
裸身荒已甚，涤器事还卑。
软饱深形颂，醒狂屈受讥。
虽将齐物我，亦合悼功缌。
渭水歌初阕，高阳伴蚤稀。
湖船回太白，水殿燕西施。
薤露停杯唱，鲸鱼入海骑。
缅怀七子会，怅望八仙期。
潇洒斜川影，风流曲水湄。
日斜休百拜，罍耻便三辞。
头上巾频漉，腰间锸自随。
谅难操北斗，且复坐东篱。
西海桃垂实，南山豆落萁。
无违商士诰，宜葺杜康祠。
李脱朱温阱，刘为石勒縻。
死生当有在，王伯岂由斯。
五斗酲方解，三人影对嬉。
高谈倾坐听，痛饮亦吾师。
责味曾围鲁，提筒更忆郫。
安能洗晏粉，聊复涨黄陂。
章子以孝显，酆舒因俊危。
夫妻不成属，父母或贻罹。
讵比华茵污，宁虞窟室隳。
壁悬疑角影，车载号鸱夷。
口不挂臧否，酰犹和薄醨。
立苗讽锄恶，种秫待充饥。
雨落香檀注，春融绿髓脂。
云轻浮蚁子，金嫩写鹅儿。
滴滴葡萄颗，涵涵鹦鹉卮。
胸吞九云梦，笔走万蛟螭。
风月江山好，宾朋笑语宜。
绣帘初静卷，银烛已高垂。
俨雅神仙坐，纷罗水陆奇。
色深迷琥珀，光溢艳琉璃。
绿笛翻罗袖，红潮上玉肌。
献酬俱缱绻，沾洽尽融怡。
不问檐花落，惟愁画角吹。
初筵何抑抑，屡舞忽僛僛。
寒食梨花发，重阳菊蕊披。
龙山犹可想，洛浦尚能追。
月满倚琼树，雨余攀柳枝。
高飞鸿鹄远，左手蟹螯持。
贤圣分清浊，青齐辨等衰。
市沽难共食，家酿恐成私。
算爵商壶矢，忘杯泥夹棋。
资深酣道韵，端的露天倪。
翠竹沉云色，酴醿浸玉蕤。
过咽输浩渺，赴吻重涟漪。
卷尽青荷叶，颠飘白接篱。
野畦供鼓吹，幽鸟奏埙箎。
但看朱成碧，那知玉作瓷。
长瓶卧荒草，山郭飐青旗。
目井欣投辖，窥门怅絷骊。
提壶留客住，杜宇劝人归。
碧嶂下红日，飞霜点黑髭。
邴原良自苦，毕卓未为痴。
处士林泉适，骚人景物悲。
放臣离国恨，迁客去乡思。
须藉杯中物，聊舒镜里眉。
𫏐时浇磊磈，到处吐虹霓。
但戒零霜露，无劳洒涕洟。
从教禁网密，莫遣醉乡迷。
为沃尘生肺，应防水克脾。
破除闲病恼，断送老头皮。
埋玉空烦酹，挥金莫计赀。
三行何法制，五齐孰官司。
喜怒或交作，阴阳因并毗。
达人眇天地，曲士谨毫厘。
夜汲文园井，朝餐大谷梨。
渴心便渌醑，大户怕甘酏。
滋味将何比，经纶倘在兹。
一尊常准拟，三顷要耘治。
吾道久榛莽，世途多虎貔。
黄封忆内酝，𫄨绣念宗彝。
傅说膺新命，曹参守旧规。
群生思覆护，寰海厌浇漓。
倘负膏肓疾，须凭国手医。
欲传方法者，把盏咏吾诗。

超然华榜照新堂，兀尔忘机入醉乡。
城外有山心共远，壶中无事日偏长。
月留粉壁檀栾影，栏俯冰池菡萏香。
最爱南窗通北牖，好风时送一襟凉。

何事悲摇落，空林有早春。
光辉一笑粲，领略万花新。
看去疑山雪，攀来效席珍。
妙香风送远，秀影月传真。
肌冷冰难斲，妆初粉未匀。
商量开瘦蕊，剩得占芳辰。

南人惯识赏来迟，北客相逢胜旧知。
何必粉图争画样，更劳饧糁乱粘枝。
天饶绝品千花外，人换新籹一笑宜。
佳句定非横笛比，温存疏蘂半开时。

的皪凝情开自迟，风亭微馥许君知。
直须藉草倾松叶，绝胜登楼唱竹枝。
韩寿香囊难取似，何郎粉面且随宜。
岂知万颗垂黄实，擢秀前村夜雪时。

北客南来十五春，今年春雪妙洪钧。
梅花著子无堪比，柳絮藏条未有因。
何限萌芽烦蹙缩，几多峰岭倦颦伸。
红桃颒面还添粉，翠竹垂头讵辱身。
争似松枝擎蒨绚，恰如桂魄浄埃尘。
无人敢琢非牢玉，有客曾歌是烂银。
一夜东风吹地匝，四檐甘雨落阶匀。
天公变化谁能测，坐看郊原景物新。

常恨山阳少，篮舆故出郊。
玄冥方北骛，屏翳又南交。
劲气将凝海，寒威便折胶。
白云揉尽碎，黑壤势全包。
著袂成花唾，沉波异雨泡。
万方齐秽洁，一润浃肥硗。
比色羞铅粉，量多诮斗筲。
祷神休奠璧，谢佛寝鸣铙。
独鹤惊群舞，晨难误晓嘐。
峰峦蒙似秃，沟陇划如抓。
巧谢盐相比，甘宜蜜共抄。
戾天鸢冻跕，啸壑虎饥虓。
薏苡连车载，珊瑚列树敲。
鲛绡从剪制，火布任焚炮。
野漫鳞鳞碛，林攒翯翯巢。
颇思驰骏足，快意舍鸣髇。
及远翻银雁，搜潜动玉蛟。
出畋瞻翠被，入贺听红鞘。
瑶席瑚玗器，珠盘璪瑮肴。
一时簪琲蘂，相与藉琼茅。
莫计消并积，聊平凸与凹。
可怜诗系带，更有火烘骹。
断手超三界，坚冰工六爻。
飞霙终见𪾢，素馔阙盈庖。
叠𪩘方名假，团球未忍抛。
要看朝日杲，思达泮泥淆。
对饮宜空榼，离群奈系匏。
似闻梅雪在，犹冀挽香梢。

为问东风有底忙，吹成疏雪洒林塘。
应知剩馥归香骨，谁拾残英试粉妆。
安得反魂三折臂，漫披能赋九回肠。
枝间赖有青青子，不遣行人折过墙。

六国敛衽朝秦王，秦王宫阙高相望。
美人充积盈椒房，金珠铅粉辉煌煌。
昔为花与玉，今为糟与糠。
感时悲旧事，无意惜年光。
昼苦短，夜苦长。
朝朝暮暮卷衣裳，谁复正尔恃红妆。

再拜升车望已过，却教红粉保山河。
当时岂止毛延寿，对面欺君事更多。

客路逢寒食，浙西春事稀。
日华藏暖景，天气未单衣。
歌棹喧椎鼓，桃花巧映扉。
空收麰麦粉，药病岂心违。

南屏高瞰府城西，画舸千艘共醉迷。
四柱台边烟是幕，百花桥畔葑连堤。
龙檀咽路迎舆隼，绮绣登山污粉题。
暮色沈沈郛郭闭，宝灯辉映梵天低。

最爱中唐竹，春来百个鲜。
笋残霞落泊，梢散粉婵娟。
早叶危衔露，昏枝巧住烟。
宁孤一日赏，况在此君前。

大雪浃天畿，晨骖望禁扉。
二仪连皓气，万物共清辉。
楼迥标银阙，台寒压粉围。
瑞花真有意，偏著入朝衣。

汉皋烟浪泼醅春，弭节江干一问津。
南浦草平偏送客，大堤花晚欲留人。
归心怨逐摇摇旆，尺素愁迷六六鳞。
湘册聚萤嵇几静，露轩香粉暗书筠。

日华露重疏疏竹，宝砌风回楚楚松。
酪粉冰壶驱薄暑，瑶琴永日得从容。

小桃经雨暖成川，云锦相辉粉色天。
摘实未医尘世病，飞霞且致洞中仙。

画工作江梅，粉绘良自夸。
吾侪晕澹墨，一枝才数花。
风情意自足，横斜不可加。
须知自古来，画家须诗家。

调羹商相业，粉额汉宫妆。
寄远与却月，六朝用弥彰。
犯寒清而洁，骚经何独忘。
抚卷怀灵均，灵均亦沉湘。

万花烘天容，粉色腾云气。
花云覆台榭，疑若天亦醉。
杯盘多欢赏，供帐亦明丽。
游人侵宵归，风雨恐踵至。

维圣有作，绍隆兴运。
天经地义，宗尧越舜。
风俗惇厚，日星清润。
冰天桂海，咸祗成训。
皇矣艺祖，肇开宗祊。
用集大命，再造群生。
卜世卜年，周室与京。
德懋圣孙，区宇载宁。
龙潜出震，握符御极。
恭俭慈仁，已隆燕翼。
励精治具，群工惟辟。
斯皇圣德，以受方国。
躬秉要道，化成斯民。
问寝侍膳，克勤日新。
刑于四海，率土兴仁。
至矣圣孝，悦安严亲。
猾夏余种，久失我重。
稍恢雄略，尽还尊奉。
复修绛乐，亟续骞贡。
布昭圣武，式皇钜宋。
洪宣景命，爰振皇纲。
诏令谕旨，粉泽八荒。
宸奎逸彩，龙凤骞翔。
焕乎圣文，彬彬日彰。
诞敷武节，克柔强鸷。
风静边柝，烟沉晚燧。
穑夫力田，塞马垂辔。
巍巍圣功，允格康济。
光启元良，鹤禁建储。
遴择端方，赞翊诗书。
濬哲文思，日亲睿谟。
于赫圣明，有开令图。
当天执箓，了无玩好。
贵异献输，荡然一扫。
力敦嘉靖，询谋政要。
丕铄圣断，坐臻是奥。
从容总揽，用体乾刚。
文武一道，督以经常。
王化溥博，景风丕祥。
格天圣治，时雍时康。
咫尺威颜，豁达方寸。
日角珠庭，金声玉振。
穆穆皇皇，天仪明润。
洪惟圣表，万宇朝觐。
乃武乃文，止戈好生。
华夏蛮貊，底于丕平。
罔或反汗，克断惟明。
长策远驭，奕奕天声。
宝绪重光，密答纯祐。
既协皇极，昭报方茂。
尧父舜子，抚封增旧。
行复九有，亘万万寿。
大哉乾元，万物资之。
赫赫明世，吾君继之。
炽昌隆祚，惟皇造之。
亿万斯年，惟皇保之。

夷途勿抛控，抛控马多失。
挹水勿极量，极量器多溢。
安史起天宝，转战竟奔北。
辞臣献颂诗，要垂万世则。
一字堪白首，大书仍深刻。
谁作浯溪图，千里在咫尺。
飞湍如有声，旁汇浸层碧。
巉绝半岩间，髣髴见鸟迹。
不觉加手磨，真恐苔藓没。
国姓前后异，天运古今一。
向来文武才，坐筹或操笔。
种种皆可称，俯仰重叹息。
愿君宝此图，置之丹粉壁。
昔人如可作，想像壮胸臆。

急晷驰轮岁将歇，我更荒村转冰辙。
凝岩万物冻无姿，水墨陂塘葭苇折。
是谁向背此间来，破萼梅花伴幽绝。
遥山谁恨天作愁，澹尽眉峰半明灭。
清香自满不因风，玉色素高非鬭雪。
竹篱凝睇一凄凉，沙水澄鲜两明洁。
天仙谪自广寒宫，定与桂娥新作别。
尚怜孀独各相望，多情与照黄昏月。
从来耐冷月中人，一任北风吹石裂。
漫劳粉镜学妆迟，欲写冰肤画工拙。
千古无人识岁寒，独有广平心似铁。
我因花意拂埃尘，尚恐人传向城阙。
诗成火煖夜堂深，地炉细与山僧说。

山如出茧眉，溪似萦风带。
雅意乐溪山，安用携粉黛。
烟云无定姿，姝丽有真态。
谢公经世心，遇物何显晦。
钟鼎与山林，生处初一槩。
均令四海间，如我常安泰。
临难无喜惧，与人共忧爱。
百年但影殂，千载犹心在。
风流不可追，超然八荒外。

故国春浓懒纵观，强寻幽境步蹒跚。
风酣蕙草清香煖，烟湿杏花红粉寒。
但觉时光自催换，可怜人事几悲酸。
百年未必长于梦，虚作邯郸枕上看。

孤高来处自天人，末上常先万物新。
不有大寒风气势，难开小朵玉精神。
冰溪影鬭斜斜月，粉镜妆成澹澹春。
直伴东风到青子，多情不逐雪成尘。

枝留晴雪色难分，似向残妆试粉痕。
恨满前村花落处，万重烟霭远连云。

玉人半醉晕丰肌，何待武陵花下迷。
记得秋千归后约，黄昏新月粉墙西。

遥山天际敛眉峰，清浅溪边淡粉容。
薄暮寺桥人独立，一灯明灭数声钟。

炎方橄榄佳，余柑岂苗裔。
风姿虽小殊，气韵乃酷似。
骍颜涩吻余，仿佛清甘至。
侯门收寸长，粉骨成珍剂。
犹闻杂蜜草，少转森严味。
奇才用不专，虽用何殊弃。
端如效苦言，逆耳多嫌忌。
弃果事何伤，违言德之累。
悦口易逢知，感兹发长喟。

山横晓色中，线路穷崎岖。
何年贯日虹，飘然堕秋虚。
晴晖发灿烂，阴飙助倾输。
淙深粉雪沸，注险龙蛇趋。
平生浩荡胸，对此聊一舒。
苍苍古澄潭，仿佛幽灵居。
奇观付豪逸，余润分膏腴。
来游今七贤，贱迹欣与俱。
扶筇却轩轾，坐石安氍毹。
壁阴生小寒，赏澹乐有余。
诗魔久已降，幽事复起予。
为言玉堂人，五字不可无。

寒声晚移林，残腊无几日。
高人拥楮眠，脔卷意自适。
素风含混沌，春煦回呼吸。
余温偶见分，来自芝兰室。
乍舒魄流辉，忽卷潮无迹。
未能澡余心，愧此一衾白。
尝闻旴江藤，苍崖走虬屈。
斩之霜露秋，沤以沧浪色。
粉身从澼絖，蜕骨齐丽密。
乃知莹然姿，故自渐陶出。
治物犹贵精，治心岂宜逸。
平生感交游，耳剽非无得。
精神随事分，内省殊未力。
寸阴捐已多，老矣将何及。
自从得此衾，梦觉常惕惕。
清如夷齐邻，粹若渊骞觌。
独警发铿鍧，邪思戢毫忽。
勿谓绝知闻，虚闱百灵集。
鼎鬴或存戒，韦弦亦规失。
则知君子所，惠以励蒙塞。

建水日夜浅，清滩自迢迢。
渔舠愕已无，忽点浄练遥。
老身寄其上，兀若栖危苕。
松风知我狂，随舷助倾摇。
探幽神益新，得快意自消。
长林翠洞口，微云粉山腰。
那知碧虚远，一苇卧可超。
不须换吾骸，吾慵登岧峣。
病中追余观，所得绝富饶。

玉骨绡裳韵太孤，天教飞雪伴清癯。
林寒疏蕊半开落，野迥暗香疑有无。
庾岭风光仍似旧，汉宫铅粉莫相污。
惊心不必临空树，一白流空春便徂。

荣华休羡黑头公，且对芳辰赏丽丛。
十万青条寒挂雨，三千粉面笑临风。
莫将拟雪才情赋，盍与观梅兴味同。
只恐春归有遗恨，典刑犹在浊醪中。

晴景收林霭，春郊剩物华。
麹尘官道柳，粉艳野墙花。
竹里草亭古，沙边苔径邪。
遣心知有处，发兴渺无涯。

堂开金色界，梵客为钩帘。
山影碧侵座，水声清绕檐。
粉云埋石脚，珠露泣松髯。
终拟携孤笛，凭栏唤玉蟾。

百花看尽不如梅，故作凌寒殿后开。
照水怜生匀粉处，隔帘抵死透香来。
未令寄陇音尘断，能觅巡檐句法回。
羞杀漫山桃李树，枉教春力费镌裁。

旧诗新读更精神，雪里招回未到春。
俗眼骤惊银可粉，天心忍用玉如尘。
漫空柳絮千家到，转眼梅花一夜新。
物象区区劳比拟，申严诗令负前人。

春意枝间忽暗惊，乘风作阵去纵横。
苍苔可忍欺香骨，粉蝶无端乱舞英。
有恨应羞霜月照，钟情犹赖晚风轻。
梦回一夜频搔首，肠断空阶骤雨声。

香残粉暗若为情，寂寞空余瘦影横。
雨后园林无玉树，朝来庭院满琼英。
浮云冉冉当风尽，飞雪飘飘落砌轻。
广武为君聊一叹，群花从此擅名声。

初从莲社泛池塘，摄入群贤鼻观香。
粉露已随云雨去，冰姿留得小残妆。

天上新春破，奇花照野塘。
灵苞泄兰麝，仙骨傲风霜。
未放攒丹粒，初开散粉囊。
亭亭欹宝槛，戢戢动香房。
庐阜移僧钵，平泉出相堂。
栾枝识嘉种，桐叶认真香。
左紫空西洛，辛夷谩楚湘。
邀宾须醉赏，莫诉引杯长。

物物俱有情，情尤锺我辈。
况复病且衰，白发不相贷。
今日送残春，倍觉生感慨。
正恐明年春，此身不复在。
忆昔少年时，逢春便倾盖。
五十六年中，相亲复相爱。
春虽自天来，祇在花丛内。
常忧地不宽，栽花容有碍。
买山敢论钱，惟恐力不逮。
花开即欲看，花好还须戴。
诗必为花吟，酒必与花对。
醉则卧花间，岂事形骸外。
醒复绕花行，视之过粉黛。
从人笑我狂，我作童儿态。
自云尽此身，与春长相会。
人事苦相争，花谢春亦退。
我欲苦留春，春去不少待。
为春搅离肠，寝食俱忘废。
悲来不可禁，未免歌慷慨。
我当保余龄，相见犹可再。
若或径溘然，遂成永分背。
愿春略踌躇，一樽容我酹。

吾家谓侄非常儿，自幼读书尝下帷。
平居事母尽孝道，力供子职曾无违。
辛勤农亩三十载，顿立门户成家肥。
耻同流俗事骄吝，好贤乐业常怡怡。
闻人急难如在己，见义踊跃无不为。
造桥砌路未为德，折券释逋未足奇。
究其存心用意处，尤在邑人艰食时。
此邑山多土田少，民贫自昔难支持。
其间岁收数百斛，已为富室他可知。
况复今年苦亢旱，州里远近咸告饥。
田畴弥望总如燎，细民未免俱流移。
纵使人能保常产，亦复有甑无米炊。
虽幸朝家行赈济，正恐未能遍群黎。
往往倾村走山谷，荷锄掘地寻蕨萁。
取根为粉虽可饱，食之既久人亦羸。
春来必至生疫疠，死填沟壑夫何疑。
吾侄见之轸忧恻，首议倡率输家赀。
既捐青蚨二百万，犹恨籴贵难疗饥。
庾中仅存二千石，一旦倾倒尽散之。
此心但欲济邻里，身外浮名非所希。
吁嗟薄俗务贪鄙，计较升斗争刀锥。
徒知富有可润屋，岂虑人怨亲戚离。
有如吾侄为此举，吾乡自古应亦稀。
小惠所施固未博，风义自足洗浇漓。
傥使人人皆若尔，千里岂复忧馁时。
第愿吾侄广此意，所为尽从今日推。
阴功在人天心报，会俾尔寿膺繁禧。
梓里遗芳传未艾，世有子孙攀桂枝。
岂惟同里共歆艳，亦使吾侄增光辉。
老夫无以示旌劝，聊为吾侄题此诗。

一夜飘琼屑，雕镌竟孰施。
主张归白帝，勾引自云师。
飞洒斜穿牖，连翩乱入池。
漫空疑柳絮，着树混梅枝。
月射光偏莹，风回势转危。
联华怜鹤发，耐冷羡冰肌。
万壑填将合，千林压欲垂。
拂檐轻似粉，绕砌白于脂。
公已齐高洁，吾方守钝迟。
共欣占嗣岁，仍喜没多歧。
政已腾民颂，忠宜结主知。
会看颁紫诏，早晚下丹墀。

晚上危亭景色饶，眼中突兀是凌歊。
三千粉黛知何许，祇有江山锁寂寥。

晚参旌骑劝农回，赏遍郊原锦绣堆。
掠面快风吹酒去，逼人踈雨送诗来。
鸣鸠乳燕数声好，艳粉夭桃一笑开。
欲遣巴词侑杯酌，千锺万斝未容陪。

千芳百卉正凋零，喜见东篱粲玉英。
粉面真能延月姊，檀心端不羡梅兄。
骚经岂为黄花作，丹鼎应须素液成。
勿讶开迟后佳节，白衣犹足向渊明。

衣沾暗泪香凝怨，锦织新诗远寄愁。
围减带销红玉瘦，粉慵妆浅翠蛾羞。

双蝶护花飞，老女怨春暮。
扑蝶金粉销，折花颜色故。
窗中声唧唧，雨泣至天曙。
问婆许嫁女，莫要择门户。
愿得不单栖，任他流浪去。

涌金门外看春色，水流不尽花枝碧。
一番洗雨一番风，堕蘂零红收不得。
蜜房羽客寻芳歇，蝶翅粉尽金翠灭。
云昏草暖天亦迷，日暮杨花散成雪。
倾城一醉争狂荡，踏歌相携大堤上。
湘妃有意解明珰，桃叶竟谁迎两桨。
东君无情背人去，脉脉那由话衷素。
归来帘幕护残灯，一梦闲阶月如雾。

幽岩列仙貌，阴雪如粉扑。
矧当摇落时，宛见沙漠北。
朔风吹不动，中有难凋木。
吾尝爱此景，小驻葛陂竹。

天阙移楼观，来供帝子亲。
明光扶日域，远势接星津。
瑞霭常蒙润，清风每拂尘。
图书惟左右，脂粉却参辰。
觅句多诗髓，开谈即道真。
槐阴瞻五学，芸馥见三神。
雨露恩方渥，江山景倍新。
愿言增万柱，寒士并栖身。

蔌蔌长空雪，霏霏似粉犀。
色同无路险，野阔见山低。
玉葆随鸾仗，银杯逐马蹄。
催班何太早，夜白悮晨鸡。

花有千跗萼，藏须向个中。
怒张擎晓日，笑翦寄春风。
蚪卷香丝乱，龙掀腻粉丛。
露霑尤的皪，唾玉在髼鬃。

奇姿擅水仙，长向雪中看。
翠碧瑶簪盍，鹅黄粉袂攒。
夜阑香苒苒，风过珮珊珊。
著在冰霜里，姮娥御广寒。

隠隠仙安迥出群，朅来还是一番春。
山墙倚雪凝姑射，水国临风咏洛神。
清洗娇腮全恶粉，快飞幽馥去朝真。
直交别浦停三弄，羞作高楼欲坠人。

清洗娇腮全恶粉，暗飞幽馥去朝真。
直教别浦停三弄，羞作高楼欲坠人。

太易本空空，空中有太极。
太极判二仪，万物斯生植。
天地为父母，万物为子息。
人居万物群，最曰具灵识。
两家各生子，匪媒其可得。
合礼成夫妻，相共孕英特。
方当妊娠初，疾呕不纳食。
妻既日呻吟，夫亦日忧恻。
辛勤弥十月，存亡未可测。
暨及震夙时，痛楚千万亿。
稍或失调护，沦胥在顷刻。
幸尔见婴儿，欢色动颜色。
乳哺更携持，几年先用力。
母实钟爱怜，父亦思诲饬。
资禀尚凡庸，视之如岐嶷。
骄慢不率教，巧计为藏匿。
一语或中理，夸扬其肯默。
葆养觊成人，庶几供子职。
提孩知爱亲，此情何可抑。
冬温而夏凊，未足酬其德。
昏定而晨省，未足酬其德。
三牲滋美味，未足酬其德。
四序纫华衣，未足酬其德。
竭身至老死，未足酬其德。
碎身如糜粉，未足酬其德。
男仕女有行，其常在亲侧。
悠然父母心，相望长相忆。
问讯与馈遗，来往当如织。
口体所供奉，无问一钱直。
亲苟未沾尝，享之宁敢即。
其有不安节，归省恨不亟。
毋分嫡与继，存心何间忒。
虽或不我爱，其敢忘翼翼。
王祥跃冰鱼，薛包恋门阈。
驭车骞忍寒，耕田舜引慝。
于此坚至行，青史斯刊勒。
切勿使偏亲，索处萱堂北。
富贵未解忧，天伦乃物则。
不应中道废，失性甘狂惑。
呜呼霄壤间，孰有无亲国。
女子远外家，间隙成荆棘。
男子听妇言，偏艾滋货殖。
礼容故背违，言辞苦凌逼。
于义或参商，于物或吝啬。
劬劳保抱恩，总不存悃愊。
亲老力已衰，欲竞知何克。
饮泣更包羞，烦冤满胸臆。
父子情既离，万世恩之贼。
上帝实监临，天祸阴诛殛。
世事每好还，子孙必凶愎。
嗟哉宇内人，身处礼义域。
忍将君子行，轻以私意蚀。
受报方知改，岵屺嗟空陟。
生徒伍禽兽，死则堕鬼蜮。
一念能回光，悖逆顿可熄。
吾言虽鄙俚，万古为矜式。

妇欲事舅姑，先当和叔妹。
叔妹不我和，舅姑生怨憝。
伯叔贵依义，崇恩胡可废。
晨昏同问安，致敬敛身退。
语笑不妄发，正色绝冶态。
夜行必以烛，相遇毋盼睐。
女妹贵亲昵，唯当尽恩爱。
椸枷混衣裳，妆奁同粉黛。
威仪俾娴习，纫缝勤教诲。
其间有过差，识性须忍耐。
伯叔各生子，嬉戏鱼同队。
切勿分彼己，爱犹我儿辈。
姊妹或归宁，亲戚无阻碍。
童稚既抚存，仆妾亦下逮。
彼于父母前，岂不知欣戴。
遂使高堂言，吾子得贤配。
推此厚族党，睦姻居外内。
心期在阴德，施惠每韬晦。
丧葬乏资财，男女未婚对。
称家之有无，彼必怀感佩。
岁时馈壶浆，燕享盍簪玳。
贫富与贵贱，待之宜一槩。
猗欤行此行，妇德无瑕颣。
万口并一谈，可贻彤管载。

倡优卑贱起淫风，涂泽唯知特地浓。
珍重贤门贞洁女，不施朱粉自雍容。

墨花垂兔颕，千古尚漓漓。
翠羽风前叶，秋声雨一枝。
诗题春粉节，{衤朋}脱玉婴儿。
湘浦人何在，空闻凤管吹。

名出本南山，来依琼苑间。
陈主歌前树，杨妃醉后颜。
为嫌脂太赤，故著粉微斑。
共言攀折处，已获宝枝还。

黼座天临粉黛中，苑前过马貌惟恭。
那知漠北休屠子，前古由余可比踪。

兼金必贵双，玨玉不独只。
嫣然彼丛生，佳处亦求匹。
沙寒水成练，雪洞山立壁。
春回小洛阳，淑气自融液。
主人似维摩，拈花许入室。
不碍清浄眼，粉黛眩青赤。
联香飒轻吹，并影旭朝日。
有如猗兰心，相同不相敌。
偶来饮此酒，对花情有激。
试哦常棣章，反经道如一。

红英艳云霞，绿叶足风雨。
牡丹花未开，生意妙谁主。
丹青强摸索，闭目想未睹。
天巧非人工，神凝志良苦。
竦然花下猫，蜂喧聒如鼓。
醉眼不成睡，花气日亭午。
黄生与我意，盘礴一转语。
我老花无情，铅粉付儿女。

我来云岩夏初吉，岩洞向晚开新蟾。
晴空飘飘雨花坐，护此燕几垂飞檐。
老僧闭门一榻外，但有瓶钵云火奁。
人间日车手可热，道上火伞官争炎。
不知此地荫冰雪，崖花石蔓骈浓纤。
传闻仙人有蜕骨，玉塔未许窥幽潜。
行人各走记名姓，浪费粉板相黐黏。
不知苏黄岩上字，端有妙处垂缃缣。
至今岩泉泻千仞，似与二老争森严。
斯游与子固不薄，一饷喜逐清赏兼。
稽首林间古石佛，面目慈悲雄须髯。
狐狸骑项鼠遶膝，苍苔藓剥侵裙襜。
我愿石佛须少忍，欺善怕恶神所歼。
君不见迩来石佛胜铜鬼，会煮翁仲烹飞廉。

一自昭君向北迁，花魂千载却南旋。
歌声不动先含笑，粉面无施任自然。
羞整云鬟多戴笠，欲呈锦袖漫开毡。
夜来大渡河边过，青盖金羁稳上船。

别去名园走路尘，啼妆犹浥露痕新。
且陪东阁诸侯客，粗了西湖一半春。
试与清泉召魂魄，已惊黄蜡损精神。
回头却忆风流守，金粉珊珊堕舞茵。

莫学卧鬓花，娇黄媚粉额。
仙官道家妆，静处立标格。

刘生待诏蓬莱宫，和铅舐墨称良工。
自从八骏狩西极，万里流落巴山中。
老来摹写益神妙，指麾草木回春风。
时将一幅换斗米，千金旧价无由逢。
漫郎手筑江上宅，水鸟山麋森满壁。
问君致此何其多，答云嗜好今成癖。
野人未尝完袴襦，安得绢素充我娱。
孰知世间皆画囿，北尽汧泷南衡庐。
平生长啸桓将军，客持寒具辄怒嗔。
细看粉绘托形似，岂若海岱开精神。
我今丘壑随所向，崖谷波涛入图障。
云罗雾縠虽可怜，幻化纷纷徒自诳。
请君闲暇来相从，翩然共跨高飞鸿。
当使真形识五岳，老眼一洗丹青空。

修林出夏笋，戢戢如牛毛。
宁亡口腹味，所冀逃炎熇。
露节半含粉，风篁微解苞。
清阴日夜长，会见干云霄。

清阴布幽径，绿水溢回塘。
笋长露渍粉，莲开风坏妆。
坐多惟踵息，躁定自心凉。
学道今始得，颐生真有方。

清秋独立望殊方，粉堞遥瞻埤堄长。
水满苍江平巨硖，风交翠木乱寒塘。
滞留晚岁违公府，准拟明年入帝乡。
多病早衰才不振，豫惭无赋奏长杨。

鸾鉴无尘月影圆，不须朱粉污红颜。
待传京兆眉膴样，剩写春容入远山。

脸上桃花春自开，眉边柳色日全回。
遥知弄粉妆成晚，应待温郎玉镜台。

丈夫贵成名，人子重养志。
志养非鼎食，名成要身致。
世上万男儿，二者少称遂。
乐哉张公子，此事有余地。
昔我游武林，始与张君值。
津津紫芝眉，落落青云器。
骅骝步康衢，雕鹗腾秋翅。
一官天南州，艰难已尝试。
悠然望白云，归来为隠吏。
轩裳非吾心，菽水重亲意。
筑堂九畹边，远取南陔义。
膳羞务馨洁，晨夕必躬视。
老人嗜国香，幽怀时一寄。
春风敷柔丝，色与恩袍类。
不效荆楚俗，纫之为佩璲。
不学会稽亭，徒然修褉事。
愿言倚玉树，同作庭阶瑞。
他年粉署握，永伴莱衣戏。

青青十二楼，万瓦浮云棱。
居者谁氏子，酒肉堆丘陵。
一一闲峨眉，舍此不为登。
清梦几时回，何曾舍虚凝。
本欲了万境，竟为景所绳。
我友子真子，士以古谊征。
载书来上都，结朿车不胜。
插架备小筑，且以觞宾朋。
或人指之笑，谓此不能宏。
有如短尾航，又如朿翅鹰。
团疑恋壳龟，局类遭寒蝇。
卑卑形覆缶，短短射依堋。
行行频壁碍，倚倚难轩凭。
风立苦打头，月坐伤横肱。
寒足笼拥掩，炎躯甑炊蒸。
俯首忽见地，闭目可数层。
何当揽星辰，惟堪挂用缯。
君子促改办，不尔陋可憎。
我兴听是说，诸友无乃称。
交从二十年，我能识其膺。
彼腹椰子大，千卷贮亦曾。
体作黄冠朴，言乃水云僧。
岂其八尺高，而能碍晨兴。
瞻想西南北，众万皆环緪。
奈此归思何，犹然间骞腾。
世好巍粉饰，是态恶可惩。
元规尘可谢，肝胆醒春冰。
但使居者乐，勿使疑者升。
诸公敛戏语，俄然迭嗟矜。
携酒共过之，窗虚纳清澄。
员子眼力到，数来数归鹏。
拟乎天上人，天门杳不应。
为君出登赋，归来伴龛灯。
三年京国梦，一柱立不能。
我数无何乡，神尻以为乘。

君不见北风吹淮风浪黑，铁马千群凝一色。
当时庙论孰经济，将相无言潜动魄。
或云南纪当何忧，今代诸葛身姓刘。
陆下唤取守淮甸，彼有胜算逾干矛。
登时诏语从天坠，汜为先锋锜制置。
并遣健士付阿权，等是两淮兵马地。
岂期将溃兵川流，翻手忽忽无十州。
前时冠剑错准拟，此事吐口贻人羞。
幸哉天祸不终极，至尊避殿忧思集。
枢臣督战侍臣谋，上则倚公叅赞职。
征鞍此日去皇皇，所过骑士多羸伤。
不见何人出声鼓意气，但见十十五五坐路傍。
公趣下马询众语，众共来前致辞苦。
平时节使驱为奴，逐逐无聊战无主。
而今侧身堕两失，官骑已亡难再得。
诚令军政日月悬，我有微躯人不惜。
公闻瑟缩涕潸然，汝曹寄命真可怜。
朝今清明万乘圣，权已殛死家南迁。
若等是行能奋死，朝建勋名暮朱紫。
官今付我诰如山，节使察使皆在此。
军家闻此逐蹄轮，喜气酣酣如遇春。
当时战死身昧昧，今日分付当其人。
兵官来见同听命，适有时张王戴盛。
分麾列伍摆布毕，髣髴平戎万全阵。
斯须望敌来何多，千里断岸皆遮逻。
天低野旷笳鼓咽，众寡不敌将奈何。
是时仲冬日建丑，群雄争先莫肯后。
濯缨刑马震天地，焰焰兵威古无有。
旋见飞台天样齐，黄盖团团傍赤旗。
指挥渡河在顷刻，我默战义人安知。
公呼时俊腾口说，汝每四方闻胆决。
只今战态作儿女，便恐汝名从此歇。
长啸激俊挥戈回，万斧并下声如雷。
十舟先粉百舟败，连艟接舰成飞埃。
嗟敌初来何草草，一夕崩摧如电扫。
命逾破竹青离离，血溃江流红杲杲。
明朝北阵更奔波，坐料强敌成蹉跎。
堤防更藉盛新力，为我往护杨林河。
运去一朝同覆水，敌再渡江终送死。
射人射将数不彻，何况更问舟中指。
移时巉天送哭喧，弃舟而遁舟自焚。
公命火攻列火伞，船焦檝烂无逃门。
敌愁惊心疑鹤唳，十步回头九堕泪。
又疑官军尾其众，清野数州无食地。
众残北顾心悠悠，金亮更欲抵死留。
放言京口少备者，曷若举兵由润州。
大将显忠来是日，执杖升阶光照席。
公先劳苦甚生平，遂借百舟如过鹢。
迤逦仲冬日十二，旅食无烟寝无寐。
公来督府见相公，便及瓜洲防拓事。
督视推公胆有余，此事岂忍他人徂。
昨来兵试威万万，别遣诸将无乃迂。
公仍禀命侵星过，或传铁骑金山破。
淮西万姓舍惟烟，淮东居民泪潜堕。
公摆吴艟异水嬉，势压海浸倾天维。
一见使敌无可奈，再见使敌心骨悲。
敌亡傲兀犹不悟，尚呼达官招万户。
岁云暮矣无北归，我所思兮决南渡。
达官再拜乞徐徐，波浪驾天千丈余。
比前采石三倍恶，主其急我吾其鱼。
金亮尚嫉忠言丑，快剑垂垂拟其首。
只今速渡汝得活，不尔爱身身在否。
万户相顾归相言，慓悍难容血面论。
北人项领不易保，如此郎主何足存。
此夜踈星江泪湿，敌将一一弯弓入。
御寨三重侍卫郎，对面公然如不识。
帐中方嬖花不如，账外忽飞金仆姑。
投哀赊死身困苦，软语不类平时粗。
骨肉披离头万里，魂飞却作他乡鬼。
杀气漫天烟草迷，不归州绝风尘起。
君不见昔日秦魏之兵扼上流，阿坚阿瞒皆老谋。
淝水血腥赤壁溃，两豪一蹷泯默至死休。
况我中都往颓促，千古丧师无此酷。
沉冤万众衔已久，合沓天心宜下烛。
三十年飞战马尘，支吾多用豪杰人。
但传凶势时未减，不见度外加经纶。
须信更生无尽福，高价属公勋誉逐。
不费两淮千斛水，一洗万古乾坤辱。
近来分陕从天阙，悬解西民愁百结。
三军鼎鼎礼意浓，七兵堂堂恩数绝。
行并咸秦脉络通，更遣诸将图山东。
为君再赋洗兵马，下客敢继唐诗翁。

君不见温公年方髫龀时，奋然击瓮活小儿。
至今遗事在图画，活人手段良可奇。
又不见耿恭昔年困疏勒，孤城凿井逾千尺。
整衣一拜精诚通，俄顷枯泉飞为液。
乐清有地名左原，地幽井古知几年。
一朝陷溺谁氏子，万石压脑沉黄泉。
路隔幽冥生望绝，三宿沉魂岂能活。
鬼神莫救功莫施，天遣仁人为之出。
彩棒来临驱五丁，抉石求尸俄有声。
头颅半露语未辩，人疑鬼物相视惊。
拯溺辛勤功未果，土圮石欹纷欲堕。
争言陷者不复生，救者徒遭颓压祸。
梅仙恻然临井旁，焚香再拜祈彼苍。
散金募众蹈死救，手植板干加堤防。
土石相衔危不倒，韲粉余生仅能保。
须臾夺命鬼窟中，万口讙呼喜填道。
翕然舆论咸奇公，异事行将达帝聪。
感物诚居耿恭上，活人手与温公同。
况公才学俱超绝，吏隠那能久淹屈。
使君前日飞鹗章，莅事详明己廉洁。
鲰生桑梓居此间，具书目见非妄传。
太史采诗傥见取，愿付银笔书青编。
将见大书特书屡书不止此，史笔芬香此其始。

燕公郡事暇，诗兴满沧波。
粉饰开元治，江山为助多。

一辔澄清暂按州，却因风景独夷犹。
弦残汉月驺前晓，粉叠巴云盖外秋。
持节频年烦出使，富民虚日待封侯。
省纡丽藻嗟行役，正恐才多剩四愁。

乡盛菁莪选，邦崇奠菜仪。
涓辰大昕鼓，持节少牢祠。
粉衮瞻凝睟，银袍豫摄齐。
芼羹纷涧沚，郁齐泛尊彝。
璧水回寒影，经槐堕晓枝。
幸观三献罢，共荷百朋时。

玉署凝严处，朱栏封殖恩。
其谁赏高节，祗自保孤根。
密干青杠矗，危梢翠纛翻。
故林兹地隔，新实几时繁。
细籁供风枕，斜阴叠月轩。
雀惊冲叶堕，蝉静抱枝喧。
戴氏当年谱，梁王自古园。
对容金马客，深在玉堂门。
本以萧萧擢，还由冉冉存。
烟能留暝色，粉解记春痕。
拾箨题吟墨，披丛爽醉魂。
爱君同省树，不敢为人言。

江南寒意薄，未腊见梅芳。
为有轻盈态，都无浅俗香。
倚风斜夕脸，呵雪噤晨妆。
刀尺凭鲛杼，比邻托粉墙。
高枝笼远驿，侧影照回塘。
旷望黄昏月，嫶妍半夜霜。
一身来上国，三载别炎方。
不见南枝早，方惊北道长。
当时犹引领，此际故回肠。
泪尽羌人笛，魂销越使乡。
危楼难极目，恨酒怯盈觞。
未到卢家第，终虚白玉堂。

雪集先何所，天彭关内州。
云澌结河汉，风砾洒林丘。
眩晃三霄接，缤纷一气浮。
光逢晨晛薄，花得冥寒稠。
拂树琼争动，萦墙粉暂留。
缩毛惊莋马，埋目惮吴牛。
客至兰矜曲，仙归鹤拥裘。
盐边混熬素，玉处乱方流。
并响鸣岩竹，分滋浃垄麰。
印沙鸿雁喜，蔽叶鹧鸪愁。
蒙福沾余润，称觞隔并游。
锦官才涷雨，赓和负妍讴。

佳雪春前降，层阴腊外留。
日昏霏霰集，风定舞花稠。
浩气皑皑遍，繁光衮衮流。
洒林初乱坞，拂瓦暗平沟。
洞矗三云仗，山迎万玉侯。
客车羊作驾，仙氅鹤供裘。
只有歌堪和，都无色可侔。
险堆怜傍砌，斜湿爱侵帱。
面旋成迟落，缤纷不顿休。
粉塘连北渚，缟顷接西畴。
兴往惟思戴，宾来但忆邹。
絮痕侵柳动，盐影著波浮。
宿莽攒瑶草，长堤卧素虬。
正缘先毕雨，并欲润天麰。
应祷驱民癠，呈祥溢里讴。
长人蒙帝力，欢酌任言酬。

低云淡河界，零霰集天涯。
树乱三眠絮，丛迷五出花。
舞风都拟重，入隙故成斜。
密瓦平将半，前山暝欲遮。
渐堪迷净练，并欲误疏麻。
粉出房陵水，盐飞海岸沙。
舟来戴逵宅，客过李王家。
此日长安酒，旗高未易赊。

雨町犀株突，阳皋锦槊攒。
窍均轩世律，皮解汉廷冠。
冉冉生能直，萧萧意自寒。
翠云舒作叶，碧血染为竿。
梢弱烟方定，筠浮粉未干。
抛阴照流水，迸节犯朱栏。
会待翔鹓集，非缘戏马残。
林间谁共赏，坐想七贤欢。

扑粉曾过宋玉墙，一身生计托流芳。
不须长结东风怨，秋菊春兰各有香。

媚丛无奈密，柔蔓不胜长。
非邻粉自白，似侠骨中香。
不分樱桃艳，名先播乐章。

爨樵殚楚桂，裘掖厌京尘。
别路双黄鹄，还家两玉人。
书园飘竹粉，乡树老梨津。
电韵盈归褚，中州赏有真。

烟梢露叶贯冬荣，高出危墙近覆亭。
闻道兰台有图籍，故留春粉助蒸青。

阳岑晚树飘花外，冷落晨杯𢭏杏余。
喉舌官崇无晤赏，一轩筠粉伴刊书。

芳节未晼晚，名园好澄霁。
停车没径苔，移席傍丛筀。
蝶粉留红房，蜂须抱香蒂。
微波生酒杯，轻吹拂衣袂。
何当名教乐，况复昌时世。
归鞍惜余欢，阳鸟不可系。

璚滴琳华一夜凝，凌虚雕槛晓来凭。
眼观银色三千界，身到瑶台十二层。
玉洒砌尘供庾斛，粉融檐水妒房陵。
化人宫好分明在，恨不同君把袂登。

粉署仙郎守一麾，都门别岸柳依依。
定知春雨随车至，且喜秋风破浪归。
仁政便当闻虎渡，治声犹在隔牛矶。
侬今亦恳怀章请，假道尚应鲈正肥。

何事诗家称翦裁，跨虚相继有楼台。
水涵春碧雨初霁，山露晓青云半开。
宝塔礼终僧室静，粉墙题罢使车回。
此时欲结香莲社，祇为陶潜醉不来。

亭亭独立望天津，四畔无家石作邻。
螺髻不梳千载晓，蛾眉空扫万年春。
雪为铅粉凭风传，霞作胭脂仗日匀。
莫道岩前无宝鉴，一轮明月照夫人。

点数诗流一唯阿，胸中星斗想森罗。
新篇莫浪传红粉，堪与朱弦荐咏歌。

正白深黄态自浓，不将红粉作华容。
却疑洛浦波心见，合向瑶台月下逢。

利刀截断命根，跳出狐群狗队。
拈起万煅蒺藜，铁额铜头粉碎。

落日西风照楚关，断魂残魄吊衰颜。
自从鸿鹄分飞后，无复鸳鸯并枕间。
腕玉瘦宽金缕袖，鬓蝉慵掠翠云鬟。
秋天冬暮风雪寒，对镜懒把金蝉簇。
梦魂夜夜到君边，觉来寂寞鸳衾独。
此时行坐闲纱窗，忍泪含情眉黛蹙。
古人惜别日三秋，不知君去几多宿。
山高水阔三千里，名利使人复尔耳。
昔年曾拨伯牙弦，未遇知音莫怨天。
去年又奏相如赋，汉殿依前还不遇。
时人不知双字讹，平川倏忽风波起。
当时南宫报罢音，教妾沉吟杵中心。
为君滴下红粉泪，红罗帐里湿鸳衾。
愤愤调琴蝉鹊噪，默默吟诗怨桂林。
千调万拨不成曲，争奈胸中气相掬。
千思万想不成诗，心如死灰谁得知。
料得君心当此际，事国繁华闲田地。
朝朝暮暮望君归，日在东隅月在西。
碧落翩翩飞雁过，青山切切子规啼。
望尽一月复一月，不见音容寸肠结。
又闻君自河东来，夜夜不教红烛灭。
鸡鸣犬唳侧耳听，寂寂不闻车马音。
自此知君无定止，一片情怀冷如水。
既无黄耳寄家书，也合随时寄雁鱼。
日月逡巡又一年，何事归期竟杳然。
鲛绡裛遍相思泪，眉黛无心画远山。

菩提达磨大医王，全持正法度南方。
粉骨碎身应未报，至今不离此心光。

粉骨碎身未足酬，念渠多劫力勤修。
如今分付无人要，放体闲眠百草头。

上乘菩萨信无疑，为法忘躯世所希。
粉骨碎身应未报，声闻小果卒难知。

百里千乡信未圆，到来空𦶟一寻烟。
我今朝夕时闻见，粉骨碎身报未全。

不涂红粉自风流，往往禅徒到此休。
透过古今圈后，却来这里吃拳头。

水落舟横露浅沙，粉垣松桂古禅家。

虽无适俗韵，亦有可怜香。
定自嫌朱粉，翻成点点黄。

何日老於菟，失脚来空山。
山中无所食，瘦骨见孱颜。
舐掌鼓饿舌，始信择肉艰。
姑求一饱计，未肯藏榛菅。
画师有深趣，粉墨不可删。
兽心察凶毒，人事戒防闲。
编须固莫敢，强弓亦徒弯。
吾命傥足惜，斜阳掩柴关。

水马相先急画桡，朱楼红粉宴笙箫。
月中谁念穿彩线，江上齐看夺锦标。
冷眼诸人旁贾勇，争头一鼓喜成谣。
凭谁试展乘槎手，直入银湾看鹊桥。

浣花溪边濯锦裳，百花满潭溪水香。
窦奁散尽有霜戟，草秣匹马不可当。
当时濯衣只偶尔，岂似取履张子房。
烈烈遽见蔽此蜀，丧乱怀尔徒悲伤。
年年春风媚杨柳，彩缆{女奄}姌云霞张。
溪边游冶红粉娘，了不识字空悠飏。
采花荡桨不归去，暮隔烟水眠幽芳。

密雪舞冬昼，祁寒反夏炎。
竹枝低未湿，梅萼莹先霑。
怯冷昂肩立，欣繁矫首瞻。
随风方北渡，际海必东渐。
轩簸来如掺，缤纷势转严。
枯荄新点缀，曲砌巧增添。
伺隙花穿户，承隅箸插檐。
高飞迷皎鹤，夜影逼清蟾。
砧净绡横石，窗虚粉杂奁。
昆丘千璧碎，武库五兵铦。
烟径杨吹絮，香蹊蝶奋髯。
鲸鲵陆骨腐，鹄鹭野翎爓。
白发秦人遁，厖眉汉尉潜。
渍蚕功孰及，平地瑞初占。
窖卧行人节，门扃志士恬。
已甘穿履困，奚避割毡嫌。
醉慕双螯毕，寒怀五绔廉。
飘飖疑宓女，刻画谢无盐。
河阔凝新浪，峰高失旧尖。
山阴宾欲返，淮右寇将歼。
穆满三章著，宣温五板兼。
君恩捐卫粟，天意绝齐痁。
江上蓑堪画，篱间氅可觇。
客观眸已眩，儿咀手频拈。
足没寻萱屐，腰闲刈藿镰。
马驰毛愈素，乌啄首难黔。
冻折骚人笔，光临织妇幨。
螟牟宁待火，疫疠讵烦砭。
甲长寒蔬细，根肥宿麦纤。
年丰虽欲颂，神助愧江淹。

一苦寒威重，清晨雨脚？严风号宇宙，飞雪下闾阎。
布地盐初撒，穿帷粉乍黏。
裴回轻点袖，萦积满盈檐。
骋巧飘虽急，乘危势或沾。
梨花芳小圃，桂魄射疏帘。
烟湿茶翁灶，竿低酒舍帘。
清泉埋沼沚，苍干耸楩柟。
玉匝齐君履，银封鲁国詹。
盆收新琢璧，阶展未裁缣。
木杪疑飞絮，江干杂秀蒹。
正随云阵合，未放日光暹。
处壮山屠虎，高兴泽殪蚺。
重巅闻折木，邃野绝飞鹣。
隼击翎添厉，鳞藏口敢𪡋。
狼随姬满驾，鹊集叔才苫。
授简词臣敏，乘车海若谦。
汉传王母绛，周贡嵰山甜。
王脧师方整，高昌众欲熸。
汉光开帝业，苏烈贯兵钤。
豹曳荆人舄，牙抽孙子签。
肤寒方起粟，手坼正忧{丹龟}。
挟纩冬裘燠，倾罍夜饮厌。
寒光欺宝鉴，素质夺朱綅。
犬喜蹄方逞，儿餐舌未箝。
梅林催皑皑，麦垅长蔪蔪。
罝兔难探穴，叉鱼已溉鬵。
鸱蹲饥愈噪，马缩冻难拑。
见晛将消释，歌诗兴佞𪫺。
妍辞惭谢客，讵敢示群佥。

试因子墨赋瓌姿，独记朝容在一披。
著粉直嫌妆太白，只今何似梦中时。

却月凌风一种香，更匀粉面作红妆。
枝头自结鸳鸯社，为倩东风谢海棠。

万里移根安石国，何年傅粉未知名。
须邀玉茗来岩壑，便结琼花作弟兄。
诗客定疑天外得，园人已办腊前迎。
东家阿措休相妒，不学秾妆照眼明。

落落乔松说九华，远移霜骨想专车。
沦脂此地能和药，结实殊方却入茶。
村女拾钗分翠叶，野人敲粉聚黄花。
翛然一径穷芝岭，晓见飞云夕见霞。

香浓逾粉质，碧腻素娥妆。
若使羊郎见，仙姿应并芳。

帝子登湘岸，临风粉泪弹。
梨花多少雨，点点透琅玕。

赞皇褒簇蝶，京洛古来希。
一阵雄风起，穿林粉翅飞。

块破擎拳出，盘行转眼空。
救荒非小补，粉骨不言功。

金澜酒，皓月委波光入酒。
冰壶避暑压琼艘，火炕敌寒挥玉斗。
追欢长是秉烛游，日高未放传杯手。
生平饮血狐兔场，酿糜为酒毡为裳。
犹存故事设茶食，金刚大镯胡麻香。
五辛盈柈雁粉黑，岂解玉食罗云浆。
南使来时北风冽，冰山峨峨千里雪。
休嗟虏酒不醉人，别有班觞下层阙。
或言此酒名金澜，金数欲尽天意阑。
醉魂未醒盏未覆，会看骨肉争相残。
一双宝榼云龙翥，明日辞朝倒壶去。
旨留余沥酹亡胡，帝乡自有蔷薇露。

故人招我千山里，也有仙葩巧送春。
麝馥染衣金缕重，酒红生粉玉肌匀。
洛城景物知谁纪，寒食风光触处新。
莫把天香调行客，晓妆留与绿窗人。

穷腊逢三白，山城两换年。
破寒初淅沥，作态正翩翾。
倚杖心逾喜，搔头意自便。
直疑填巨壑，岂惜沍长川。
宫粉惭施白，仙禽恨夺鲜。
银床凝露绠，玉柱涩风弦。
径满巇难认，窗虚隙易穿。
共寻瑶草路，俱诵蘂珠篇。
猎骑朝群拥，渔灯夜独然。
凌风几阆苑，照日尽蓝田。
賸约佳宾集，先烦好句传。
荷枯疑璧碎，柳细讶丝牵。
有士迷青眼，无人笑黑肩。
丰年期不日，瑞气霭非烟。
竹密还争舞，梅疏只鬭妍。
轻鸥随浩荡，戏蝶伴联翩。
强续麻衣咏，真逢缟带贤。
凋零属国节，片段广文毡。
短棹寻安道，高楼忆仲宣。
名驹纷照夜，无复爱连钱。

西北佳人绝代姿，倾城倾国未为奇。
自然冰雪生颜色，不用人间朱粉施。

子甫七龄夫蚤世，独将慈节铸心肝。
含晖寸草流光远，天矢孤闱正气寒。
苦味灯前余粉胆，清风尘外振衿鞶。
悠悠甲子知无恙，看到恩深紫诰鸾。

佳人睡起懒梳头，把得金钗插便休。
大抵还他肌骨好，不涂红粉也风流。

来车去马何纷纶，城西三日吹沙尘。
道旁鹤立乱青紫，千骑夹毂弓刀陈。
共夸官军势雄盛，腰下黄金大邦印。
旧人桃李已成蹊，新尹号令风云驰。
迎新争勤送争远，相劝行行畏天晚。
西风折柳翠不禁，落日转旗红半掩。
别筵泪粉犹霑衣，旌旗画戟重光辉。
堂前昨夜语离燕，朝来贺厦成懽飞。
江南陌上多芳草，长短亭边贵人老。
君不见田间有客徒步归，年比使君白发少。

正色巧遮藏，天香清可带。
若为忍一噱，耻效嬛薄态。
奴红春事退，绝意矜粉黛。
质素本任真，藻棁鄙居蔡。

招提一径入垂杨，翠竹千竿粉箨香。
正要银丝好看客，不须雪乳苦搜肠。
兴亡徐李一弹指，文字晁黄两擅场。
八十老僧无个事，犹将经卷佞空王。

岩岩千丈松，大厦不收拾。
已作涧壑卧，更困蝼蚁穴。
天果无意哉，问龟龟不食。
悲歌气填膺，白虹为贯日。
向来亡公子，后日九州伯。
奈何蕞尔曹，乃敢观裸浴。
士穷有如此，于君更心恻。
平生治国手，仅脱在陈厄。
三彭捃细故，二竖侮明德。
闻之投袂起，此士岂易得。
可无不赀药，粉珠屑白玉。
奋髯呵不祥，有神嘿操{卓戈}。
欻然蛙腹裂，还我苍玉璧。
一尊欲寿君，怅念风雨隔。
平吴固奇烈，更谨盘水执。
君身则千金，斯文但一发。
勉矣加餐饭，吾道系损益。

爱春春浅如稚童，爱晴连日无雨风。
闭门不出春笑侬，百年容易成老翁。
山茶经霜尚能红，小梅吹雪香正浓。
盍不亟倒琉璃锺，主人好意客亦同。
粉笺乞句酬天公，笔端有气如白虹。
少年射虎南山中，于今尘土蒙雕弓。
安得雷雨鞭蛰龙，拊髀浩气亦欲东。

何许园林春最酽，海棠万万千千点。
不应惟是锦织成，正恐更将猩血染。
未开半豆已欲滴，烂吐一庭尤潋滟。
窥月洗雨俱可玩，抹雾横烟猝难掩。
梓泽步障烘晓霞，温泉粉玉临秋鉴。
相逢但欲酣且歌，目送谁言美而艳。
桃花何处容面皮，欲笑春风无乃僭。
光翻牖户翠堆幄，浓逼须眉缬生脸。
裹头朝出常苦晚，烧烛夜看终未厌。
见不数数梦来往，百斛可倾心独欠。
老来世味薄如纸，斩断情根须一敛。
随身鼓笛本游戏，过目埃氛亦俄暂。
明朝风雨未可期，委地泥沙混真滥。
凭君但向雪落时，个里直须勤点检。

一篙寒碧碎鳞鳞，数尺孤舟仅著身。
江水煮鱼还地脉，瓦盆盛酒见天真。
颇容老子赊闲日，聊与青山作主人。
不用樽前罗粉黛，远峰元解作眉颦。

北山松粉落轻黄，濯雨虾须麦吐芒。
槐火石泉寒食后，十分春事属农桑。

乞得天公五亩春，暂抛手板著纶巾。
搴花露粉频沾袖，洗竹山光忽傍人。
金点流鶑田幂幂，雪翘幽鹭水粼粼。
尊前无地栖荣辱，秀野亭中自在身。

夭桃先已醉春风，青女犹争造化功。
应与骚人嫌太赤，故将铅粉注深红。

岧峣天阙五云飞，日上觚棱晓影移。
合殿侍臣颁彩树，谁家纤手送青丝。
寒禁粉蕊香犹浅，煖入陈根绿尚迟。
从此江山春意动，使君拼费几多诗。

酝藉金闺客，风流粉署郎。
文尝追屈贾，身合到潇湘。
经术东莱学，才名上国光。
遐方岂淹泊，云路看腾骧。

一藂绿凤尾含烟，径尺红英晓更鲜。
曾见画归丹禁里，太湖石后粉墙前。

五十年间叹阔疏，相忘两地复江湖。
书来笔底惊强健，诗去吟边想步趋。
好对青山看歌舞，莫嫌红粉笑髭须。
凤毛已有哦松韵，尚记金华旧范模。

松花金粉落，荷叶翠钿浮。
啼鵙千山暮，一年春事休。

日日营幽事，时时有好怀。
雨园残竹粉，风砌落松钗。
伴蝶行花迳，听蛙傍水涯。
穷通了无谓，不必更安排。

名父飞凫席庆长，良人傅粉旧传芳。
篮舆曾带阳台雨，花院俄沉婺宿光。
表表门眉看列倩，诜诜兰玉有诸郎。
不唯彩诰生前宠，更有丰碑自玉堂。

怪见司寒着意浓，巧裁六出羡天工。
乌翻树拂梨花月，鹭起沙平玉篆风。
势合深连云渚北，光寒淡抹粉墙东。
梁园赋就惊先手，末至相如敢擅雄。

欲识梅山境，回环列万峰。
朱门依绿水，粉堵出青松。

美人{女便}娟隔秋江，翠罗织裳楸叶光。
醉香艳粉凋斜阳，更使诗人感杏殇。

季伦珊瑚光夺目，元载胡椒高柱屋。
潜庵纸上一枝梅，富比王侯夸不足。
此花清绝更无伦，和粉磨丹吾所嗔。
向来华光最入神，幻出西湖烟雨春。

公堂宴处万灯明，灶鼓冬冬脆管清。
莫厌青裙分作队，那无艳粉笑倾城。
甘心挝鼓投荒裔，敢望传柑近上京。
咫尺宾朋若胡越，语音嘈杂隠雷声。

去国三年恨未平，东城况复送君行。
难凭魂梦寻言笑，空向除书见姓名。
残日半竿斜谷路，西风万里玉关情。
兰台粉署朝回晚，肻记麤官数寄声。

粉暗红蔫樽爼薄，不如止酒得安眠。
无心已破浮生梦，有力聊轻造化权。
脱发满梳真老矣，断香萦几故翛然。
晚知古佛中边语，正合蒙庄内外篇。

园古逢秋好，身闲与懒宜。
空堂赏疏豁，重阁望参差。
竹粉有新意，松风含古姿。
低回惭禄米，官事少于诗。

篮舆晚绕湖，乐此新秋凉。
粉落竹方老，红凋荷更香。
天宇无纤云，仰视鸿鹄翔。
小楼久不登，抚槛悲慨慷。
浮生寄一梦，共尽无彭殇。
况我数月客，转眼促去装。
顾作儿女态，裵徊惜流光。
檐角迎夜月，林间送斜阳。
四年已五迁，终岁常遑遑。
安得一茆屋，归老樵风旁。

春风射雉苑城旁，走马还来入醉乡。
夜暖酒波揺烛焰，舞回妆粉铄花光。
浮生一笑常难必，此乐它年未易忘。
莫作五陵豪侠看，奚奴归路有诗囊。

素娥窃药不奔月，化作江梅寄幽绝。
天工丹粉不敢施，雪洗风吹见真色。
出篱藏坞香细细，临水隔烟情脉脉。
一春花信二十四，纵有此香无此格。
放翁年来百事堕，唯见梅花愁欲破。
金壶倒置春满屋，宝髻斜簪光照坐。
百榼淋漓玉斚飞，万人辟易银鞍过。
不惟豪横压清癯，聊为诗人洗寒饿。

莫遣扁舟兴尽回，正须冲雪看江梅。
楚人原未知真色，施粉何曾太白来。

垂虹亭上三更月，拟岘台前清晓雪。
我行万里跨秦吴，此地固应名二绝。
山川灭没雪作海，乱坠天花自成态。
狂歌痛饮豪不除，更忆衘枚驰出塞。
芦摧苇折号饥鸿，欲傅粉墨无良工。
摩挲东绢三叹息，收入放翁诗卷中。
明朝青天行日毂，万瓦生烟失琼玉。
世间成坏本相寻，却看晴山晕眉绿。

日淡暑犹薄，雨余风更清。
翛然水亭立，试此葛衣轻。
晒粉怜孤蝶，穿枝喜晚莺。
谁知簿书里，也复得吾生。

北风城头鼓紞紞，徂岁峥嵘正多感。
老夫假寐角巾低，稺子高吟两髦髧。
衰迟笑我藏袖手，狂率怜渠满躯胆。
旋炊粉饐裹青箬，新煠饧枝缀红糁。
未言问事渐澜翻，且赏挥毫能果敢。
嗟予畴昔如汝年，万卷纵横恣窥览。
即今见汝尚懽欣，此癖真同嗜昌歜。
夜阑我困儿亦归，独与狸奴分坐毯。

不待春风遍，烟林独早开。
浅红欺醉粉，肯信有江梅。

白鹭画双素，粉毫幽趣多。
翘沙依折苇，刷羽对衰荷。
浦思悬秋壁，江情忆钓蓑。
因君远相寄，诗咏对沧波。

粉絮先春拂面翔，临风跃马到君堂。
县民将喜土膏起，令尹未惊农事忙。
疾呼小吏具山酌，便欲尽醉为诗狂。
我牵尘俗不得久，何意更烦投夜光。

洛阳牡丹名品多，自谓天下无能过。
及来江南花亦好，绛紫浅红如舞娥。
竹阴水照增颜色，春服帖妥裁轻罗。
时结游朋去寻玩，香吹酒面生红波。
粉英不忿付狂蝶，白发强插成悲歌。
明年更开余已去，风雨吹残可奈何。

去年我丧子与妻，君闻我悲尝俛眉。
今年我闻君丧女，野岸孤坐还增思。
思君平昔怜此女，戏弄膝下无不宜。
昨来稍长应慧黠，想能学母粉黛施。
几多恩爱付涕泪，洒作秋雨随风吹。
风吹北来霑我袂，哀乐相恤唯己知。
自古寿夭不可诘，天高杳杳谁主之。
以道为任自可遣，目前况有宁馨儿。

予生多不偶，事事相与背。
适从平川役，乃遇河决溃。
舟胶在中野，寸步使心痗。
谁知赤县尹，勤恤每外内。
文符饬亭长，寇盗虞鼠辈。
仍能馈餠饵，童稚仰所赍。
今又置酒壶，惠问亦已再。
令我清夜饮，是夕值月晦。
独酌效谪仙，而复无影对。
如何亡情游，似亦有世态。
家人诚可同，况我昨丧配。
虽曰预朝裾，左右无粉黛。
兀然唯书史，旧学厌琐碎。
欲探文字工，下笔语多碍。
却思君西斋，新治虚可爱。
燕坐禽鸟寂，吟哦簿书退。
此乐吾未如，区区劳覆载。

许有卢娘能画竹，重抹细拖神且速。
如将石上萧萧枝，生向笔间天意足。
战叶斜尖点映间，透势虚黏断还续。
粉节中心岂可知，淡墨分明在君目。

昔遇风雪时，孤舟泊吴埭。
江潮未应浦，尽室坐相对。
行庖得海物，咸酸何琐碎。
久作北州人，食此欣已再。
是时值新岁，庆拜乃唯内。
草率具盘餐，约略施粉黛。
举杯更献酬，各尔祝鲐背。
咀橘齿病酸，目已惊老态。
岂意未几年，中路苦失配。
嘉辰众所喜，悲泪我何耐。
曩欢今已哀，日月不可赖。
前视四十春，空期此身在。
世事都厌闻，读书未忍退。
过目虽已忘，宁舍心久爱。
何当往京口，竹里翦荒秽。
行歌乐暮节，薪菽甘自刈。

颖傍成蹊李，其实小于拳。
谁知皴枝瘦，生此绀玉鲜。
摘以筠梢笼，沉以石根泉。
蒙蒙粉未落，粲粲叶犹连。
荫树咀甘液，安知有苦煎。
报君惜兹乐，时咏逍遥篇。

石上老瘦竹，忽在纨扇中。
执之意已凉，不待摇清风。
小节未见粉，泪痕应合红。
日将炎暑退，畏蠹生秋虫。

放翁小筑湖西偏，虚窗曲槛无炎天。
人间乃有真富贵，遶舍十万碧玉椽。
连林娟娟泫清露，高枝袅袅揺苍烟。
常忧俗客触新粉，屡戒园丁伤逸鞭。
凉生尊斚消午醉，声撼窗扉惊昼眠。
春残𣃁土得美茁，气压卿相食万钱。
尔来作吏若堕阱，每一梦到心凄然。
还家再见却惝恍，尘土何地从臞仙。
囊中幸藏餐玉法，欲屏万事相周旋。
更当待月出东岭，坐石泠泠挥响泉。

小葺蜗庐便著家，槿篱莎径任欹斜。
为生草草僧行脚，到处悠悠客泛槎。
孤蝶惜衣晴曝粉，穉蜂贪蜜晚争花。
有书懒读吾堪愧，睡起何妨自硙茶。

处处陂水满，家家巢燕忙。
叶舒桑渐暗，穗重麦初昻。
高下山花发，青红粉饵香。
亦知时节好，老大自悲伤。

行饭独相羊，扶藜过野塘。
晴光生蝶粉，暖律变莺吭。
𪎊美群儿竞，蚕饥小妇忙。
深知游宦恶，穷死勿离乡。

转老转迂疏，胸中一物无。
放言夸酒圣，著论笑钱愚。
扫地收松粉，全巢买鹤雏。
登临未应倦，天给短笻扶。

孤城穷巷秋寂寂，美人停梭夜叹息。
空园露湿荆棘枝，荒蹊月照狐狸迹。
忆君去时儿在腹，走如黄犊爷未识。
紫姑吉语元无据，况凭瓦兆占归日。
嫁来不省出门前，魂梦何因识酒泉。
粉绵磨镜不忍照，女子盛时无十年。

应接年光老渐慵，犹能一饮百分空。
半霑蝶粉帘栊雨，远送莺声巷陌风。
千缕麹尘杨柳绿，万枝猩血海棠红。
从来造物陶甄手，却在闲人诗句中。

两丛香百合，一架粉长春。
堪笑龟堂老，欢然不记贫。

度岭穿林一径斜，旋篝新火试新茶。
箬包粉饵祠寒食，雨湿青鞋上若耶。
石罅微泉来滴沥，溪涯老木卧槎牙。
不须苦觅东柯谷，是处云山可寄家。

粉堞临江渚，朱桥枕市楼。
长吟策小蹇，又度一年秋。

我行天下路几何，三巴小益山最多。
翠崖青嶂高嵯峨，红栈如带萦岩阿。
下有骇浪千盘涡，一跌性命委蛟鼍。
日驰三百一乌骡，雪压披毡泥满靴。
驿亭沃酒醉脸酡，长笛腰鼓杂巴歌。
大散关上方横戈，岂料世变如翻波。
东归轻舟下江沱，回首岁月悲蹉跎。
壮君落笔写岷嶓，意匠自到非身过。
伟哉千仞天相摩，谷里人家藏绿萝。
使我恍然越关河，熟视粉墨频摩挲。

吾才如蹇人，何许逐奔马。
吾文如丑女，惟藉粉黛假。
向来已归休，毕志向林下。
块然一愚公，初不系用舍。
国恩定难报，衰涕时一洒。
人本不胜天，岂复论众寡。

入户桐阴渐覆床，乍敷笛簟北窗凉。
筇枝倚壁知身健，衣焙残香觉日长。
雨霁断云时聚散，风来纤草久低昂。
蝶衣粉湿犹飞懒，小驻阑干就夕阳。

倚阑正尔受斜阳，细雨霏霏渡野塘。
本为柳枝留浅色，却教梅蕊洗幽香。
小霑蝶粉初何惜，暂涩莺声亦未妨。
造物无心宁遍物，凭谁闲与问东皇。

筮遇风山第六爻，翛然尽谢俗间交。
谋生旧买云三顷，托宿新分鹤半巢。
露下丹芽生药垄，月明金粉落松梢。
眉间喜动君知否，借得丹经手自抄。

命驾清晨出射堂，筇枝羽扇受微凉。
鸦将数子窥苔井，桐引新枝出粉墙。
岸帻影边茶正熟，投壶声里日初长。
兴阑却蹋湖堤去，十里山花满袖香。

结宇枫林下，久穷吾所安。
村深事自简，累少食差宽。
雨暗牛眠屋，泥深鸭满阑。
呼儿𢭏粉饵，准拟赛鄱官。

粉淡香清自一家，未容桃李占年华。
常思南郑清明路，醉袖迎风雪一杈。

日长巷陌晒丝香，雨霁郊原割麦忙。
小担过门尝冷粉，微风解箨看新篁。
傍篱邻妇收鱼笱，叩户村医送药方。
欲到湖边还懒动，悠然扶杖立斜阳。

祠宇嵯峨接宝坊，扁舟又系画桥傍。
豉添满箸莼丝紫，蜜渍堆盘粉饵香。
团扇卖时春渐晚，夹衣换后日初长。
故人零落今何在，空吊颓垣墨数行。

寂寂江村数掩篱，吾庐又及素秋时。
横林未脱色已尽，孤鸟欲栖鸣更悲。
小釜莼羹初下豉，矮瓶豆粉正燃萁。
为农幸有家风在，百世相传更勿疑。

穿竹清我魂，散发吹我顶。
虚窗听鸣蝉，小槛看汲井。
扫地长物空，漱泉齿颊冷。
厨人具浆粉，童子煮山茗。
微云未必雨，且喜收树影。
残书置不视，乐此清昼永。
既夕即榜舟，门外绿千顷。
世事何足论，平生慕箕颍。

日日营幽事，时时有好怀。
雨园残竹粉，风砌落松钗。
伴蝶行花径，听蛙傍水涯。
穷通了无谓，不必更安排。

金杯潋滟晓妆寒，国色天香胜牡丹。
白凤诏书来已暮，六宫铅粉半春阑。

双娥一去三千秋，粉篁春泪凝古愁。
神鼍悲鸣老龙怨，水为翻澜云为留。
素空逗露晚花泣，神官行水鳞僮湿。
潮声不平江风急，苍梧冥茫九山立。

水边犬吠隔疏林，篱落萧森日半阴。
繁杏锁红春意浅，晚梅飘粉暮寒深。

春入林梢一再风，破寒匀染费天工。
虽然媚荡新妆别，只与横斜旧格同。
午枕乍醒铅粉退，晓奁初罢蜡脂融。
后来颜色休论似，夹路漫山取次红。

真色生香绝世逢，烟光池面两溶溶。
楚邻不待施朱好，虢国翻嫌傅粉浓。
晴日暧云春照耀，温风霁月夜舂容。
酒阑且驻纱笼看，慢破团团一壁龙。

店舍烟火寒，尘沙亭堠远。
嫣红糁芸绿，春事亦已晚。
年芳去踆踆，江水来衮衮。
故人潇湘逢，留落一笑莞。
已张七里饮，更出深溪饯。
草间艳红粉，竹里趣厨传。
故意如许长，由来共乡县。
愧我不能觞，负此离歌啭。
别愁满天末，不醉何由遣。
却忆支使君，风前白波卷。

折得瑶华付与谁，人间铅粉弄妆迟。
直须远寄骖鸾客，鬓脚飘飘可一枝。

借煖冲寒不用媒，匀朱匀粉最先来。
玉梅一见怜痴小，教向傍边自在开。

契阔相逢一笑欢，当年森桂共骖鸾。
试谈旧事醒村酒，仍趁新晴暖客鞍。
梅粉都皴啼宿雨，柳黄不展噤春寒。
从今鼎鼎多幽事，仍喜蛙声不在官。

拄杖无边处处过，粉围红绕奈春何。
阊门昨日看不足，今日娄门花更多。

方池留水胜埋盆，露入莲腮沁粉痕。
铃索无声人不到，小禽飞入闹荷根。

斗野丰年屡，吴台乐事并。
酒垆先叠鼓，灯市蚤投琼。
价喜膏油贱，祥占雨雪晴。
筼筜仙子洞，菡萏化人城。
樯炬疑龙见，桥星讶鹊成。
小家厖独踞，高闬鹿双撑。
屏展辉云母，帘垂晃水精。
万窗花眼密，千隙玉虹明。
薝卜丹房挂，葡萄绿蔓萦。
方缣翻史册，圆魄缀门衡。
掷烛腾空稳，推球滚地轻。
映光鱼隠见，转影骑纵横。
轻薄行歌过，颠狂社舞呈。
村田蓑笠野，街市管弦清。
里巷分题句，官曹别扁门。
旱船遥似泛，水儡近如生。
钳赭装牢户，嘲嗤绘乐棚。
堵观瑶席隘，喝道绮丛争。
禁钥通三鼓，归鞭任五更。
桑蚕春茧劝，花蝶夜蛾迎。
凫子描丹笔，鹅毛剪雪英。
宝糖珍粔籹，乌腻美饴饧。
撚粉团栾意，熬稃腷膊声。
筳篿巫志怪，香火婢输诚。
帚卜拖裙验，箕诗落笔惊。
微如针属尾，贱及苇分茎。
末俗难诃止，佳辰且放行。
此时纷仆马，有客静柴荆。
幸甚归长铗，居然照短檠。
生涯惟病骨，节物尚乡情。
掎摭成徘体，咨询逮里甿。
谁修吴地志，聊以助讥评。

匀染十分艳绝，当年欲占春风。
晓起妆光沁粉，晚来醉面潮红。

红粉团枝一万重，当年独自费东风。
若为报答春无赖，付与笙歌鼎沸中。

粉痕红点万花攒，玉气珠光宝月团。
帘箔通明香似雾，东君无处著春寒。

炭熟香浓石鼎煨，人言小合是春台。
蕉心翠展一冬在，梅藟粉融连夜开。
肃肃九冰妨发育，温温三火护恢台。
养生此外无遗说，梨枣元须趁暖栽。

弱骨千丝结，轻球万锦装。
彩云笼月魄，宝气绕星芒。
檀点红娇小，梅妆粉细香。
等闲三夕看，消费一年忙。

有意能停棹，多情易忆家。
清诗穿月胁，远梦绕天涯。
雨蝶衣濡粉，秋蚊喙吐花。
新凉宜小驻，谈笑有丹砂。

橘蠹如蚕入化机，枝间垂茧似蓑衣。
忽然蜕作多花蝶，翅粉才干便学飞。

水上晴云彩蝀横，许多蜂蝶趁船行。
渔樵引入新花坞，儿女扶登小锦城。
艳粉发妆朝日丽，湿红浮影晚波清。
谁知摇落霜林畔，一段韶光画不成。

古传腊月二十四，灶君朝天欲言事。
云车风马小留连，家有杯盘丰典祀。
猪头烂热双鱼鲜，豆沙甘松粉饵团。
男儿酌献女儿避，酹酒烧钱灶君喜。
婢子鬭争君莫闻，猫犬触秽君莫嗔。
送君醉饱登天门，杓长杓短勿复云，乞取利市归来分。

蜡红枝上粉红云，日丽烟浓看不真。
浩荡光风无畔岸，如何锁得杏园春。

文物余三迳，芝兰秀五常。
鱼轩来粉省，象服去黄堂。
此母今谁似，清名死不亡。
一生令吏部，废却蓼莪章。

著尽工夫是化工，不关春雨更春风。
已拼腻粉涂双蝶，更费雌黄滴一蜂。

绝艳元非著粉团，真香亦不在须端。
何曾天上冰玉质，却怕人间霜雪寒。
枝似去年仍转瘦，花于来岁定谁看。
老夫官满梅应熟，齿软犹禁半点酸。

银屋瑶阶顷刻成，缓飘急洒总无声。
屑云作粉如何湿，雕玉为花乃尔轻。
空里仰看元不见，日光未透不妨晴。
满庭更遣迟销著，剩借书窗几夜明。

长壕无事不耐静，若非织绡便磨镜。
竹君不作五斗谋，风前折腰也如磬。
先生节里城上嬉，朝游暮游不肯归。
晴空大声斗作恶，万鸦退飞一鸦落。
乃是黑风江北来，更将黑云头上堆。
翻手为晴覆手雨，自晴自雨何须怒。
先生不妨且觅句，挽之不来推不去。
坐看梅花一万枝，化成粉蝶作团飞。
纷纷掠面收不得，稍稍积砌吹还稀。
落尽梅花天不管，晚来许寒朝许暖。
一年待春春不回，一年探梅梅不开。
春回今才几许日，梅开如何顿萧瑟。
少壮几时奈老何，落花未抵春愁多。

上林花未有，中禁彩先成。
叶逐翦刀出，蕊从妆粉生。
红繁内人手，香染侍臣缨。
不是将春竞，天心重发荣。

江南腊月前溪上，照水野梅多少株。
艳薄自将同鹄羽，粉寒曾不逐蜂须。
桃根有妹犹含冻，杏树为邻尚带枯。
楚客且休吹玉笛，清香飘尽更应无。

彤云赤雾生绀房，朝霞变蕊朱粉光。
白玉入泥不满盎，羽盖裛露明月珰。
浊水一石乱蛙黾，凿池五丈如斗方。
萍根科斗得自在，荷芰明年出水央。

华省切星斗，沉沉严燕房。
秋风茂陵孙，种菊烂生光。
天晴蝴蝶飞，上下舞双黄。
刘郎才笔豪，移榻吟在傍。
日晚吏已散，残景上粉墙。
有酒无饮伴，掇英襟裾香。
还思陶渊明，弃官归柴桑。
东篱独此物，盈把恨无觞。
赖有白衣来，好事遗壶浆。
适意各一时，岂乏同舍郎。

寒溪翠拖碧玉带，苍山晴卧蜕骨龙。
水边苦竹抽肥笋，石上老蕨拳紫茸。
泊船系缆宿明镜，昭亭庙古攒瘦松。
阴风雨电潭心起，云遮北岭如墨浓。
田秧浸绿白鹭立，内史出喜嘉宾从。
昔时谢公来赛神，兰肴作椒金作锺。
联诗姓何名已失，板蠹粉落虫鸟踪。
我乡复传召南化，磨镂黑石君亦逢。

风扫天如鉴，云开日似萍。
苑花犹带湿，蔬甲已微青。
蝶翅粉应薄，塘漘波更渟。
寻春不惜醉，莫笑发星星。

紫丝晕粉缀藓花，绿罗布叶攒飞霞。
鶑舌未调香萼醉，柔风细吹铜梗斜。
金鞍结束果下马，低枝不碍无阑遮。
长陵小市见阿姊，浓薰馥郁升钿车。
莫轻贫贱出闾巷，迎入汉宫人自夸。

山林与城阙，事物不相对。
唯闻秉道义，所处无内外。
趋烦而毁静，此理乃俗辈。
昔有天下贤，喜得名笔会。
买粉涂南墙，松石生屋内。
石怪如舂涛，松偃如起籁。
画来二十年，数偶未辄爱。
罕亲凭按颜，但睹抱犊背。
虽当省闼严，晦昧欲何赖。
今逢茂陵人，独唱亦豪迈。

五月秘府始暴书，一日江君来约予。
世间难有古画笔，可往共观临石渠。
我时跨马冒热去，开厨发匣鸣钥鱼。
羲献墨迹十一卷，水玉作轴光疏疏。
最奇小楷乐毅论，永和题尾付官奴。
又看四本绝品画，戴嵩吴牛望青芜。
李成寒林树半枯，黄荃工妙白兔图。
不知名姓貌人物，二公对弈旁观俱。
黄金错镂为投壶，粉障复画一病夫。
后有女子执巾裾，床前红毯平围炉。
床上二姝展氍毹，绕床屏风山有无。
画中见画三重铺，此幅巧甚意思殊。
孰真孰假丹青模，世事若此还可吁。

秦女乘鸾遗翠羽，落在人间与风舞。
风休不归谁作主，此郎拾取装金缕。
郎家主妇爱且怜，系向裙腰同出处。
朝来邻里偶经过，方朔邹枚争欲睹。
主人重客苦留连，急走钿车令去取。
酒巡未匝掩合扉，忽已闻归报鹦鹉。
重匀朱粉临镜台，促息不停催出户。
正抱琵琶稳系绦，辊作轻雷拢作雨。
自解弹成啄木声，岂唯能写胡人语。
醉眼流波入鬓时，弦慢邀郎紧弦柱。
身柔柱涩郎力微，欲倩傍人频顾主。
主何磊落风味多，就请上宾无不许。
相疏情远谁称渠，画拨当胸客当去。

芳梅何蒨蒨，素叶吐层层。
近腊寒犹劲，先春气已承。
冷香传去远，静艳密还增。
有意常欺雪，无功合镂冰。
早烟笼玉暖，冻雨浴脂凝。
汉女新妆薄，燕姬瘦骨棱。
压枝唯恐折，簇萼似难胜。
神物终来护，江乡未解矜。
独奇心岂欲，寄远客何曾。
不见黄鹂度，宁防粉蝶凌。
月光临更好，谿水照偏能。
画轴开云雾，宫刀翦彩缯。
都无笔可衒，莫信巧堪凭。
丹杏尘多杂，夭桃俗所称。
故林尝渴望，大庾更愁登。
重和阳春曲，声辞猥愧仍。

摘杞搜枯梗，攀花脱脆包。
蝶呈新样粉，柳送隔城梢。

蝴蝶新生未解飞，须拳粉湿睡花枝。
后来借得风光力，不记如痴似醉时。

不知香务湿人须，日照须端细有珠。
政是春山眉样翠，被渠淡粉作糊涂。

桃花薄相点燕脂，输与梨花雪作肌。
只有垂杨不脂粉，缕金铺翠衬腰支。

暮宿溪边小粉村，一峰如笔正当门。
看来山色元无粉，拂杀浓蓝浅黛痕。

暮宿溪边小粉村，一峰如笔正当门。
看来山色元无粉，拂杀浓蓝浅黛痕。

霜前乱碧未全枯，霜后纷黄却更苏。
偷吃瑶台青女粉，都生琼发与银须。

早宴黄花诣粉闱，晚挼春草染朝衣。
却提猛士弓弯月，去扫封狐雪打围。
绿鬓朱颜君胜我，青春白日我思归。
何时共瀹青原茗，下看江鸥来去飞。

青士何年下大荒，羽仪禁省立如墙。
锦绷半脱娟娟玉，粉节新涂拂拂霜。
带雨小酣三日后，出林忽喜一梢长。
今年秋闰防多暑，剩供先生格外凉。

老竹坚刚幼竹柔，此君年少也风流。
锦衣脱体未全瘦，雪粉围腰犹半愁。

春去无芳可得寻，山丹最晚出云林。
柿红一色明罗袖，金粉群虫集宝簪。
花似鹿葱还耐久，叶如芍药不多深。
青泥瓦斛移山花，聊著书窗伴小吟。

遂初欣遇两诗伯，临川先生一禅客。
三人情好元不疏，祇是相逢逢不得。
渠有贞观碑，侬有永和词。
真赝争到底，未说妍与蚩。
珊瑚击得如粉碎，赵璧博城翻手悔。
不似三家鬭断碑，夜半战酣莫先退。
皇朝爱碑首欧阳，集古万卷六一堂。
玄珪漆玉堆墨宝，黟霜黑水涂缁裳。
临川无端汲古手，席卷欧家都奄有。
岣山科斗不要论，峄山野火不经焚。
尤家沈家喙如铁，未放临川第一勋。
不知临川何许得尤物，集古序篇出真笔。
遂初心妒口不言，君看跋语犹怅然。

杨子桥西转彩航，粉城如练是维杨。
百年旧观兵戈后，近岁新开草木荒。
杰阁高台云上出，野梅官柳雪中香。
史君领客周遭看，走马归船欲夕阳。

节物催人又一年，银花莲炬照金尊。
麝{食追}官样陪公䜩，粉茧乡风忆故园。
何似儿孙谈草草，不妨灯火半昏昏。
人生行止谁能料，今夕苏州看上元。

西湖野僧夸藏冰，半年化作真水精。
南湖诗人笑渠拙，不如侬家解干雪。
藏冰窨子山之幽，镵透九地山鬼愁。
侬家藏雪有妙手，分明晒在翡翠楼。
向来巽二拉滕六，玉妃夜投玉川屋。
剪水作花吹朔风，揉云为粉散寒空。
醉挥两袖拂银汉，梢头万斛冷不融。
琼田挈月拾翠羽，砌成重楼天半许。
盘作青蛟吐绿雾，乱飘六出薰沉炷。
人间雪脆那可藏，天上雪落何曾香。
三月尽头四月首，南湖香雪今谁有，分似诚斋老诗叟。
碎挼玉花泛春酒，一饮一石更五斗。

我不如森森千丈松，我不如濯濯春月柳。
髯疏鬓秃已雪霜，皮皱肉皴真老丑。
叶生画时颜尚朱，王生画时骨更臞。
一生爱山吟不就，两肩化作秋山瘦。
君不见褒公鄂公图凌烟，腰间羽箭大如椽。
君不见浣花醉图粉墨落，日斜泥滑馿失脚。
贵人寒士两相嗤，画图犹在人已非。
王生王生且停手，不如生前一杯酒。

粉捏孩儿活逼真，象生果子更时新。
输赢一掷浑闲事，空手入城羞杀人。

清明一雪怪生寒，逗晓新晴雪未残。
要见海棠还傅粉，卷帘不彻急来看。

新雨丰今岁，初晴屏积阴。
猛收千疋练，微露一棱金。
天熨粉青嫩，山描愁黛深。
谁言残剩暑，卓午不相寻。

北风五日吹江练，江底吹翻作江面。
大波一跳入天半，粉碎银山成雪片。
五日五夜无停时，长江倒流都上西。
计程一日二千里，今逾滟滪到峨眉。
更吹两日江必竭，却将海水来相接。
老夫蚤知当陆行，错料一帆超十程。
如今判却十程住，何策更与阳侯争。
水到峨眉无去处，下梢不到忘归路。
我到金陵水自东，只恐从此无南风。

雨前无物撩眼界，雨里道边出奇怪。
数茎枯菌破土膏，即时便与人般高。
撒开圆顶丈来大，一菌可藏人一个。
黑如点漆黄如金，第一不怕骤雨淋。
得雨声如打荷叶，脚如紫玉排粉节。
行人一个掇一枚，无雨即阖有雨开。
与风最巧能向背，忘却头上天倚盖。
此菌破来还可补，只不堪餐不堪煮。

带雪虽奇祗粉妆，酣晴别是好风光。
却缘白日青天里，照得花明暖得香。

看尽徽苏谱与园，牡丹未见粉丝君。
春罗浅染醋红色，玉板蹙成裙折纹。
头重醉余扶不起，肌香淑处澹仍芬。
老夫生有栽花癖，客里相看为一醺。

紫玉盘盛碎紫绡，碎绡拥出九娇饶。
却将些子郁金粉，乱点中央花片梢。
叶叶鲜明还互照，婷婷风韵不胜妖。
折来细雨轻寒里，正是东风拆半包。

谁作春山新幛子，尖峰为笔天为纸。
近看点缀八九山，山外远山三万里。
纸痕惨淡远山昏，上有长松青到云。
自嫌松色太青在，旋拈粉笔轻轻盖。
须臾粉淡松复青，至竟远山描不成。

谁作春山新幛子，尖峰为笔天为纸。
近看点缀八九山，山外远山三万里。
纸痕惨淡远山昏，上有长松青到云。
自嫌松色太青在，旋拈粉笔轻轻盖。
须臾粉淡松复青，至竟远山描不成。

江西太守说谁子，只说吉州有新事。
棘闱照日动碧鳞，粉堞入云横烂银。
三年八邑邑邑熟，一任千日日日春。
君不见吉州太守清何似，白鹭江心秋见底。
除却太仓五升米，不曾遣人来向市。
四邻束修来相看，不将入家将入官。
清名袭人冰霜寒，随风一夜入九关。
帝曰桂林五千里，象犀珠玉生海里。
安得使者人人皆如此，金捐于山珠抵水。
却从吉州夺吾侯，一州夺与三十州。
梅花一笑迎汉节，桂花八株吹岭雪。
使星归去作台星，跳过郎星与卿月。

素娥大作中秋节，一夜广寒桂花发。
天风吹堕绿野堂，夜半瑶阶丈深雪。
梅仙不知天尚秋，只惊香雪点搔头。
笑随玉妃照粉水，洗妆同入月中游。
晋公赏梅仍赏桂，独招子猷雪前醉。
明朝有客诉天公，不唤香山病居士。

得得今年未有寒，天公小靳不全判。
欲呈瑞雪飞花样，先遣浓霜起草看。
瓦脊生尘总琼玉，梅梢著粉忽琅玕。
老夫到老嫌冬热，十指朝来出袖难。

暑后花枝输了春，杂英小巧亦忺人。
素馨解点粉描笔，金凤爱垂鸡下唇。

闲花不遣倚门墙，独挹芙蕖冉冉香。
艳质施朱窥宋玉，冰姿傅粉试何郎。
青茎翠盖元相映，缟袂霞裾各自芳。
闻道金銮行豹直，炬莲先已兆嘉祥。

层轩发天藏，初日照粉雘。
雄观跨鹏背，烦促陋蚕箔。
飞绥会兰亭，传觞写桑落。
饮兴江海窄，逸气云天薄。
虽无汉侯鲭，粗胜周礼醵。
清欢谢丝竹，贺厦惊燕雀。
围棋角胜负，献俳纷戏谑。
凉风遍广坐，长夏失重熇。
高会方继日，初筵今告朔。
要令四难并，讵止一饷乐。
明朝传绝唱，百年无此作。
荐闻须狗监，赓绝愧鼠璞。
今王驰蒲轮，之子尚莲幕。
行参瑚琏用，归助栋梁托。
读书照青藜，视草咏红药。
回顾广文寒，莫忘鸡黍约。

吻燥谁濡翰墨场，绝思齿烦漱甘芳。
粉身莫惜归汤鼎，要与团龙发暗香。

红罗亭深宫漏迟，宫花四面谁得知。
蓬山移植自何世，国色含酒纷满枝。
初疑太真欲起舞，霓裳拂饰天然姿。
又如东家窥墙女，施朱映粉尤相宜。
不然朝云頩薄怒，自持似对襄王时。
须臾燕支著雨落，整装俯照含风漪。
游蜂戏蝶日采掇，嗟尔何异氓之蚩。
提壶火急就公饮，他日堕马空啼眉。

叹息闺房秀，霜摧鬓未华。
女功丞相念，妇道里人嗟。
石窌脂田废，涛江粉旐斜。
西风看花泪，寂寞小窗纱。

天教姚魏主芳菲，合有宫嫔次列妃。
玉颈圆瑳宜粉面，霞裙深染学翚衣。
枝头窈窕鱼双贯，风里蹁跹凤对飞。
莫把根苗方芍药，留春不似送将归。

傅粉施朱淡复浓，不辞沐雨更梳风。
岂知命似佳人薄，不在吾公乐事中。

春深游客竞繁华，宝马香轮带曲车。
不为来看招隠树，有谁肯顾野人家。
飞飞粉蝶须相映，皎皎银蟾色共夸。
今得审言诗胜画，传神何必赵昌花。

客嘉合馈五先浆，竹好仍生一味凉。
天与冰肌胜傅粉，星驰火齐捷飞黄。
将雏华表疑丁令，唤渡京江忆杜娘。
屡枉新篇谁可拟，一川烟草贺横塘。

灞桥忍冻两眉攒，汉殿含香别一般。
粉面固宜垂紫袖，锦裳何必著中禅。
禁庭侍史令同宿，宫帽花枝故自栾。
咀嚼新诗怀旧直，刺贪宁不愧何檀。

尚酝泼醅琼作液，汤官屑粉玉为团。
常娥应侍天公宴，一曲霓裳即广寒。

粉团菰黍族金盘，仙术昌阳滟玉樽。
小小角弓夸射中，两宫欢燕似开元。

岭南十月春渐回，妍暖先到前村梅。
问君何处识此妙，一枝冷艳随霜开。
长江凛凛欲崩岸，乃见好事多墙隈。
初疑渗漉入瘴雾，更恐寂寞埋烟煤。
微风不动暗香远，淡月入户空徘徊。
坐看粉黛化膻恶，岂但桃李成舆台。
我行万里厌穷独，疾病未已心先灰。
对此不觉三叹息，恐是转侧同南来。
异乡久处少意绪，破壁相对无根荄。
古来寒士每如此，一世埋没随蒿莱。
遁光藏德老不耀，肯与世俗相追陪。
轮囷离奇多见用，牺尊青黄木为灾。
含毫吮墨去颜色，况自不必须穿裁。
岁穷路远莫惆怅，此去保无蜂蝶猜。

破腊惊春意，凌寒试晓妆。
应嫌脂粉白，故染麹尘黄。
缀树蜂悬室，排筝雁著行。
团酥与凝蜡，难学是生香。

鳞细粉光鲜，开书乱眼前。
透窗疑漏网，落砚似流泉。
潜穴河渊内，吞钩乙字边。
莫言鬐鬣小，食尽白蘋篇。

阁上殊因子细看，幻成罗汉几多般。
休惊五百神通异，自是三千世界宽。
粉壁龙蛇浑欲动，石桥云水亦生寒。
香消日晚僧归去，无限奇光发夜阑。

制作参易经，不用草玄准。
眼空天壤间，谁得并捷敏。
鸿文翻水就，未省苦吟吻。
齐梁逮陈隋，众作付一哂。
南国容本冶，西子发更鬒。
混然真天成，宁复分域畛。
飞上青云端，秋空击鹰隼。
岂唯持荷橐，已复班玉笋。
虽未究所长，要亦摅素蕴。
大手秉纶綍，至音发簴簨。
嗟予堕诗穷，政坐无铅粉。
数奇祇自怜，多忤谁汲引。
有赋难逐贫，无诗不招隠。
明公独深怜，不嫌边幅窘。
谓虽敝帚如，或可充贡箘。
恃此以无恐，枚皋穷久忍。
傥复念菅蒯，庶免辱荆槿。

刘侯精神秋隼紧，高论悬河倾不尽。
至尊动色嗟谔谔，权幸切齿畏謇謇。
致君未觉贾谊疏，济时尚嫌马周窘。
三年博士向见治，万卷蟠胸一何敏。
歘然大起故乡思，自请题舆佐旟隼。
笑指江城欲载驰，轻弃斑列谁能挽。
羡君去骑日骎骎，顾我朝行犹蠢蠢。
语离宁惮十觞连，惜别不知双泪陨。
赠言见意乏珠玉，作诗饯行少铅粉。
从今数日待君归，握手修门未为晚。

媚色全胜柳，孤标半似梅。
蘂寒金粉腻，香重麝脐开。
徐笔那能画，并刀未易裁。
扶头中酒味，安得一枝来。

画舫朱帘出晓关，便风飞过几重湾。
路经僧舍渔村畔，身在烟霏雾霭间。
惊浪沸晴输远浦，乱云拖粉露崇山。
偶因王事从心赏，诗语匆匆不暇删。

政足廉平诗更佳，铁肠还解赋梅花。
律传和靖未多叶，名接水曹今几家。
丹粉讵须烦巧妙，清新止为写横斜。
拟携卷轴江东去，乞与诗仙作意夸。

洗尽红妆见玉颜，一年相别此时看。
房陵粉水休争白，姑射冰肌巧耐寒。
自爱一枝横竹外，未须千树绕江干。
东风也是相欺得，已作和羹一点酸。

异暑歊然金欲流，缟裙练帨两宜秋。
笑他山谷夸黄钿，欲学令狐赋白楼。
粉笔有心争试巧，红妆无面可障羞。
明来自足映茆屋，况有诗轻万户侯。

红粉虽云妙，鹅黄亦大奇。
欲知堪画处，绝胜采江时。

车驰卒奔风雨过，粉白黛绿春事妍。
裙腰政佳酒仍美，那复有路到愁边。

万玉妃来遣目迷，缟裙练帨颤鸾篦。
令人却忆桐川路，粉蘂垂垂照玉谿。

两股花多上粉须，趁衙去计未全疏。
蜜脾一点香先透，万斛醍醐总不如。

繁雄茂苑侔汉辅，森戟凝香古佳处。
鹓鹭行除半刺贤，万井提封赖摩拊。
公家名德世有人，伯仲于今见伊吕。
妙龄籍甚驰日边，粉闱握兰将振羽。
故为补外便亲养，知已家庭真内举。
画鹢鸣铙催去程，垂虹松江对烟雨。
西北高楼插暮霞，荷芰池光破炎暑。
平分风月助诗兴，一诺无事留公府。
却寻馆娃歌舞地，麋鹿台荒尽禾黍。
剑池古色湛寒泉，响屧采香迷岛屿。
仙鬼遗踪杳茫昧，临赋余情时访古。
治中别驾称展骥，末俗媕娿讥越俎。
简书狱市抵胡粤，末界马牛视齐楚。
欲了官事儿辈痴，钳柅吏欺租赋簿。
退食萧然绝点埃，亦有佳客酬谈麈。
想席未煖诏已颁，稳上丹墀看布武。
故人贫病寄江湖，一衲蒙头参马祖。
时凭尺素问沉绵，临别索诗愧吴语。

寂寞江村客，弥漫大雪天。
愁云纷密羃，虚籁极饕颠。
坐听天窗落，时将书幌褰。
胎禽羞洁白，闲客失明鲜。
势急鹅毛堕，寒欺雁翅翩。
鼠形方诮璞，蜡貌遽摧鞭。
鲛室绡盈轴，阳公玉种田。
蝶衣匀腻粉，蚕茧剥吴绵。
近柳横飞絮，穿榆并坠钱。
后庭迷玉树，清禁覆花砖。
帝子剪湘水，铜仙泣泪铅。
银床漫辱井，粉水媚房川。
繁丽真难比，萦盈似乞怜。
玉京楼十二，金界地三千。
秦国占乌白，辽东献豕豜。
尺围飘洛浦，席大记幽燕。
忆昨逢残腊，呈祥庆有年。
冷侵东郭履，寒逼广文毡。
喜极埙箎和，吟余盐絮联。
长城归大阮，巨轴属群贤。
思跨蓝关马，将乘剡曲船。
恨拘崇让里，思逸灞桥边。
斟酒觞慵举，烹茶鼎旋煎。
寻盟淡生活，冻笔尚如椽。

寂寞江村客，弥漫大雪天。
愁云纷密羃，虚籁极饕颠。
坐听天窗落，时将书幌褰。
胎禽羞洁白，闲客失明鲜。
势急鹅毛堕，寒欺雁翅翩。
鼠形方诮璞，蜡貌遽摧鞭。
鲛室绡盈轴，阳公玉种田。
蝶衣匀腻粉，蚕茧剥吴绵。
近柳横飞絮，穿榆并坠钱。
后庭迷玉树，清禁覆花砖。
帝子剪湘水，铜仙泣泪铅。
银床漫辱井，粉水媚房川。
繁丽真难比，萦盈似乞怜。
玉京楼十二，金界地三千。
秦国占乌白，辽东献豕豜。
尺围飘洛浦，席大记幽燕。
忆昨逢残腊，呈祥庆有年。
冷侵东郭履，寒逼广文毡。
喜极埙箎和，吟余盐絮联。
长城归大阮，巨轴属群贤。
思跨蓝关马，将乘剡曲船。
恨拘崇让里，思逸灞桥边。
斟酒觞慵举，烹茶鼎旋煎。
寻盟淡生活，冻笔尚如椽。

快雪频占瑞，饕风并助豪。
白银天上阙，组练浙江涛。
拓地龙沙远，瞻山群玉高。
齐宫延孟叟，楚些诵离骚。
绝塞绵应折，深闺茧独缫。
半穿东郭履，尽落汉臣旄。
光射埋丰剑，铦藏切玉刀。
月楂迷犯斗，嵌洞漫寻嶆。
禅几巾翻氎，书帷册散绦。
诗盟频败北，酒醵屡逋逃。
客去毡铺坐，梅颦萼尚雕。
圆坛足珪邸，夜猎满弓韬。
阿阁来仪凤，沧溟复断鳌。
三英陪兔苑，五骑聚神皋。
蠖屈深拳跼，龟肠更郁陶。
乌饥声嚄嚄，狐听响溞溞。
渔父拥蓑笠，园公扶桔槔。
翩翾振鹭集，排拶孔鸾翺。
内集诗联谢，回风舞逐曹。
鹄鲜形诮鹜，狐白袖垂羔。
素发瞻商皓，粉袍踵弁髦。
蓝关无去马，剡曲有回舠。
佛刹璎鬘坠，仙庭鹳鹤号。
寂寥闲自适，澹泊喜相遭。
目眩花空委，头童手独搔。
观空翻贝叶，瀹茗侍方袍。
家窭羹忧絮，宾稀釜肯轑。
投人真拱璧，属和秃纤毫。
梦到湖边寺，重寻观里桃。
东郊宜择胜，联骑许追遨。

久从云共商，稍与霰相和。
初看稀可数，渐觉多难奈。
如尘塞道起，似块当空堕。
练𢭏万家砧，糠扬千廪簸。
学舞势僛僛，争辉明瑳瑳。
昆岭玉成灰，闽溪茶出磨。
瘠土总生腴，衡门亦堆货。
樵苏带粉檐，刍秆如冰锉。
朱毂化瑶车，华鞍变毡坐。
儿看废晨诵，犬走妨宵卧。
漫天一远近，盖地均坎坷。
改却松篁青，遮尽粪壤涴。
独有井成穿，惟余江带破。
处处作花衢，家家产盐课。
银富不忧贫，米多宁患饿。
比兴岂无因，贱贫聊自贺。

云来已三白，诗唱当再和。
方无望其有，既有不可奈。
方卑看成高，既高还易堕。
妇言天雨米，安得箕可簸。
儿言天雨玉，安得刀可瑳。
粉厚婢思涂，面粗僮欲磨。
茗尘吾自啜，榆荚邻俾货。
我马玉山禾，饥甚睎可锉。
我客金城毡，寒甚睎可坐。
欲出无人踪，且起复且卧。
欲行无地皮，疑坎复疑坷。
下铺鹅肪璧，千里无点涴。
上张狐腋裘，六合无罅破。
仕者有远谋，来年卜农课。
贫者怀近忧，眼下不救饿。
书生于其间，俯吊而仰贺。

一官全似飞鸿翼，不在天南即天北。
朝辞白马阿得脂，暮长蛮夷老夫国。
不知广源洞里侬智高，何似仇池顶上杨难敌。
傍人自叹吾自歌，静处安身最长策。
蝤蛑闻说背如鼋，龙眼见来形似橘。
桄榔之粉白于面，椰子之泉甘胜蜜。
妇能瀹餠儿啖果，翁自右浮还左执。
天明坐衙将吏走，饭罢收厅乌鸟佚。
人生如此亦何求，但愧君恩与民力。
君不见江陵有叟白髭须，一榻十年穿两膝。

冉冉飞来红杏雨，又到去年花落处。
花今落惯已如常，莫怪春归春不语。
却思天女染春时，弄粉调朱傅绿枝。
只见插花人似锦，谁知当日手如龟。

调笑何郎莫漫嫌，一杯为洗太官膻。
品题今自东湖始，汤沐新封羹颉边。
短制牙筹防易断，半和麰粉借微坚。
山鸡隽永堪司荐，岂是从来野性便。

穷冬一雪系农心，吁佛祈仙望已深。
逾月亢晴生暑瘴，连朝霏雾作春阴。
夜窗且喜风兼雨，晓瓦才看粉共银。
可是江妃悭笑粲，都能无意管呻吟。

又拖筇杖过垂虹，粉柱丹梁五十洪。
云气深深笼薄日，波声浩浩鼓长风。
客船破胆经塘石，渔艇轻生逐钓筒。
欲访三高无处问，悠悠千古见冥鸿。

已生野外更篱根，仍与蚩氓补断垣。
博士低头乘虏障，王姬掩面嫁乌孙。
风枝雨叶无生意，粉面朱唇有泪痕。
说与调羹吹律事，老农那信腐儒言。

花神得与换新妆，不着仙家金缕裳。
也学时人尚红粉，依前风味带黄香。
微醺有意随风舞，独立无言任雨荒。
唤作桃红元未称，桃花那解傲秋霜。

粉字朱牌簇县津，绿蓑青笠洗行尘。
一时客路同归棹，半是年家及里人。
秦代征君岩上石，吴时霸主涧中神。
休将短发供离恨，早卜宽乡作酒邻。

花草春时迹远，风霜急处心夷。
生怕枕帏收去，粉香脂气薰肌。

君为闲客过登朝，我车日过南湖桥。
听君论诗发幽秘，问君索酒浇岧峣。
谁将君赋告天子，武皇夜唤相如起。
明朝车马满街来，从此相望隔湖水。
欲往从君足似挛，马嘶仆顾不能前。
时凭栩栩枝头梦，往看娟娟池上莲。
诗盟扫地心如失，酒债无钱甘首疾。
绿杨门巷过春风，粉箨园林空夏日。
半年不奈此悲凉，无计挽君归野塘。
不如我自解章绂，却为闲客来君傍。
饮竭君家酒千斛，吟尽君家纸千轴。
醉中扶上木兰舟，秋浦月明秋水绿。

我缨却要沧浪清，我足但可云门行。
头颅四十中底用，阿婆纵好难为新。
强涂脂粉老自愧，旋学鬓鬟梳不成。
忆初少日心自惊，蹙踏万里长风生。
昂藏天马出西极，浩荡河汉方东倾。
老矣只今无许事，菰蒲深处一鸥轻。

谁家丑新妇，临水久徘徊。
月印修眉妩，风传古曲哀。
晓妆无粉黛，春服有梅苔。
应恨周居士，逃秦更不回。

近看成洞远成林，红绿参差作昼阴。
闲有工夫随酒去，病无心力为花吟。
调朱弄粉年应小，倚困含娇意却深。
更向嫣然清淑外，一檐香气入衣襟。

读君百二十新篇，句句停匀字字妍。
秀似南风吹竹粉，润于春水湿花烟。
斯文贵盛看如此，前路飞腾谅果然。
东野长江寒到骨，一生憔悴岂关天。

山腰宿雾远模糊，水面柔云近有无。
青女妆成连夜粉，鲛人啼尽一川珠。
阳光稍稍褰层箔，春色徐徐展画图。
试向东风揩病目，驾天青浪麦平铺。

四望亭前粉雉明，百栏桥上竹枝横。
荒荒白日春将晚，渺渺黄冈草未生。
独客更无杨柳伴，远村时见李花惊。
白碑南路翻堪意，不恨冲泥踏水行。

吹残池面旆中央，幻出台前艳粉光。
衣典欲催愁杜老，鬓霜难拒笑潘郎。
风来尚恐波生陆，暑退犹疑叶可觞。
拟种陶朱三百树，广文茅屋未应荒。

枯疏寒影变丰庞，的皪冰肌染沁黄。
难免世人栀蜡议，赖凭天骨蕙兰香。
情知不作和羹计，老去谁能弄粉妆。
却笑南枝心未死，寿阳新额小红裳。

千林憔悴独含春，笑倚黄昏未识颦。
红小粉疏烟幂幂，影低香远水粼粼。
从教雪路宁愁冷，遮莫茆檐可怕贫。
欲问横枝缘底瘦，似无如有最禁人。

堕粉瓢红迹已陈，却将春色付何人。
东君老去都平施，绿幕连天一样新。

铁石心肠宋广平，赋含脂粉太多情。
固应却有柔荑手，淡拂横枝彻骨清。

勾芒设色满邱园，著粉施朱总可怜。
未抵天公真画手，金光明里玉山川。

小梅风味最高闲，净洗铅华粉面干。
试问吟诗向东阁，如何骑马竹西看。

宝珠簪珥，黛粉匀妆。
讨探赏玩，赋咏盈箱。
恼客云阴，愁人雨凉。

并峙双台峻，分驰四牡闲。
共欣膏脉润，未要粉泥干。
诗律何妨细，欢情岂遂阑。
新畬行可问，载酒想同看。

老木樛枝入太阴，苍崖寒水断追寻。
千年粉壁尘埃底，谁识良工独苦心。

莫遣扁舟兴尽回，正须冲雪看江梅。
楚人元未知真色，施粉何曾太白来。

尘埃终日事无穷，不得探真问远公。
莫讶殷勤题粉壁，重来应见碧纱笼。

短长亭外柳依依，念我心归未得归。
粉蝶不知行客恨，也随飞絮点征衣。

素香无脂粉气，好语谐韶濩音。
有人问西来意，门前秋水沉沉。

仰面不见天，低头不见地。
眉毛在眼上，鼻孔里出气。
易分雪里粉，难辨墨中煤。

楚客好山水，五月上高峰。
峰顶望文脊，草树皆有容。
身既近猿鸟，心欲追乔松。
石壁出云背，苔磴千万重。
下视霹雳飞，忽起枯株龙。
却还僧居宿，暮践樵子踪。
作诗留粉墙，削藁为我封。
美璞世未识，独令和氏逢。

霅霅前溪白，苍苍后岭巍。
人疑槎上客，星合蚌中晖。
影转阑干迥，杯行漏鼓稀。
只知夸粉黛，不向桂边归。

太守旛旗近国门，州民迎望若云屯。
家风自有东阳咏，主道新移北海樽。
红锦臂韝观粉质，涂金珂勒驾朱轩。
他时傥使春秋对，莫以周襄出郑论。

春来无处不幽芳，谁复樽前叹异乡。
绕榻绮罗观旧艳，傍池桃杏照新妆。
柳条拂拂牵丝嫩，蕊粉轻轻落酒香。
闻道主公偏爱客，翻思当日醉莎场。

春雨懒从年少狂，一生憔悴为诗忙。
不能屑屑随时辈，亦耻区区忆故乡。
白玉笛声亲府席，六幺花拍动衣香。
龙咽嘹喨留行月，凤翼趋跄巧定场。
粉色酒容欢四座，花光烛影照西墙。
虚荣浪贵知多少，安得如君展肺肠。

蜀人𢭏玉屑，楚客调金粉。
制笺君有赠，草疏我无蕴。
宜书杨雄辞，莫写屈原愤。
谁识此意微，曾非事摇吻。

一世为巢拙，长年与鹊争。
欲知云脚雨，先向屋头鸣。
颈上玉花碎，臆前檀粉轻。
何时将刻杖，扶助老夫行。

莫登楼，脚力虽健劳双眸，下见纷纷马与牛。
马矜鞍辔牛服辀，露台歌吹声不休。
腰鼓百面红臂褠，先打六幺后梁州。
棚帘夹道多夭柔，鲜衣壮仆狞髭虬。
宝挝呵叱倚王侯，夸妍鬭艳目已偷。
天寒酒醺谁尔侜，倚楹心往形独留，有此光景无能游。
粉署深沉空翠帱，青绫被冷风飕飕。
怀抱既如此，何须望楼头。

二月狂风雪，寒威晓更加。
省闱轻妒粉，苑树暗添花。
有梦皆蝴蝶，逢袍只纻麻。
冻吟谁料我，相与赌流霞。

见凭蝴蝶过墙飞，却梦翩然入绮闱。
欲扑翅轻萦不住，觉时疑有粉沾衣。

客初西蜀来，遗我双筇竹。
上有红泪斑，断非湘娥哭。
尝闻帝魂哀，嚎血滴草木。
春露洒更鲜殷痕侵粉绿。
截为扶衰杖，万里出浴谷。
今来入我手，君勤意有嘱。
区区四十年，重趼生两足。
冠丱三男子，且与诗书读。
翁虽文章穷，尚以字遮目。
忍弃不以教，携归事樵牧。
故兹九节赠，用助老追逐。
杨朱非为岐，贾谊非为𫛳。
及其悲恸时，岂不沾盈掬。
挥之傥著物，无迹染林麓。
因持此竹纹，勿叹前人独。

桃花夭红竹浄绿，春风相间连溪谷。
花留蜂蝶竹有禽，三月江南看不足。
徐熙下笔能逼真，茧素画成才六幅。
萼繁叶密有向背，枝瘦节疏有直曲。
年深粉剥见墨纵，描写工夫始惊俗。
从初李氏国破亡，图书散入公侯族。
公侯三世多衰微，窃贸担头由婢仆。
太学杨君固甚贫，直缘识别争来鬻。
朝质绨袍暮质琴，不忧明日铛无粥。
装成如得骊颔珠，谁能更问龙牙轴。
竹真似竹桃似桃，不待生春长在目。

张侯归静居，堂宇结四隅。
堂中何所有，书画罗签厨。
四堂各异名，名异义亦殊。
夷心与会真，内以道德娱。
清白及金兰，外为子孙模。
西南夜落蟾，东北朝生乌。
天门风相通，盛衰理可无。
蒨尔松桧树，间之花石株。
雨晴气候佳，邻里或来俱。
遣摘班林笋，共持香粳盂。
饭毕循径行，不使僮仆扶。
所至旧衣坐，遍历日过晡。
时遇园果熟，甘浆而粉肤。
就枝掇鲜美，咀味销冰酥。
以此乐岁月，岂是忘形躯。
礼法不我弃，劳吝不我纡。
上不愧二疏，下不泛五湖。
自有逍遥趣，幸世遭唐虞。

北度龙沙远，南来狗犬无。
玉阶三尺峻，粉壁万重糊。
兽馁行迷穴，禽寒立并枯。
长川平界限，大屋竦棱觚。
稍见蓬莱阙，初张云雾图。
受降鍪甲积，罢猎羽毛铺。
被褐思怀宝，游都学卖珠。
车皆陈鋈辔，人尽得琼腴。
缟已赠吴札，席将开汉酺。
凤池批诏手，特地逞工夫。

鹁鸪知雨在桑中，雄逐雌飞自不同。
胡粉未生轻蝶白，燕脂先绽野樱红。
高高树里秋千月，猎猎墙头蓓蕾风。
晓下祠坛多寄咏，衣冠方侍大明宫。

年年二月卖花天，唯有小桃偏占先。
初见嫩红无不喜，终知俗艳几多妍。
邻翁已折郊园里，贵客争夸粉署边。
可惜工夫吟向此，会须留醉牡丹前。

新晴殿合晓，初日雾烟中。
柳重宫腰弱，花肥粉颊丰。
渥恩君自厚，藜藿我才充。
草木欣欣发，谁知造化功。

会稽迎太守，舟屋画粉雘。
前舟载图书，后舟载女乐。
月出镜湖心，长笛使孤作。
还见渔者来，曾令李謩愕。
吹裂比竹管，士果不可度。
二分学宫装，艳色鬭京洛。
尝闻有西子，菡萏不相若。
得郡考故迹，精绝古所怍。
慎莫为俗牵，乘闲数斟酌。

昔我从仲父，三年在河内。
春游丹水上，花木弄粉黛。
人夸走马来，尽眼看没背。
薄暮半醉归，插花红簇队。
使君今少年，时往劝耕耒。
安行过树下，野杏正破颣。
何不学山公，酩酊还倒载。
令人知使君，心胆不琐碎。
切莫惩妇翁，慷慨临并代。
一朝由谤谪，虽去民苦爱。
实计幸不幸，岂较进与退。
因书寄此怀，绳墨老且悔。

依依堤边柳，泛泛水中舟。
舟行无远近，柳影不随流。
东风欲粉絮，相逐江上头。
正见𫚖鱼来，贯条尾修修。
使斫横刀脍，便销千里愁。
樯端燕暂语，即飞入高楼。
楼上饶客饮，共候风色柔。
明朝同挂帆，直过南徐州。
吴地多平湖，缆柂明镜秋。
芙蕖拂雨舷，女艇花底讴。
不羡乘五马，却逢罗敷羞。
此官当此时，莫忆尘中游。

箨龙春雨后，得势类乘轩。
骤长宁嫌速，骈生讵厌烦。
错连非异族，苍老见玄孙。
色并蒲葵扇，香侵老瓦盆。
静依花影转，新带藓文昏。
外美看彪炳，中虚验晏温。
出栏俄竞秀，侵径恍孤骞。
颖脱锥囊见，森严武库存。
风回飘粉雾，龟拆露坤垠。
生理知无息，神功本不言。
牙筹谁数个，玉斧莫伤根。
错立环兵卫，周罗俨翰藩。
危岑遥寸露，睹浪忽惊奔。
劲节回青眼，齐观壮小园。
严凝难夺志，霡霂合知恩。
蛟鳄蟠深宅，牛羊隠半垣。
委蛇随户牖，撑拄动荃荪。
爱惜滋千亩，高低辨两番。
藐真应莫称，著谱欲重论。
岂止同苞茂，真成后嗣繁。
儿童防戏折，口腹谢空飧。
深夜共椽烛，清朝列戟门。
於菟真笔楗，季子屡髯掀。
北海虽频设，南山可尽髠。
深培资后赏，独倚莫消魂。
看取炎歊候，清阴荫午暾。

沉沉王侯居，列屋皆妖妍。
性斧糜春葱，日诧歌舞筵。
孰知山泽儒，超然广文毡。
野花供妩媚，山月献连娟。
潘郎真吾徒，常加视后鞭。
居无鲍生马，红粉风蓬旋。
张公为石奴，处仲政复贤。
继今看远业，贱子当留年。

氛昏翳春晓，瞠目如受蒙。
停舟少须之，红日碾高空。
是时群山间，积雪未肯融。
岩雾不尽收，似角藻绘功。
屏障莽回合，粉墨纷异同。
嵌岩眩有无，草树森玲珑。
皛皛琼为田，奕奕旆卷风。
羃篱抹高顶，下乃卧玉龙。
隠显随断续，间簉成葱栊。
微漪湛不摇，一一县镜中。
酒杯与诗笔，客次宁阙供。
搴取不赀景，纳我云梦胸。
一笑漂泊里，孰谓吾涂穷。
摩挲好东绢，世恐无此工。

山水佳有余，我与之周旋。
江行已久矣，今复领其全。
漾舟银葫芦，雪在春渐妍。
素琼间苍玉，化工与雕镌。
屏围无空缺，护此百顷天。
图画别浓淡，粉墨生云烟。
人间有此境，定属水府仙。
先生嗜奇胜，久驻无由缘。
命名失雅驯，吾意终慊然。
玉鉴扁山石，取重须时贤。
可无泊舟所，作亭近江壖。
登临付楚客，当有云锦篇。

一从荆楚役，八数昏旦星。
剸裁有琐碎，觞咏无频仍。
世故未焚券，官曹方治经。
客或嗤臞儒，下亦安聋丞。
过日念知己，远方空旧朋。
持斧迺宗匠，歃血主文盟。
天瓢賸挹注，风翼困凌乘。
袖怜醉墨淄，眼为故交青。
招此穷乡吏，闯彼小玉京。
樽罍容吟噱，粉黛罗娉盈。
理窟领新得，诗瓢倾旧盛。
风前雕虎啸，秋后寒蛩鸣。
六花严坚阵，尺棰鏖罢兵。
是翁信奇伟，小子惭奉承。
攘善悖古训，躗言防天刑。
见推无异辞，君语吾未凭。

二臧如静女，不受朱粉加。
尹姬望邢娥，宜著帝者家。
向来扬蛾眉，众喙怒以呀。
指玉谢坚洁，擘肌起疵瑕。
去汝忽若蜕，人与室俱遐。
玉台镜如月，满意事铅华。
九重访娟丽，万目看嫮姱。
当使听听者，昂首七香车。

厥初木禾种，移殖云水乡。
粉之且缕之，一缕百尺彊。
匀细茧吐绪，洁润鹅截肪。
吴侬方法殊，楚产可倚墙。
嗟此玉食品，纳我蔬蔌肠。
匕箸动辄空，滑腻仍甘芳。
岂惟仆飺饵，政复奴桄榔。
即今弗洎感，颇思奉君王。

边头仅绝胡尘警，频年麦秕禾不颖。
淮民久矣困憔悴，淮俗岂常藏不逞。
槌𬬻血马中夜呼，劫吏驱民刃加颈。
吾民苦旱无生意，更复跳梁汝为梗。
堂堂王度无玷缺，赫赫军容仍暇整。
前年蜑户煽凶威，长蛇封狶摇湖岭。
元戎白羽才一挥，欲丐微生一无幸。
尔曹么么真癣疥，天网莫倚容蛙黾。
昧逐青虫干斧锧，盍辞绿林救要领。
鲸鲵虀粉有前戒，傥被皇恩各乡井。
旱魃逞妖民倒垂，庙堂圣贤自司命。
径须委节发陈廪，少息流离服顽横。
劝分己责可次第，庶援沉焚痊国病。
正资方岳佐尧禹，侧伫剡章伸此请。

伊昔乃祖使朔幽，艰难以来无此流。
节旄欲尽气弥厉，始元属国真其畴。
清篇神护到江表，河梁诉别岂所侔。
嗣孙学力有家法，洪毅不割清不浮。
骥子受辔抹燕越，粉袍长铗犹小留。
人称张籍好古淡，我爱赵壹辞伊优。
往之论交恐避俗，是人摇飏如缀旒。
长年闵默堕俗学，夙志顾省伤羁囚。
颀然扣门出新作，山奇海秘困穷搜。
顷从同盟漫着脚，欻遇强对须抽头。
吾乡巨擘子龚子，磊块贮腹皆阳秋。
丽唱妍和日九返，君腕脱矣盍少休。
恶语送似定一笑，共笑燕石酬精璆。

君家开宴为酴醾，竹声裂石弦辊雷。
我家芍药继如许，如解商量先后开。
深红妍白各媚妩，琼肌玉骨无纤埃。
日高未觉睡态足，风定亦送龙香来。
素艳压架頩欲雨，妆面卧丛羞未抬。
邢娥微服屏粉黛，众女望影惭莫陪。
真妃娇泥午酒困，红潮作晕回香腮。
春到陋邑好花少，郁郁高柳间古槐。
浓李浅桃不入眼，菖条杏叶何有哉。
喜如足音赏魏紫，愁寄驿使邀江梅。
残春索寞风絮乱，有此二物生庭隈。
维扬金腰可伯仲，闽南素馨但舆台。
倚烟娉盈复妖嫮，等闲力挽春光回。
东皇有情花有意，似欲我辈倒玉罍。
君家赏花我方病，忆花有恨空成堆。
我家花开病适愈，对花发兴知难裁。
簿领困人日作恶，玉山猛判花前颓。
及今乐事须秉烛，风狂雨横谁能猜。

江县居人寒食下，少在县中多在野。
哭声不似笑声长，丽服新妆尽游者。
长郊芳草接天绿，我亦行行策罢马。
盍簪命醉岂不怀，卑官出入元无假。
偶来却胜特来好，触处春光可图画。
几日阴寒风用壮，今朝霁景天所借。
趁人胡蝶作团蜚，逐妇鸣鸠数声罢。
夭桃艳杏虽已过，郁李金沙犹未谢。
其余红白争姱嫮，醉态啼妆各潇洒。
颦风笑露頩欲语，半吐梨花最闲雅。
游人几许健倒去，红粉谁家短墙亚。
良辰独醒还自惜，捐佩一樽犹可贳。
餠盘饧箸已寒盟，故人应问花应讶。
对春长作了事痴，不念清欢本无价。
会当从公谢不敏，百罚深杯不辞把。
魏花有约待人归，秉烛酬春期后夜。

散解溪纡福溪直，两山空中泻清激。
潴渟壅建几千家，邀入中田作膏液。
余流复合古城东，末世尚奏铅华功。
定名粉水自谁始，水神有灵当热中。
去年龟纹布溪底，房民倒垂忧死徙。
今年活活夜继晨，渌涨稻禾三百里。
此溪今昨殊亏盈，郡民即溪岐死生。
天设地施禹疏凿，世人盍亦求其情。
古来名实为宾主，两溪厚农非小补。
但令旄孺无饥羸，安用女子相夸诩。

雪后缄诗送春燠，何异祠坛起祇肃。
吟哦三叹思答报，几欲挥毫纸随缩。
多闻实藉益者三，敬客不啻需之六。
别君方看月弦下，及门仅比羊胛熟。
前时为雪谒仙佛，俯伛叩神如问卜。
阴阳妙由帝把握，寅亮傍赖公迪笃。
死生休戚系雨晹，此柄不轻果谁属。
天公欠雪如负券，得之无庸计迟速。
盈尺告功遽放晴，孰谓十寒财一暴。
念子诗愁替酒狂，几日风餐仍露宿。
想见晨窗误月明，催汲溪泉煮山蔌。
云际群峰駮粉绘，日下众壑淙哀玉。
我虽越俎政无补，犹饱官饔住官屋。
不嗟破履印遗趾，更免长镵𣃁黄独。
剥啄或肯送尺书，倾箱中有麖鹿肉。
遥知合围罥蹄角，惊奔窘怖彻毛骨。
放麑歠羹未恝然，老子平生蔬茹足。
瓶中疗饥余白粲，瓮里度寒仍旨蓄。
隠几日日面南山，捉笔时时泻悬瀑。
但有赤脚侍玉川，分无散花问金粟。
春前三白盛世瑞，幸此迂愚宽谴逐。
朝来徙倚观稼上，宿麦泛烟青极目。
佻天之功敢侥罪，含生有自如其欲。
寒梅妩媚妆更新，弱柳珑璁眉上蹙。
风日清妍近试灯，载路已听歌鼓腹。
不辞三夜同此乐，瓮蚁妓衣预催趣。
浓欢共贷家山梦，小队重按年时曲。
仕逢岁稔信可喜，人任天真或为福。
长翁一世文字余，可是营生有机轴。
径来同作醉乡游，聚散回头车转毂。

寒风折人粟生肤，局坐掩户孰与娱。
吾宗高义驾为迂，新诗烂粲慰槁枯。
一百十二骊龙珠，春意谁遣生座隅。
吾宗学力源委俱，决为巨川潴陂湖。
粉袍未脱口未餬，气凌云霄色敷腴。
肝肺向我每倾输，我老旧学惭榛芜。
妙语正赖君起予，不办瓜李酬瑶琚。
病鹤曳翮寒松臞，可复飞动索故吾。

人品推君第一流，论文向我肯绸缪。
日从红粉追谭笑，家置青编纪唱酬。
转首各乘凫背去，几时同作凤城游。
临风莫道书难寄，旅雁飞还是便邮。

客来一笑同乡味，便粉秋菰刷藕泥。
糟浥子姜仍旧法，笼缄干笋俨新题。
白鱼紫蟹空濡沫，窘兔惊麋想砀迷。
自揣臞儒合蔬粝，放麑终恐愧巴西。

何许珠襟绣袂娘，额黄胸粉自新妆。
野芳贪折髻丫重，蝴蝶乱随裙幅香。
缓唱采菱空答响，小留挑菜翠盈筐。
汉风未许休乔木，行客相逢莫漫狂。

烟村面势枕苍山，一径循山作屈蟠。
入望高幢罗翠密，挂空匹练噀清寒。
吟髭撚白迎风去，妆面骈红倚户看。
颇似骑馿后山老，倩谁粉墨洒豪端。

把酒花前量自宽，花同人意惬轻寒。
盈盈似驾翠虬起，特特为邀青眼看。
纸贵共夸诗律细，客来旋报粉香残。
若为白璧青钱费，可问东君博此欢。

宾筵笑语杂丝弦，说到山翁更粲然。
衰鬓岂应妆面侧，陈编只合粉袍前。

园林落粉吹香雪，魏紫姚黄独步春。
明日插花同一醉，小闲谭麈岸纶巾。

粉身免泛杯中物，并驾容陪陇首花。
况耐岁寒双干在，周旋三益羡君家。

林花断续碧溪长，好在冰奁照靓妆。
泛腻流膏知远近，未妨粉水更添香。

露粉烟香细孰何，荆扉竹径喜经过。
阳和若作留连计，谁遣飞红扫更多。

艳粉奇葩照座隅，更阑醉墨点襟裾。
诗成平处犹元白，无限羁愁赖破除。

灵山锺秀崧高齐，鹿苑名胜神所栖。
水晶玉札银成泥，无论粉绿丹黄黳。
文星相望直斗奎，出藩入从黄金闺。
谁坐廊庙赓凫鹥，山经地志古有稽。
我公间气今其繄，资兼文武双印提。
十年太学甘朝虀，吐光万丈腾虹霓。
鸡林传诵争航梯，至今威名詟羌氐。
张旃朔庭抚遗黎，鼓舞雄豪泣旄𫠜。
折冲樽俎眠鼓鼙，屯云万里行春犂。
五风十雨无苦凄，此疆尔界谁町畦。
不须京观封鲸鲵，混一少忍矜扶藜。
从容论道开端倪，一语折衷温如绨。
鉴裁不阅黄与骊，流品自成桃李蹊。
琴音八极回薰兮，长庚夜明玉绳低。
貂珰晓驰建章西，黄封九酝天处题。
寿以一饮千玻瓈，公开寿域民同跻。
龟文燕颔额插犀，中书之考米一稊。
葛仙炼丹旧有溪，从公拟欲求刀圭。
散作人间刮膜篦，尽洗凡骨开尘迷。

妙景非声亦非色，非色岂应容粉饰。
东坡妙用遍虚空，大地山河等儿剧。
简斋有句添蛇足，雨抹晴妆要娱客。
黄妃塔边浄相寺，破屋荆榛十年事。
雅师办得一片心，化出宝坊全体备。
杰阁巍巍尊大士，我欲名之无尽意。
更拈蛇足扁东偏，与师饷客为客地。
东坡仙去可无诗，客来了此一段奇。
未雨未晴烦举似，非鬼非仙竟是谁。

赋花必花指喻指，花若堪谀亦堪毁。
转庵赋梅工赋影，祇竟吕刑元是甫。
节逄五日赋榴花，拟别甘酸亦良苦。
犹之论画先论形，形似丹青谁不使。
岂知雪里有芭蕉，满壁沧溟本非水。
方皋相马群自空，梓匠挥斤风即矩。
续弦何处觅鸾胶，起死底须求凤髓。
榴花可玩不可食，昌{蜀欠}无甜人自喜。
肯将粉泪匹红巾，眼高一世坡仙取。
花事方殷催结局，还许殿后吟些子。

止酒身多病，添书日正长。
睡魔推不去，茗碗熟难忘。
鹊过飞樵堕，蜂喧落粉香。
静中观物理，此乐未渠央。

静听微雨落干声，晓见平檐粉似匀。
去岁鸳鸯何苦热，今朝鸥鹭太无尘。
眼空色界聊矜富，酒极诗豪自觉神。
踏碎琼瑶无过棹，虚教新酿熟经旬。

拟访南山自北山，长堤信马只如闲。
画船瞥见矜红粉，紫燕惊飞透白鹇。
三过名园成选胜，再临高阁似知还。
兹游不负花时节，寡和阳春更许攀。

三山海上失双峰，插作中川镇水龙。
高出赭垣尊御寝，长拖粉庑过僧筇。
夜敲图绕千灯磬，晓击声闻两岸锺。
莫恨无缘随展钵，时来亭上足从容。

闲中直指醉为乡，寒食扁舟竟渺茫。
可惜海棠随雨过，犹怜粉蝶伴醒狂。
游人静后西山好，春事深来老圃忙。
未必烦公频折简，花时还是负姚黄。

回首城南同舍时，参辰相望更为谁。
杜门正愧衰兼懒，枉句多惭颂不规。
新竹筛金鸣粉箨，初荷擎盖弄纹漪。
小园景物堪供给，剥啄何时共说诗。

浄尽天香溢夏寒，满奁谁掷狡仙丹。
洛花不逐林花老，禁药犹堪木药团。
试问丁香和恨结，何如萱草破忧端。
翠屏红粉腰如束，我是村中老谢安。

新绿愔愔长茂材，嫩流漠漠养深苔。
一梭金影缗蛮过，半缬花光剥啄来。
槛竹鸣边垂粉箨，池萍缺处落肥梅。
闲中偏得园林趣，更觉清和意象开。

雨余扶杖入苍苔，检校园工有品裁。
缓引瓜苗教傍架，旋齐菊杪要平台。
出墙新竹矜施粉，立水高荷劝把杯。
莫讶小园饶胜事，故人续续送花栽。

晴窗一缕海南云，彻骨风流自可人。
由作桂油膏面样，不妨粉念混天真。

谁家池馆静萧萧，斜倚朱门不敢敲。
一段好春藏不尽，粉墙斜露杏花梢。

夜起占星毕，朝趋礼佛龛。
拥桥莲坠粉，萦沼水揉蓝。
屏翳何须靳，登伽不受参。
悬知天欲雨，蚁战已酣酣。

扶桑暖翅接金乌，韝上饥鹰待一呼。
悬滴梅梢珠璀璨，堕花桧顶粉模糊。
明年翠浪麦须好，何处青帘酒可酤。
万里江山谁画得，天开新样雪晴图。

怪底昌园一种梅，老枝强项独迟开。
伶俜鹤膝翻嫌瘦，皴皵龙鳞不受摧。
羞把冰肌混桃李，故将粉面映莓苔。
广平铁石心犹在，宁有诗情似玉台。

鼎来雨喜动吟笺，顿遣醯鸡舞瓮天。
傅野要观新事业，巫山莫学短因缘。
碧筒便好浮家酿，红粉还羞著老年。
此意自佳君自会，将诗不必众人传。

素面青娥月里回，舞阑香汗粉融腮。
洗妆懒趁霜钟早，直待扶桑金镜开。

雀抱寒柯窗弄影，鸾窥清沼粉匀腮。
年来怀抱浑关锁，为尔眉头得好开。

美人晓镜玉妆台，仙掌承来傅粉腮。
莹彻琉璃瓶外影，闻香不待蜡封开。

千里春何晚，三旬暖不回。
眼青暝县柳，粉白闷宫梅。
丽水年时泛，桃花雪里开。
轩辕丘一梦，怀往意悠哉。

文章开紫垣，委耀照黄扉。
崇雉抱高墉，长虹曳华榱。
浮阑翼交楯，戟衣摇缥粉。
石纹浪花碎，紫光射金鼎。
珠{王綦}明黼领，剑镖玉螭冷。
槐香吹鬓影，相对青炯炯。

轻蒲猎猎野风秋，吹上蟾宫白玉楼。
想见东山红粉里，超然惟有此风流。

山乐官，山乐官，自歌自和闲追欢。
杉风梧月都清圆，松烟竹露仍团𪢮。
林为筦，溪为弦，深山飞鸣相拍弹。
呜呼此友兮宜相谙，树香树粉山毵毵。

奉劝十八公，莫入明光宫。
藉尔球端露，助我𪨗底风。
粉它粉，总弗近，总总松毛粪松本，松子松花香愈猛。

妆镜台前酒一卮，风流从古说杨妃。
谁令山鬼欺红粉，却与花王司御衣。
比儗莫嫌鱼共贯，轻狂犹胜燕争飞。
老生无分陪清赏，空想邹枚他夜归。

洞门阴阴无俗客，楼观清雄使君宅。
晴窗妙墨灿银钩，要比粉闱冬夏白。
秀将嵩少只檐间，恍如积霰观商颜。
蓝田塞关底足异，城阳郡楼那可攀。
窗中四时同一念，不作寒温颠倒见。
试看炎蒸定有无，始知此景无迁变。
都城畏日腾朝光，趦趄奔竞车马行。
腼面内热者谁子，来此为卿心骨凉。

江南二月好风光，杏蕊桃花间绿杨。
是处芳堤嘶牧马，谁家红粉盼孤航。
永嘉时过人皆尽，建业潮来波自扬。
物理静观多变幻，长歌差胜奏笙簧。

大业繁华地，荒凉一梵宫。
烟云犹夙昔，粉黛已成空。
今古兴亡事，循环宇宙中。
知人与论世，端属在儒衷。

佳名由帝子，千载尚余芳。
带水来章贡，群山拥豫章。
楼台夸壮丽，鱼鸟焕清光。
粉壁多词翰，风流孰擅长。

雪垂垂，迥野望中奇。
冥迷一色混，琢镂万般宜。
严风初作意，爱日为收曦。
千山淡若惨，万壑冻无姿。
同云忽沍合，飞絮渐分披。
漫天历乱落，洒槛横斜吹。
粉浸两溪浪，琼削千林枝。
素虬桥枕渚，冰柱瓦流澌。
田种皆雍伯，弦绝非子期。
沙头雁影灭，城角鸟声悲。
烟孤辨村墅，天沈迷酒旗。
爱登楼之纵目，忘起粟之侵肌。
忽愁容以暂开，漏朝晖之照瞩。
射积素之峰岭，认微波之溪谷。
灿垂檐之明珠，烂开府之群玉。
凛暮寒而复凝，洒夜声而相续。
靓开阖以多端，玩朝昏而未足。
孤松气独刚，百谷土增沃。
积阴那可久，见𪾢深所欲。
白雪与阳春，愿赓郢中曲。

山麝时时暗袭人，蔷薇露湿满枝春。
若教粉蝶知音耗，应怨韶华枉误身。

登临筋力犹如昨，兴废循环自有时。
青石独存超士传，粉牌新得省郎诗。
云山改色风生座，野鹿无踪水满池。
胜处只宜文字饮，不须红袖苦追随。

冷淡梳妆不入时，故将粉面以朱施。
风标可作孤山殿，枝叶能令北客疑。
及与松筠论旧故，未容桃李强追随。
芳名亦占群花上，所恨无功到鼎彝。

自怜疏拙百奚宜，不省胡颜可媚时。
驰骛功名非我事，欢娱菽水祇心知。
风姿故陋难施粉，面目堪憎正类倛。
惟有灵台亦裴度，到君明眼不能欺。

山丹吹出青藜火，金蝶窥丛何妸娜。
朱槿更作猩袍红，夸道风人尝印可。
没利从旁粲然笑，奄有诸香谁似我。
素馨萧然山泽臞，至香不数脂粉腴。
众芳固自有酝藉，要是傍人之庭除。
何如琉璃千顷水，涵碧淤泥不解污。
芙蕖幽兰独自倚修竹，生来未始受诸触。
深知抱此竟安用，用多亦岂芙蕖福。
若以滋味属厌人，虀粉此身人不足。
今夕何夕新风露，入秋一雨天西顾。
止斋有兄永难老，止斋之弟爱莫助。
但以清白传之万子孙，岁供兰花美无度。

山丹吹出青藜火，金蝶窥丛何妸娜。
朱槿更作猩袍红，夸道风人尝印可。
没利从旁粲然笑，奄有诸香谁似我。
素馨萧然山泽臞，至香不数脂粉腴。
众芳固自有酝藉，要是傍人之庭除。
何如琉璃千顷水，涵碧淤泥不解污。
芙蕖幽兰独自倚修竹，生来未始受诸触。
深知抱此竟安用，用多亦岂芙蕖福。
若以滋味属厌人，虀粉此身人不足。
今夕何夕新风露，入秋一雨天西顾。
止斋有兄永难老，止斋之弟爱莫助。
但以清白传之万子孙，岁供兰花美无度。

江梅丈人行，岁寒固天姿。
蜡梅微着色，标致亦背时。
胡然此柔嘉，支本仅自持。
乃以平地尺，气与松篁夷。
粹然金玉相，承以翠羽仪。
独立万槁中，冰胶雪垂垂。
水仙谁强名，相宜未相知。
刻画近脂粉，而况山谷诗。
吾闻抱太和，未易形似窥。
当其自英华，造物且霁威。
平生恨刚褊，未老齿发衰。
掇花置胆瓶，吾今得吾师。

古松不知几千年，直干欲上干青天。
樛枝下与人世接，冷风过之万壑喧。
猿惊鹤怪樵牧遁，百鬼愁绝谁傍边。
纷纷海内丝竹耳，何处缥缈来臞仙。
整襟拱听移永日，置琴弗顾僮欹眠。
松风有际意无尽，庄骚不数惟易玄。
嗟乎深山大泽松不乏，斯人往往千载之陈编。
笔端若有夜半力，一日忽在轩楹前。
止斋虚静对立久，晴昊亦为生苍烟。
毕宏韦偃骨已朽，画工一世脂粉便。
北湖居士安得此，奄有二子云山传。
北湖居士云山传，吾诗孰与杜老起九原。

顷年曾记游花谿，宗枢潭府谿之湄。
徘徊其上叹秀爽，宜有英才瑞明时。
岩岩林公天与奇，劲气不为金石移。
少以六义鸣上庠，游宦所至英声驰。
澜翻荐口彻旒冕，通籍直上黄金闺。
出宰长城如卓鲁，至今遗爱人歌之。
入朝一冠御史豸，台纲振厉先光辉。
光宗圣度如天大，俾承旧制形宸奎。
言所当言公不屈，上喜抗直深倚毗。
历居三院上横榻，首尾独击及四期。
擢居小天不肯住，远指章贡把一麾。
政成召节不旋踵，神与清涨促公归。
代言批敕节弥励，藜藿不采非公谁。
竟以松班分制阃，海邦虽陋不鄙夷。
抚摩赤子厪一稔，功利及物难周知。
公方在台我立螭，台省相望心事齐。
皇上初政公赐环，我居青琐公紫薇。
时平论事同努力，寄名雷霆如恐迟。
我求外补径投闲，公亦出关喜相随。
受廛亲见贤郡侯，攀辕卧辙同旄倪。
公时自谓二宜去，吏民犹诵三不欺。
棠阴蔽芾勿翦伐，万人来往城南堤。
书来不复说余事，颇言别墅躬鉏犁。
频年日涉愈成趣，去家三里共游嬉。
首崇御札极尊合，又以副墨登之碑。
非欲自诧稽古力，铺张圣德彰仁慈。
犹记殿上争挽衣，咫尺龙颜犯天威。
坐以汉法当粉齑，廷臣就列仍绅緌。
箧藏常裾不容毁，如以折槛存轩墀。
公严十袭我书榜，老臣追往空涕洟。
吾闻一潭浩深绿，上有怪石形如龟。
是为古丽最佳处，地藏天作公发挥。
大谿横贯地坦平，演迤明秀山四围。
十峰历历可名数，余如芙蓉耸天涯。
独此一山亘里许，中立壁峻难攀跻。
堂名娱老正东南，比汉二疏公庶几。
海棠炫昼遶栏槛，细数嫣红遍繁枝。
杂花满地秀而野，何殊迂叟居洛师。
千岁灵龟巢莲叶，祝公耆寿登庞眉。
桃花源杳号霞隠，木奴霜后黄金垂。
深可藏书旷可射，初篁细香临月池。
狎鸥渚边鸥为下，观鱼梁上鱼不疑。
悬崖石横笋斜出，拒霜为城媚清漪。
公既垂车弃轩冕，鸿飞冥冥不受羁。
超然但欲适吾意，抱瓮直欲心忘机。
我虽未到景略序，尽录无心图画为。
花朝月夕景何限，想见晴好雨亦宜。
落霞孤鹜映西日，多少空翠仍烟霏。
此虽见之咏不足，强欲著语是耶非。
两守宝婺行或止，无由往叩山中扉。
旧闻赵公访欧阳，千里命驾如吕稽。
清风明月两闲人，万口犹传乐府诗。
我虽挂冠病双足，颂系一榻当炎曦。
荷公虽若鱼相忘，尺书时来自缄题。
屡索鄙书懒未暇，又恐境胜难为词。
兹来督我语益峻，远寄蜀绢栏乌丝。
为吾赠诗仍就写，欲待相好无时衰。
想像试作高堂赋，身知难往心欲飞。
才固不多老更尽，况此病瘁神亦疲。
不如及今为公作，语成不工不敢辞。
两家子弟向后日，庶几二老同襟期。

刺史诸侯贵，春城海水边。
层城临媚景，水合数百源。
山色佳有余，云门吼瀑泉。
游山忆谢公，频游任履穿。
三寸如黄金，朱橘不论钱。
潇洒到江心，石濑月娟娟。
翠华拥吴岳，谁扶黄屋尊。
御榻在嵽嵲，佳气拂周旋。
多除南省郎，一麾出守还。
城中贤府主，今之黄颍川。
笔落惊风雨，谈论淮湖奔。
群书一万卷，分明在眼前。
老气横九州，黄鹄摩苍天。
历职汉庭久，磊落映时贤。
否臧太常议，正直朱丝弦。
东下姑苏台，戮力效鹰鹯。
谒帝似冯唐，明公独妙年。
列宿顿辉光，馨香粉署妍。
卿月升金掌，等级敢比肩。
巢许山林志，虚心味道玄。
此邦承平日，接近与名藩。
时节立复度，水旱其数然。
百谷漏波涛，狂风大放颠。
江流气不平，地轴为之翻。
人烟眇萧瑟，茅茨寄短椽。
凋瘵满膏肓，诛求何多门。
至尊方旰食，鸿雁美周宣。
平生方寸心，穷年忧黎元。
恐辜明主恩，筋力不辞烦。
晨趋阊阖内，应对如转环。
制可题未干，御札早流传。
斯人亦何幸，已闻动行轩。
滞务兹一扫，烦苛法令蠲。
抚养甚分明，连樯并米船。
蜂虿不敢毒，歌笑轻波澜。
骄阳化为霖，江鸣夜雨悬。
公镇逾岁月，人安若泰山。
且如今年冬，祁寒为之暄。
萧萧理体静，迥出诸侯先。
何时降玺书，谁能叫帝阍。
丝纶实具新，载渥照乾坤。
借问今何官，蓬莱汉阁连。
鸳鹭回金阙，会是正陶甄。
煊赫旧家声，风流今尚存。
严家聚德星，文雅见天伦。
曾参与游夏，寔为亲弟昆。
潘舆送喜频，堂后自生萱。
国与大名新，中堂有神仙。
令子各清标，芝兰叠玙璠。
今朝乌鹊喜，仙鹤下人间。
甘作老人星，晨霞朝可餐。
但求椿寿永，何曾藉偓佺。
献寿更称觞，肃肃秩初筵。
烂漫倒芳樽，华烛蟠长烟。
清朝燕贺人，佳句染华笺。
吾非文人特，不敢废诗篇。
顾惟鲁钝姿，喧争懒着鞭。
出游翰墨场，常受众目怜。
尚为诸侯客，坐客寒无毡。
未见有知音，非理谁与论。
始知贤主人，见我颜色温。
包蒙忻有击，豁达露心肝。
窃效贡公喜，兼尽宾主欢。
吹嘘人所羡，推毂期孤鶱。

禁脔当年选尚初，难兄辞宠意何如。
裕陵遗旨知难改，元祐湛恩信有余。
今日犹存卯君笔，向来谁造粉昆书。
韩门世宝宜无坠，史有遗文尚取诸。

持节归来上粉闱，祇今一节又何之。
乐天好句追长庆，元亮高风挹义熙。
我恨别多仍会少，君虽去速岂来迟。
闽山荔子熏晴昼，莫惜登临賸赋诗。

杨柳阴阴映粉墙，密云藏雨晚来凉。
高荷欲出栏干上，笑挹红英吸浄香。

前身施粉忌太白，今日施朱恐太红。
说似旁人刚不信，清香万斛在花中。

不学江头玉树寒，寿阳红粉旧妆残。
婵娟可是惭随俗，莫作金沙锁骨看。

淳熙戊戌冬十月，恰似东风三月时。
冰霜不变沍寒色，溪壑次第回春姿。
花情柳意已无耐，红英粉艳争纷披。
道傍牛喘不复问，欲了公事真痴儿。

冰盘莹静风帘阖，酪粉尝残日影曛。
棱枕印红斜玉颊，碧衫揎袖整轻云。

纹簟浥香余汗粉，绿眉攒恨旧愁新。
焚香夜拜初生月，暮色窗纱薄雾匀。

薄薄春衫新缕金，樽前风细怯轻阴。
酒香隠约生红粉，正与桃花共浅深。

截竹功何取，为筒妙可谈。
长犹不盈尺，青若出于蓝。
浮薄瓤皆去，嵚崟节独堪。
谁言但空洞，自是贵包含。
虚受殊招损，多藏不类贪。
巾箱经谩五，谤牍箧空三。
泪有湘妃洒，书疑禹穴探。
质曾冒霜雪，价本擅东南。
陨箨遗轻粉，移根破冻岚。
龙音终不死，凤实尚余甘。
仆陋我为贵，雕锼彼合惭。
居常置几桉，出或系騑骖。
唱和友朋倦，提携童仆谙。
纯姿斥丹漆，美干敌楩枏。
其直如周道，虚心学老耼。
吾徒正得用，诗笔战方酣。

雨过新含灼灼华，烟笼芳树势交加。
狂飞粉蝶穿朱槛，巧啭流莺傍碧纱。
露井细香飘烈麝，霜林浓艳散余霞。
啮毫更近成阴处，似入仙源一迳斜。

修竹荫清溪，潺湲阙塞西。
石床平有藓，沙路润无泥。
粉白松围古，蓝生草带齐。
难留批敕字，救旱作云霓。

冻云浓厚朔风严，粉揉琼霙扑绮檐。
斗变至和缘帝力，迎知上瑞协人占。
晚归渔市蓑衣重，晓上旗亭酒价添。
更待三英同胜赏，翩翩赋笔紫毫铦。

绿帷深护黄金粟，妩媚似嫌红粉妆。
年来不作广寒梦，喜对孤标时踞床。

熟视天机日日新，无边物色尽横陈。
从教巧手工摹写，粉墨何能便逼真。

小白长红尽绝尘，不将朱粉污天真。
应怜三亩荒凉地，乞与鳌扉一种春。

竹奴夏日凉，脚婆冬夜燠。
二物不同时，皆堪伴幽独。
自吾失伉俪，一纪谁与宿。
年高气血衰，日短天地肃。
鱼眼夜不瞑，鸡肤冻生粟。
伏枕屡展转，挟纩但拳曲。
脚婆当此时，贵重如金玉。
爨釜蟹眼生，汲之满皤腹。
暖气所熏蒸，羸躯任伸缩。
粉黛工取怜，自可荐衾褥。
岂不辟沍寒，而能动情欲。
不如此瓠壶，但可暖吾足。
貌丑不妩媚，坐稳无颠覆。
妄想何从生，黎明睡犹熟。

铃索文书晚罢休，归来欲赋畔牢愁。
感君尊酒招要意，适我湖山烂熳游。
隔岸柳烟匀拂掠，近溪梅粉半漂流。
千林紫翠无穷在，后会应须到上头。

玉沙飞堕何衮衮，一夜青山损颜色。
此山底事厌青姿，故学何郎轻傅粉。
晓来窗户何人开，僵卧欲起惊皑皑。
微风淅沥卷还起，片片直上双毛来。
扁舟賸欲敲邻屋，料得羔羊酒初熟。
琼瑶欲尽不可留，梁园歌吹须君侯。

酒著圆腮重，珠联细叶芳。
绛纱笼蜜颗，朱粉皱新妆。
色渍桑间椹，甘傅荔子浆。
轻酸认梅种，草木有他杨。

江行了不按春光，江路欣看得海棠。
浅蘸深红丛蓓蕾，细开浓白巧梳妆。
蜀花但鬭胭脂湿，荆种新傅腻粉香。
行客纷纷正寥落，为渠著语快飞觞。

粉身截玉慰渠贪，浪迹泥涂遽著篮。
坐缺江生嗟不乐，诗来东老谢分甘。
世间风味鄞江颊，传里形容太史谈。
欲报琼瑶无一可，移文空到北山南。

宾筵笑语杂丝弦，说到山翁更粲然。
衰鬓岂应妆面侧，陈编只合粉袍前。

红妆夸睡足，粉额趁颜开。
惟有江梅样，蛾眉淡拂来。

诗翁咳唾自成珠，画笔新传粉墨图。
大白赓酬金潋滟，小红团坐锦糢糊。
纵观佛界成银色，疑入仙家醉玉壶。
应笑阴何用心苦，愁吟终夜拨寒炉。

瑞叶嘉禾亦旅生，琼田十顷足丰盈。
色侵粉面人争羡，香入奇熏心自清。
宝盖缉成双缟带，筠笼采尽万琼英。
若逢靖节为佳妃，肯让黄花作女兄。

有翁忧思深，挟药救一世。
大声疾其呼，负箧即都市。
凝视彻河汉，觇色见肠胃。
巍峨一男子，面泽胜粉腻。
翁前亟与语，腠理中邪沴。
再三犹不闻，掉臂若欲避。
涂人竞揶揄，毋乃太逐利。
那知此翁心，肝脑作布施。
厌见大官医，十谒九不值。
高车索礼貌，疑疾致金币。
侵寻疾已深，针达不可暨。
却推主人痴，疾欲胜砭剂。
天寒日以深，衰态日以至。
稍觉念翁来，西风政憔悴。

妾生昭君村，国色少所逮。
固羞著红紫，亦懒傅粉黛。
少时姆教严，稍稍攻组绘。
针机参太玄，线道得三昧。
坐贫姑贸迁，不就村市侩。
朅去长安游，几入未央卖。
其如主市司，所好与妾背。
一金阳不酬，翻谓索价大。
永言妾所挟，未道美无对。
犹欺西蜀锦，岂数南海贝。
厥价诚不廉，其理独何怪。
况妾所索价，似亦非分外。
售否委自然，于妾无利害。
古女不上工，肯犯出阃戒。
追思妾初谋，轻发良独悔。
雅负倾城姿，来为倚市态。
人得贱视之，自是妾之罪。

伯牙家有焦尾琴，朱弦长挂窗壁阴。
出大都邑初何心，直为锺期旧知音。
玉轸调罢不自禁，声谐匏土革木金。
试弹一曲万籁喑，动荡南风鼓精祲。
长养余恩到鱼禽，齐娥赵女秋夜砧。
怨入离鸾别鹤声，转调忽落思归吟。
元亮归欤故丘林，粉黛候门玉差参。
卓氏心挑泪空淫，铁脚岂受魔女侵。
抚玩无弦喜不任，羲皇遗意弦外寻。
阿舒阿宣立森森，大孙倚膝小捉衿。
上百千寿酒再斟，烂醉欲眠不脱簪。
大槐宫里无升沉，醒浮烟浦登云岑。
高山流水吊古今，墨子从今突长黔。

仅从乾道岁，重创越王台。
粉榜犹余墨，丹楹已上煤。
旧游人欲厌，今日我方来。
老范碑无恙，从头读一回。

诗写水云真，词传花柳神。
溜脂松濯濯，凝粉竹津津。
色者空中幻，声其寂里尘。
愿言收视听，其细入无伦。

滩西地不爱其珍，虎豹文章善自陈。
缥节犹储何尉粉，缃苞不纳庾公尘。
性高霜雪摧难折，气直风雷拔易伸。
寄语箨龙无傲主，主家今有似龙人。

乾坤无计啬春妍，拥在诗人耳目前。
桃带酒容红煦煦，李余粉态白娟娟。
蜂情落魄华胥国，燕思嫖姚兜率天。
阳鸟独参浴沂意，风前特赋咏归篇。

定州红花瓷，块石艺灵苗。
方苞茁水仙，厥名为玉霄。
适从闽越来，绿绶拥翠条。
十花冒其颠，一一振鹭翘。
粉蕤间黄白，清香从风飘。
回首天台山，更识胆瓶蕉。

风烟冉冉草萋萋，乍雨还晴不作泥。
粉蝶乱随花片妥，黄鹂双压柳枝低。
一湾渌水明凫影，数里青山送马蹄。
无限春光吟不尽，浮红浪紫望中迷。

不落不昧，东倒西擂。
铁壁银山，一时粉碎。
不昧不落，且无造作。
诚哉是言，不从人学。

冥冥落月子规哭，幽人梦成续复续。
茅檐坏砌到何许，酴醿架倒留紫竹。
紫竹新抽雨又滋，泪粉娟娟凝翠玉。
梦中自省非宿游，又意檐村旧林谷。
阿连对床呼得醒，亦说梦作看花行。
看花梦向江南去，江石荦确屐有声。
行逢古屋郁峥嵘，仙家释氏俱莫名。
看花非扬亦非洛，但见满眼灼灼朝霞明。
梦中又意东庄路，普圆寺下芙蓉树。
主人亦道旧相识，乃复不逢户外屦。
嗟我与君无自疑，夜之所梦昼所为。
扁舟若具可径归，知长不必询筮龟。

戢戢初成茁，骎骎渐可竿。
朝幽粉泪渍，午静箨声干。
枝且胜栖羽，阴仍合翠寒。
书斋有余暇，可以过予看。

臼𢭏纷纷何所如，碾成更自治家模。
不尽粉身兼碎骨，为看落雪又霏珠。
体用同归人力致，粗精孰愈磨工夫。
旧闻此物独君地，要伴笔床能寄无。

箨脱始犹青，粉滋旋变紫。
斩伐不须加，森然自堪倚。

清虚日集人当瘦，粪壤不资梅合癯。
君看霜皮藏玉骨，肯如朱粉鬭涂糊。

刻木如瓶粉渍之，挂林聊当酒家旗。
我当物色登临处，亦复因之为解颐。

籍甚河阳地，江山秀色连。
家声自岩野，帝梦协台躔。
彝鼎功镌勒，衣冠喜接联。
相门当出相，贤父又生贤。
岁必为霖雨，舟宜济大川。
渥洼龙种异，丹穴凤毛鲜。
击瓮知奇略，惜阴起妙年。
五车胸磊磊，万卷腹便便。
韩柳堪同步，班扬可并肩。
千言看落纸，一扫快飞烟。
未说才如锦，端知□似椽。
斯文当振耀，吾道不沉绵。
挥麈谈喷麝，书麟思涌泉。
鸰原真孝友，雁塔压儒先。
声价机云上，风流王谢边。
两科能俯拾，百行更兼全。
当代江都相，今时司马迁。
䌷书蓬馆盛，主爵粉闱专。
致主心公正，经邦力勉旃。
嘉谋辰必告，宣席夜应前。
遽向急流退，犹为郡绂牵。
道州迎竹马，漳浦示蒲鞭。
一节方持远，十行俄促还。
云霄知有路，雨露正无偏。
复喜升华省，重闻拥使权。
望尘将负弩，夹道看帷褰。
善化能均被，仁风自广宣。
片云时作雨，长夏水盈田。
赋已无三窟，民今戴二天。
江湖欣有岁，鱼稻不论钱。
爵未称德耳，天宜厚报焉。
宣劳更内外，清禁召腾骞。
岂但狨遮坐，仍须锦护鞯。
华才方烨烨，王道正平平。
草诏金门手，调羹凤阁仙。
勋华联竹帛，仪表称貂蝉。
馈鲤嘉辰应，垂弧异气躔。
中元明日是，皓月隔宵圆。
南圃开奇卉，东湖泛瑞莲。
屈卮浮蚁绿，曲篆引香旋。
善颂诗三百，深祈岁八千。
再摩金狄久，不许玉枝坚。
鸿雁昂霄远，芝兰满砌妍。
定知仁者寿，宁羡老而传。
自愧微生迹，尝蒙先正怜。
顾方纡墨绶，应念忝青毡。
賸喜逢初度，将何见意虔。
祺维遥献祝，敢继颂申篇。

才入园中便折花，厨头坐语是生涯。
不时掐数周年限，每事夸称旧主家。
迁怒故将瓯碗掷，效𪾸刚借粉脂搽。
隔屏窃听宾朋语，汲汲讹传又妄加。

箨粉飘零干拂檐，午阴比似旧时添。
栖留薄雾生秋意，勾引清风涤夏炎。
弱质自同诗骨瘦，新竿也学舞腰纤。
丁宁养就化龙杖，休劈轻丝织绣帘。

如今何处是横塘，在府城南淮两旁。
魏蜀两都皆不似，蓬莱三岛足相方。
乌衣巷口排金屋，朱雀桥边立粉墙。
有底繁华难说似，何妨把作画图张。

禁鼓城头报五更，景阳楼上打锺声。
祇疑髣髴天将晓，不省徘徊月尚明。
闪闪青灯星户缀，松松绿鬓雾窗横。
蜂黄蝶粉都描得，那有鸦儿画不成。

凤仙窈窕姿，阶前为谁容。
浅深十八本，形貌纷不同。
或饶鲜明色，巧笑双颊丰。
或作掩抑态，抬举差且慵。
忧彼积雨摧，爱此晴日烘。
施粉聊自喜，夺朱巧争雄。
荧荧似得意，惨惨如无悰。
妍媸孰与分，我欲为青铜。
西子信姝丽，无盐敢希踪。
并育亦已难，我欲为老农。
美者倍丰殖，恶者加蕴崇。
花神夜见梦，君何太匆匆。
正复容颜殊，等是紫与红。
何贵复何贱，有淡还有浓。
气类岂相绝，涂泽间不工。
胡为妄憎爱，襟度殊未洪。
君看宇宙间，物象无终穷。
化工大𬬻鞴，一一归陶溶。
而君独褊心，不少垂帡幪。
强分青白眼，力辨雌雄风。
物情固参差，宇宙要扩充。
一笑谓花神，嗟尔何颛蒙。
品汇岂无别，畛域固有封。
有生分美恶，异路生西东。
如何暗且劣，并彼昌而丰。
剪伐咸自取，裁培本无功。
形声及影响，天然巧相从。
人才有邪正，用舍归至公。
不闻堪与猛，下比显与宫。
包含贵周遍，能否难混融。
花神闻是语，竦听鞠尔躬。
再拜谢诲言，坚垒不敢攻。

谁将名字强称扬，弱质区区敢傲霜。
霜陨叶枯红粉落，元来枨也未为刚。

花蓓大如拳，花面或径尺。
紫者栖紫鸾，黄者浴黄鹄。
或似扶桑枝，推上一轮赤。
或似玻璃盆，稍久擎无力。
又有似平叔，爱矜素粉白。
又有似蜀人，喜染天水碧。
或似包绿锦，未放丹砂折。
或似浴青囊，未放沉麝发。
应须和露剪，莫使见日色。
广陵精神全，免笑花无骨。

诏使乘轺赴日边，此行何以异登仙。
蓬莱路近春风暖，阊阖门开晓色鲜。
不用历阶三粉署，便应平步五花砖。
有人借问湘州倅，但道皤然雪满颠。

每日贪杯又宿娼，风流和尚岂寻常。
袈裟常被胭脂染，直裰时闻腻粉香。

南枝飞影到横窗，点点凌寒学弄妆。
玉色不亲红粉镜，冰肌宜褪绿罗裳。
向人骄小春先动，越样尖新夜更香。
不为此花排日醉，广平真是铁心肠。

银甲弹开香粉坠，金盘堆起乳花圆。
乞君东阁长生供，寿我北堂难老仙。

芳蕤何蒨绚，尤物真旖旎。
五叶映雕阑，三桠骈粉蕊。
妍分春月魂，香彻肌骨髓。

中开素粉笑浓霜，外带凝脂妒夕阳。
纵有寒梅祇一色，暗香不似扑人香。

大哉沧海何茫茫，天地百宝皆中藏。
牙须甲角争光铓，腥风怪雨洒幽荒。
珊瑚玲珑巧缀装，珠宫贝阙烂煌煌。
泥居壳屋细莫详，红螺行沙夜生光。
负材自累遭刳肠，匹夫怀璧古所伤。
浓沙剥蚀隐文章，磨以玉粉缘金黄，清樽旨酒列华堂。
陇鸟回头思故乡，美人清歌蛾眉扬，一釂凛冽回春阳。
物虽微远用则彰，一螺千金价谁量，岂若泥下追含浆。

君不见曼卿子美真奇才，久已零落埋黄埃。
子美生穷死愈贵，残章断藁如琼瑰。
曼卿醉题红粉壁，壁粉已剥昏烟煤。
河倾昆仑势曲折，雪压太华高崔嵬。
自从二子相继没，山川气象皆低摧。
君家虽有澄心纸，有敢下笔知谁哉。
宣州诗翁饿欲死，黄鹄折翼鸣声哀。
有时得饱好言语，似听高唱倾金罍。
二子虽死此翁在，老手尚能工翦裁。
奈何不寄反示我，如弃正论求俳诙。
嗟我今衰不复昔，空能把卷阖且开。
百年干戈流战血，一国歌舞今荒台。
当时百物尽精好，往往遗弃沦蒿莱。
君从何处得此纸，纯坚莹腻卷百枚。
官曹职事喜床暇，台阁唱和相追陪。
文章自古世不乏，间出安知无后来。

京师轻薄儿，意气多豪侠。
争夸朱颜事年少，肯慰白发将花插。
尚书好事与俗殊，怜我霜毛苦萧飒。
赠以洛阳花满盘，鬭丽争奇红紫杂。
两京相去五百里，几日驰来足何捷。
紫檀金粉香未吐，绿萼红苞露犹浥。
谓我尝为各阳客，颇向此花曾涉猎。
忆昔进士初登科，始事相公沿吏牒。
河南官属尽贤俊，洛城池籞相连接。
我时年才二十余，每到花开如蛱蝶。
姚黄魏红腰带鞓，泼墨齐头藏绿叶。
鹤翎添色又其次，此外虽妍犹婢妾。
尔来不觉三十年，岁月才如熟羊胛。
无情草木不改色，多难人生摧拉。
见花了了虽旧识，感物依依几抆睫。
念昔逢花必沽酒，起坐驩呼屡倾榼。
而今得酒复何为，爱花绕之空百匝。
心衰力懒难勉彊，与昔一何殊勇怯。
感公意厚不知报，墨笔淋漓口徒嗫。

吾年向老世味薄，所好未衰惟饮茶。
建谿苦远虽不到，自少尝见闽人夸。
每嗤江浙凡茗草，丛生狼藉惟藏蛇。
岂如含膏入香作金饼，蜿蜒两龙戏以呀。
其余品第亦奇绝，愈小愈精皆露芽。
泛之白花如粉乳，乍见紫面生光华。
手持心爱不欲碾，有类弄印几成窊。
论功可以疗百疾，轻身久服胜胡麻。
我谓斯言颇过矣，其实最能祛睡邪。
茶官贡余偶分寄，地远物新来意嘉。
新烹屡酌不知厌，自谓此乐真无涯。
未言久食成手颤，已觉疾饥生眼花。
客遭水厄疲捧椀，口吻无异蚀月蟆。
僮奴傍视疑复笑，嗜好乖僻诚堪嗟。
更蒙酬句怪可骇，儿曹助噪声哇哇。

名郎出粉闱，佳郡古关西。
几驿秦亭尽，千山蜀鸟啼。
朱轮照耕野，绿芋覆秋畦。
向阙应东望，云深陇树迷。

鲜鲜毛羽耀朝辉，红粉墙头绿树枝。
日暖风轻言语软，应将喜报主人知。

相别始一岁，幽忧有百端。
乃知一世中，少乐多悲患。
每忆少年日，未知人事艰。
颠狂无所阂，落魄去羁牵。
三月入洛阳，春深花未残。
龙门翠郁郁，伊水清潺潺。
逢君伊水畔，一见已开颜。
不暇谒大尹，相携步香山。
自兹惬所适，便若投山猿。
幕府足文士，相公方好贤。
希深好风骨，迥出风尘间。
师鲁心磊落，高谈羲与轩。
子渐口若讷，诵书坐千言。
彦国善饮酒，百盏颜未丹。
几道事闲远，风流如谢安。
子聪作参军，常跨破虎鞯。
子野乃秃翁，戏弄时脱冠。
次公才旷奇，王霸驰笔端。
圣俞善吟哦，共嘲为阆仙。
惟予号达老，醉必如张颠。
洛阳古郡邑，万户美风烟。
荒凉见宫阙，表里壮河山。
相将日无事，上马若鸿翩。
出门尽垂柳，信步即名园。
嫩箨筠粉暗，渌池萍锦翻。
残花落酒面，飞絮拂归鞍。
寻尽水与竹，忽去嵩峰巅。
青苍缘万仞，杳蔼望三川。
花草窥涧窦，崎岖寻石泉。
君吟倚树立，我醉欹云眠。
子聪疑日近，谓若手可攀。
共题三醉石，留在八仙坛。
水云心已倦，归坐正杯盘。
飞琼始十八，妖妙犹双环。
寒篁暖凤嘴，银甲调雁弦。
自制白云曲，始送黄金船。
珠帘卷明月，夜气如春烟。
灯花弄粉色，酒红生脸莲。
东堂榴花好，点缀裙腰鲜。
插花云髻上，展簟绿阴前。
乐事不可极，酣歌变为叹。
诏书走东下，丞相忽南迁。
送之伊水头，相顾泪潸潸。
腊月相公去，君随赴春官。
送君白马寺，独入东上门。
故府谁同在，新年独未还。
当时作此语，闻者已依然。

相别始一岁，幽忧有百端。
乃知一世中，少乐多悲患。
每忆少年日，未知人事艰。
颠狂无所阂，落魄去羁牵。
三月入洛阳，春深花未残。
龙门翠郁郁，伊水清潺潺。
逢君伊水畔，一见已开颜。
不暇谒大尹，相携步香山。
自兹惬所适，便若投山猿。
幕府足文士，相公方好贤。
希深好风骨，迥出风尘间。
师鲁心磊落，高谈羲与轩。
子渐口若讷，诵书坐千言。
彦国善饮酒，百盏颜未丹。
几道事闲远，风流如谢安。
子聪作参军，常跨破虎鞯。
子野乃秃翁，戏弄时脱冠。
次公才旷奇，王霸驰笔端。
圣俞善吟哦，共嘲为阆仙。
惟予号达老，醉必如张颠。
洛阳古郡邑，万户美风烟。
荒凉见宫阙，表里壮河山。
相将日无事，上马若鸿翩。
出门尽垂柳，信步即名园。
嫩箨筠粉暗，渌池萍锦翻。
残花落酒面，飞絮拂归鞍。
寻尽水与竹，忽去嵩峰巅。
青苍缘万仞，杳蔼望三川。
花草窥涧窦，崎岖寻石泉。
君吟倚树立，我醉欹云眠。
子聪疑日近，谓若手可攀。
共题三醉石，留在八仙坛。
水云心已倦，归坐正杯盘。
飞琼始十八，妖妙犹双环。
寒篁暖凤嘴，银甲调雁弦。
自制白云曲，始送黄金船。
珠帘卷明月，夜气如春烟。
灯花弄粉色，酒红生脸莲。
东堂榴花好，点缀裙腰鲜。
插花云髻上，展簟绿阴前。
乐事不可极，酣歌变为叹。
诏书走东下，丞相忽南迁。
送之伊水头，相顾泪潸潸。
腊月相公去，君随赴春官。
送君白马寺，独入东上门。
故府谁同在，新年独未还。
当时作此语，闻者已依然。

莫愁家住洛川傍，十五纤腰闻四方。
堂上金樽邀上客，门前白马系垂杨。
春风满城花满树，落日花光争粉光。
城头行人莫驻马，一曲能令君断肠。

昔官西陵江峡间，野花红紫多斓斑。
惟有寒梅旧所识，异乡每见心依然。
为怜花自洛中看，花上蜀鸟啼绵蛮。
当时作诗谁唱和，粉蕊自折清香繁。
今来把酒对残雪，却忆江上高楼山。
群花四时媚者众，何独此树令人攀。
穷冬万木立枯死，玉艳独发陵清寒。
鲜妍皎如镜里面，绰约对若风中仙。
惜哉北地无此树，霰雪漫漫平沙川。
徐生随我客此郡，冰霜旅舍逢新年。
忆花对雪晨起坐，清诗宝铁裁琅玕。
长河风色暖将动，即看绿柳含春烟。
寒斋寂寞何以慰，卯杯且醉酣午眠。

匠智无遗巧，天形极幽探。
谓我爱山者，为山列前檐。
颓垣不数尺，万崄由心潜。
或开如断裂，或吐似谺{谷咸}。
或长随靡迤，或瘦露崆嵌。
阴穴觑杳杳，高屏立巉巉。
后出忽孤耸，群奔沓相参。
叆若气融结，突如鬼镌镵。
昔岁贬荆楚，扁舟极东南。
孤山马当夹，两岸临江潭。
常恨江水恶，轻风不留帆。
峰峦千万状，可爱不可谈。
但欲借粉绘，图之挂纨缣。
岂如几席间，百态生浓纤。
暮云点新翠，孤烟起朝岚。
况此穷冬节，阴飚积凝严。
幽斋喜深处，远目生遐瞻。
昼卧不移枕，晨兴自开帘。
吾闻君子居，出处无常占。
卷道或独善，施物仁贵兼。
于时苟无益，怀禄古所惭。
嵩山幸不远，薇蕨岂不甘。
自可结幽侣，披云老溪岩。
胡为不即往，一室安且恬。
辱子赠可愧，因诗以自谗。

桂树鸳鸯起，兰苕翡翠翔。
风高丝引絮，雨罢叶生光。
蝶粉花霑紫，蜂茸露湿黄。
愁酲与消渴，容易为春伤。

樽俎逢佳节，簪缨奉宴居。
林光拂衣冷，云影入池虚。
酒色风前绿，莲香水上踈。
飞谈交玉麈，听曲跃文鱼。
粉箨春苞解，红榴夏实初。
睢园多美物，能赋谢相如。

选胜避炎郁，林泉清可佳。
拂琴惊水鸟，代麈折山花。
就简刻筠粉，浮瓯烹露芽。
归鞍微带雨，不惜角巾斜。

瑶林琼树影交加，谁伴山翁醉帽斜。
自把金船浮白蚁，应须红粉唱梅花。

试粉东窗待晓回，共寻春柳榜香台。
不惊树里禽初变，共喜钗头燕已来。

池上虽然无皓魄，樽前殊未减清欢。
绿醅自有寒中力，红粉尤宜烛下看。
罗绮尘随歌扇动，管弦声杂雨荷干。
客舟闲卧王夫子，诗阵教谁主将坛。

黄金仙杏粉，赤玉海榴房。
共鬭今朝胜，盈襜百草香。

岷蜀地千里，海棠花独妍。
万株佳丽国，二月艳阳天。
丛萼匀如布，修蕤巧似编。
彤云轻点缀，赤玉碎雕镌。
瑟瑟光输莹，猩猩血借鲜。
浅深相向背，疏密递勾牵。
轻蒨重重染，丹砂细细研。
蕊纤金粟拱，须嫩紫丝拳。
红蜡随英滴，明玑著颗穿。
初茎争袅娜，翘干共蹁跹。
绝代知无价，生香不减{栈}。
分灵应桂苑，锺粹定星躔。
木帝经邦相，花王入室贤。
祥飚加翦拂，卿霭共陶甄。
真宰阴推毂，句芒与着鞭。
不须忧薄命，好为惜流年。
赞翼施生柄，扶持煦妪权。
主张韶令正，调燮淑威宣。
和气高低洽，芳心次第还。
金钗人十二，珠履客三千。
云雨迷巫峡，风波怨洛川。
娉婷宜住楚，妖冶合居燕。
绣被通宵展，华灯彻曙燃。
横披前槛外，半出假山巅。
暗羡游蜂采，偷输蚁穴沿。
瘦嫌珊网织，柔怯女萝缠。
蓄恨凭谁讯，无言只自怜。
文君酒垆伴，杨子草堂前。
品格生来别，风流到老全。
繁中生怅望，众里见喧阗。
暄暖精神出，晴明意态便。
关关莺对语，两两燕高鶱。
天上宜封殖，人闲偶伫延。
共樱围别馆，与杏拥斜阡。
清暖帘争卷，黄昏幕尚褰。
低笼金𫐆{车录}，高映画秋千。
忽认梁园妓，深疑阆苑仙。
匆匆来蕙圃，远远别芝田。
羞隐暝蒙雾，轻如淡荡烟。
乍逢开羽扇，初喜下云𫐌。
髣髴回星靥，依稀带翠钿。
五铢衣宛转，七宝帐翩翾。
独立挨霓节，成行列彩旃。
困宜欹虎枕，步好衬金莲。
舞定休回袖，妆浓不傅铅。
盖张松郁郁，茵藉草芊芊。
馥郁兰供梦，扶疏柳伴眠。
躯轻弥绰约，腰细更便嬛。
娅姹常颙若，幽柔自洒然。
侍儿罗白芷，婢子列芳荃。
口口浓檀注，腮腮薄粉填。
解围施叶幄，买笑有榆钱。
旖旎环瑶席，婆娑匝玳筵。
娇依屏曲曲，泣对露涓涓。
南陌轻埃蔽，东郊夕照连。
几时休缥渺，从此识婵娟。
是处遗簪珥，谁家不管弦。
妒姬贪恐失，戏稚惜何颠。
折闪搔头褪，擎𪭢约腕揎。
戴遮鬟上凤，装压鬓边蝉。
汲引新懽聚，消磨宿忿蠲。
纵观须倒载，命宴必加笾。
翻曲教歌媛，更词送酒船。
乡心须暂解，病眼当时痊。
迢递来油壁，从容住锦鞯。
雅宜交让比，秾兴棣华联。
不愤参朱槿，宁甘混木绵。
酴醾潜失色，踯躅敢差肩。
素柰思投迹，夭桃耻备员。
梧桐愧金井，芍药滥花砖。
并压辛夷俗，潜排宝马蔫。
天恩无久恃，人宠莫长专。
布影交三径，敷荣遍一廛。
凝眸方晔晔，回首旋翩翩。
可忍惊飚挫，胡烦急景煎。
珊瑚随手碎，绛雪绕枝旋。
拂汉霞初散，当楼月自圆。
飘零随蠛蠓，散乱逐漪涟。
灼灼龟城外，亭亭锦水边。
抱愁应惨蹙，有泪即潺湲。
午影迷蝴蝶，朝寒怨杜鹃。
物情元倚伏，人意莫拘挛。
擢秀高群木，称珍极八埏。
未开独脉脉，忧落固悁悁。
别着新文纪，重寻旧谱笺。
共知红艳好，谁辨赤心坚。
实事陪朱李，根宜灌醴泉。
栽须怜竹柏，树莫绕乌鸢。
耻托膏腴茂，当随富贵迁。
为多犹底滞，因远尚迍邅。
客思易成乱，心期未省愆。
画思摩诘笔，吟称薛涛笺。
醉目休频送，诗情岂易缘。
薛能夸丽句，郑谷赏佳篇。
止感芳姿美，那怜托地偏。
山经犹罕记，方志未多传。
巧咏忧才竭，冥搜得意滇。
遐陬寡真赏，僻境忍轻捐。
抽秘惭非据，探奇敢让先。
援毫叙名卉，聊用放怀焉。

渭川千亩空闻说，得似君家亦是难。
畦仆不知生凤实，野翁祇欲乞鱼竿。
忽惊残粉飘苍雪，最喜幽声胜远滩。
六月火云飞不尽，谁知此处独清寒。

百尺樯竿过酒楼，竹标雉尾信风头。
高鬟粉项商人妇，不识人间离别愁。

长安城中豪俊林，锦鞯玉勒驰骎骎。
入门朱粉夸妙丽，出门青紫争浮沈。
东有问医西问相，君独燕坐钩其深。
冰眸一睨穷达判，刀剂不许寒暑侵。
长安城外天阴阴，行人驻马为悲吟。
高坟崔嵬葬白骨，安得不死腰黄金。
世间万事何足恃，祸福倚伏常相寻。
渠侬自愚君自强，谁肯一笑忘华簪。
蜀人卖卜严君平，垂帘闭肆穷古今。
逢人但说忠与孝，自有达者能知音。
察形察色君所解，直须洞烛贤愚心。
屈伸寿夭亦命尔，公平正直神所钦。

妾家秦关中，白玉为重堂。
堂前翠帘钩，一一金鸳鸯。
暖艳照绮席，新声按笙簧。
妾小不解事，戏剧珠楼旁。
蜂蕊撷秾杏，鶑枝荫垂杨。
阿母喜秀慧，鞶丝教缝裳。
年齿渐长成，自制红襦长。
弄杼织繁锦，错综飞凤凰。
体柔生玉腻，国色凝天香。
不假粉黛妍，差作时世妆。
悦己求得逢，晨夕劳衷肠。
苟合必易散，良贾宜深藏。

出门苦喧阗，归舍喜消逸。
新篁解重箨，尚带溪粉湿。
投镊坐无语，风来动书帙。
留客不须归，今夕月方出。

崔黄拂素桃李开，春闺融艳蜂蝶猜。
范郭挥毫水石具，古愁宛奥关山回。
近代名家工写物，妍媚嶙峋空杰出。
此君孤禀岁寒姿，不入寻常丹粉律。
江南钩锁殊拘挛，直干蟠郁羞云烟。
湖州书饱翻老墨，放枝落纸争流传。
有来一幅垂虚壁，冷叶疏茎伴幽寂。
眼空四海无与俦，出手知公不劳力。
世间快意非人为，曩昔经营心坐驰。
从容会合若符节，辛苦反悟皆儿痴。
从今相对成三友，憎爱俱损保长久。
茂林分荫已无穷，更合新诗同不朽。

梅溪之水何清哉，万顷玉碧天边来。
两山拱挹各异状，上有磅礴巨石散落生莓苔。
松萝笼蒙共纠结，带映万蕊纷瑶瑰。
香繁粉艳露凝湿，下视凡卉真舆台。
露裾褊褼彼仙子，褰裳矫首遥相俟。
心清悟物思相羊，指点八极供翱翔。
胎仙舞空为前导，紫芝煜煜更芬芳。
时当初霁放晓色，赫日滉漾咸池光。
罗浮幽梦奚烦数，西湖漫赋横斜句。
相逢弭棹定情亲，翠杓瑶罂恣倾举。
东鸦西兔从飞驰，维北有斗南有箕。
化工精妙得师旨，写入缣素不使捐毫厘。
何当着身此溪上，溪清梅白森相向。
吾与二子成三人，共看桑田干海浪。

苏州粉笺美如花，萍文霜粒古所夸。
近年专制浅蜡色，软玉莹腻无纤瑕。
盘门系缆高桥住，呼僮径访孙华铺。
雕锼红碧任成堆，春膏且问如何去。
乃知剡溪桃花黄，楮君同谱生殊乡。
买来论担不计数，直候东风花草香。
其时霡霂吹微雨，润物无声略胶土。
展开千幅向晓空，渍染都匀始轻杵，𢭏成一色坚且明。
幽具本岂钻公卿，要供海内觅句客。
觅句只今谁有名，月湖老仙居胄监。
诗好工夫到平淡，寄分聊当野人芹。
莫充谏藁恐被焚，便将演纶登北门。

老蚌尝闻生合浦，射彩飞芒互吞吐。
都缘昼夜两跳丸，萦绕须弥照寰宇。
金鸦远逐银蟾蜍，传孕亿万皆成珠。
荒寒海际人罕见，第取服用充珍娱。
吾宗皎皎青云器，神餐玉方曾屡试。
细淘琼粉滴成泥，幻出匀圆乃无异。
开奁惊睨未敢倾，蔗霜作伴眼为明。
始知可助非时供，𫗠𫗮糜糗难争衡。
当年魏珠径寸照乘日，不闻堪鬻资人食。
汉皋所遇若鸡卵，解赠未竟佩亦失。
寒宵书窗黄叶鸣，焉有李白力士铛。
敲冰然竹唤沙釜，未喜蟹目先蝇声。
须臾汤沸投香颗，一颗光浮腻仍伙。
绝胜车载薏苡归，误与文犀遭谮祸。
但闻颇劳纤指功，慰饕塞馋那可穷。
从今休遣长须送，我自煨芋听松风。

园居懒成癖，驾言何所之。
出门无妨看好雪，粉地玉天相范围。
气增坐车热，旋换白鹿骑。
不须携古囊，诗句随雪飞。
故人昨迁官，过我睡掩扉。
登堂谢不敏，款话俄移时。
咨询玉照三百树，纵未放花堪举卮。
当约香山翁，共了此段奇。
喜归步林曲，问梅梅有辞。
相看两经年，非无主人知。
去春偶晴多，昏晓无不宜。
静来藜杖横，笑去纶巾欹。
琉璃巨锺深数指，月底四弦惊鹊起。
兴浓何必断吟须，快写新词歌皓齿。
烛遥照路不照花，三更露压星斗斜。
明床毡稳半酣寝，头上最爱香云遮。
明朝再来看，亦复送落霞。
尤物到了奇，飘英覆泥沙。
非徒随步白锦茵，转首绿荫森交加。
于今雪见五六白，敛衽何辞让渠色。
但催佳客犯寒来，我自有花开顷刻。
言余试摇枝上冻，已觉欣欣芳萼动。
或如红豆或如椒，若说供诗尽禁用。
星郎农簿辞林凤，素有声名过屈宋。
访余必待巧乘闲，却恐梅花解嘲弄。

世上曾谁歌白雪，慨叹风人声屡咽。
旋虫时叩岂无闻，尽发宫商方应节。
江西源正非旁流，文清诗名不易收。
师承吏业特余事，一门玉律夸中州。
了知著脚最高处，不局晚唐脂粉路。
涪翁时异屹相望，龙勺彝樽满堂聚。
昔人词赋上三都，未必献纳裨皇居。
且今司刑掌邦赋，羔羊化行无诈狙。
孤生奚贪刍豢说，一饭跏趺诸想灭。
案头何用宝传灯，自有公家论语说。

今年植菊良寡谋，丛萎满望如田畴。
黄深白浅欠旌别，未表劲浄专高秋。
初移风雨连朝恶，才到暄晴骤开却。
铺毡未暇坐观嬉，携筇粗放行吟乐。
游蜂冶蝶拨不开，粉趐云动鸣轻雷。
霜前姿性本介洁，肯受浼辱宁摧颓。
道人犹拣鲜鲜蕊，铜缾换浸重添水。
一声清磬晓窗深，香边坐断三千偈。
歌缘酒分从束轻，正色已定十种名。
来年自种先献佛，不应直为杯中物。

虚皇清晏仙班朝，宝花随现非根苗。
璆林瑶树振灵响，飞彩灿蒨辉苍霄。
下怜人宇厌凡卉，特许福地生芳条。
细看纤洁谢丹粉，仿像翠鬓森珠翘。
移来泉石助萧爽，暗麝不必𫄨衣飘。
玉簪失素萱让叶，倚墙岂独麾芭蕉。

漫记今年雪，先悭半月晴。
乍飘偏有熊，猛下却无声。
水绕长春圃，人居不夜城。
弄寒群犬戏，惊晓独鸡鸣。
桥冻泥添滑，窗虚纸借明。
冷妨梅早慧，高妒柳轻生。
瀹茗尝深鼎，临书厌短檠。
鹅边鹇失素，鸥混鹭争盟。
日壑银烹出，龙沙粉筑成。
歌盐唐按谱，聚米汉谈兵。
曳履需公诏，吞毡感使旌。
初平羊变石，白起甲填坑。
贾舶停珠浦，朝骖萃玉京。
驼铜夸北录，马瑞遇东瀛。
云凝情俱淡，风旋力骤狞。
藕边侵纬宿，酥畔比螺蛏。
敞坐诗笺接，欢筵舞袖迎。
缘甍方盼转，入幌忽萦盈。
烟满空翔鹤，潮翻海纵鲸。
蓝田难爱宝，月窟助蜚英。
瓮罩杯谁覆，盆冰镜不倾。
瑶随王粲珮，玑缀李彪缨。
豹舄宜分色，麻衣浪拟清。
齐腰休更举，巴曲试烦赓。

欲知家住画图中，静向波心漾短篷。
粉墨晕开天水色，碧朱堆上柳花丛。
云边鸥影来还去，篱畔鸡声西复东。
别浦夷犹岂无谓，细看蘋末受清风。

吟笺欠向此花题，未信翻阶句绝奇。
三嗅苍髯惹黄粉，又成空对剪来枝。

急傍栏干唤酒杯，却嫌红烛炫高台。
新图水墨兼凝粉，展向冰溪镜面开。

天教萼绿伴羊权，羞对尘颜粉黛妍。
不必修真事灵诀，与花端合共长年。

八十老婆心已灰，强颜抹粉与涂蚽。
自知潦倒无羞耻，遇兴何妨舞一回。

舴艋填芳渚，秋千闹粉墙。
人争桃李节，吾忆藕花凉。

雨涩风悭夜向阑，粉花飘扑客衣单。
功名有分平吴易，贫贱无闻访戴难。
懒逐银杯行处马，静思玉鉴舞时鸾。
诗成咫尺谁堪寄，当与邦人醉底看。

萦纡一径试幽寻，花竹禅房未是深。
野水不波清欲冻，崇冈有竹翠成阴。
琵琶昵昵怨儿语，兰桂温温和水沈。
诗句欲追前辈后，谁呼粉黛污清吟。

舍东修竹密如栉，一日洗浄清风来。
脱巾解带坐寒碧，置觞露饮始此回。
平林远霭开图画，西望群山如过马。
诗翁意落帆影外，孤村结庐对潇洒。
百年奇事笑谈成，向来无此苍龙声。
闲身一笑直钱万，剜粉劖青留姓名。

君不见元光河决愁从臣，天子有诏皆负薪。
当时实炭知几畚，下与鱼鳖争生人。
孰知木黔善制水，火出木尽全其真。
一朝入火纵粉骨，曲身得煖龙蛇伸。
成亏等作万世计，肯与胡僧推劫尘。
我欲诙谐与作传，上继毛颖追获麟。
日烧昆仑十挺指，惜哉黔也非吾亲。
穷朝破灶郁烟烬，青唇黑腕羞比邻。
谁能舆致送煖热，坐使有脚歌阳春。
将军羔酒空作梦，十年未有今年贫。

快读新诗似见梅，昏昏醉眼为君开。
枝头未见粉苞露，句里先传春信来。
试问花神缘底晚，政须羯鼓为渠催。
前枝见说南枝早，合取彭溪溪上栽。

禁营貔虎天厩龙，技痒不奈刍粟丰。
闻道宝津尝护驾，前期踊跃矜骁雄。
红绡低系柳枝碧，满满弯弓斫鬃射。
偶然穿叶未为奇，截下红绡方破的。
彩绳长曳彩球轻，闪烁眩转如奔星。
弦头霹雳起马脚，回看一箭落欃枪。
乌纱帽稳春衫薄，交鞯焕烂青丝络。
千步场深隔九关，毕景驰驱有余乐。
李侯应奉随春官，日晏归穿卫士班。
平生抵死怜神骏，绝艺那能不细看。
不学阎公伏池侧，仓皇丹粉供宣索。
他年乘兴试追寻，妙处祇须凭子墨。
十六蹄翻意态真，罄控应节顾眄亲。
当时骑士尽应尔，尚想元丰兵制新。
慨今多事困供亿，养兵殆且殚民力。
未闻士歌马腾槽，安得从容观戏剧。

丹枫酣霜压林丘，黄叶老尽岩西头。
不应蔓草烟漠漠，并作粉绘苍山秋。

碧床酒盎香拍浮，吴姬粉醉不识愁。
黄金手挥博歌头，夜半春回杨柳楼。

粉翅来何许，春风卒未休。
众芳皆旧识，微雨是新愁。
鬭舞围墙角，贪香缀蘂头。
与花俱不语，相可自风流。

黛拂双眉粉衬毫，翅烘晴日伴相遭。
戏勾穉子从花远，恐惹游丝莫鬭高。
栩栩倏来仍易散，深深交舞为谁劳。
吴王花草滕王笔，千载风流敌楚骚。

散而成章合为龙，回风混合游鸿蒙。
舟人上下神女供，俗妆铅粉胭脂红。

海棠花上问春归，岂料春风雪满枝。
应为红妆太妖艳，故施微粉著胭脂。

粲粲霜林白玉围，谁将红糁乱青枝。
天怜粉面太孤绝，故遣施朱出一奇。

绿趺黄蕊衬瑶华，霜雪林中自一家。
最好月寒迷粉素，翠钿依约独横斜。

萼绿华堂艮岳东，梅花万数绕离宫。
宣和旧事无人记，粉面含凄向朔风。

搽抔抹粉没人猜，五百生中与么来。
觌体风流有多少，不知何处可安排。

不浓不淡匀脂粉，半醉半醒媚雨风。

浅著燕支调淡粉，细将玛瑙碎铺茸。

冬序玄以冥，闭塞乃其职。
巧作六花飞，与天为粉泽。
初舞若狂然，既定稍真积。
坐令宇宙间，万象变颜色。
霜肃特加厚，月皎更留迹。
晚节答造化，有此足清白。
今日此何日，双𫇛鸣大舶。
清溪照红妆，醴酒障行客。
莫言山水兴，萧散竟何益。
莫作儿女恋，黯然空戚戚。
有诏起闻人，意远理可即。
王所切经纶，言路倚忠直。
锄梃弄湘南，铁甲泠河北。
仓廪竭江外，蒙袂窘朝籴。
隠忧关念虑，闲暇已偪仄。
忽作一尺围，此事费䌷绎。
先生持论高，践履我所识。
酒酣技已痒，汉事多发擿。
仲舒智似愚，纾缓却端的。
公孙巧乃拙，迎合屡倾侧。
缟衣纷陆离，见𪾢立消释。
惟有真实在，拍拍满胸臆。
雄辩醉得醒，温言寒褪力。
谁知百丈外，霏屑散珠璧。
须臾鼎分袂，眷恋语离席。
篙师与徒御，酥酪在肘腋。
此行朝雪宫，忧乐任指摘。
表沴戒袤丈，呈瑞伫盈尺。
勿棹子猷船，忽穿东郭屐。
高卧更何为，精神见肝膈。
归来情绪恶，胶舟隠沙砾。
辗转意悠哉，隠几不能息。
明年兆多黍，今年滋宿麦。
我居官得禄，我去家可食。
俯仰足欢颜，广厦庇仁宅。
想见燮调人，谠议进君德。
先生训故考，微小发幽赜。
七篇粗可意，余子无为役。
持此力行之，愿以间谗慝。
盛哉孔孟心，万世信经籍。

误分符竹建星台，官事萦心不到梅。
粉面莫惊公主艳，铁心曾对广平开。
托身冰雪刚而栗，取友松筠晚不回。
已向个中怀鼎味，直须魁占百花来。

都人车马闹城闉，似惜民曹更牧民。
到处忠勤无粉饰，入朝言语有经纶。
只今次辅须贤帅，自古维城必懿亲。
报政不须三五月，姓名端的记严宸。

盈盈蝶粉衬蜂黄，水国仙人内样妆。
同在寒梅应愧死，枯枝犹说傲冰霜。

涂朱抹粉吐芳馨，倚架依阑承露新。
腻白妖红谁不惜，樽前莫负插花吟。

石头城下炬烧寒，司马东来骨肉残。
可惜六朝花粉地，年年风雨草漫漫。

繁花密笋暮春时，妆点园林一段奇。
金粉生香风细细，斑衣留润露垂垂。
品高宜入神仙药，节劲终全冰雪姿。
笑彼杏桃儿女态，谩争艳冶媚山歧。

凤台仙姊卷银篁，归去瑶池试晓妆。
剩粉残脂无处著，化为风絮满池塘。

梨花月淡珠帘卷，柳絮风轻粉蝶飞。
宫漏无声窗欲曙，霓裳催舞广寒妃。

琳馆清闲异马曹，红梅折得助挥毫。
眼明北客初疑杏，笑倚东风亦类桃。
露浥檀心滋鼎实，春生玉面散宫醪。
从今约略施丹粉，未害从来品格高。

江山方进半程前，正值群游剪水仙。
满道盐花堆粲粲，飞空粉屑舞翩翩。
樊墙庐舍皆银饰，沟渎潢污尽玉瑱。
却认青山埋不得，嶆峨气势直凌天。

南人乍见此般奇，惊怪谁司妙化机。
月里姮娥筛粉撒，云端仙子削琼飞。
宝山瑶室随村峙，玉树银花夹道辉。
造物襟怀真洒落，更无尘滓间纤微。

捏住乾坤粉一团，大人刚被小人瞒。
机先若具机先眼，走杀从教起衅端。

翾翾蝶粉白，气化随所之。
人生事物间，自役应自知。
赏心有余乐，即目无足悲。
天运非偶然，神释形已疲。

朝随双鸳鸯，暮为孤凤凰。
春风顾盼间，罗帐生辉光。
金盘荐玉食，王母持雕觞。
能得几时好，顷刻成参商。
夜月满空阶，余香在衣裳。
人生喜懽乐，失计易沮伤。
本谓荣九族，旦夕如金张。
一身乃命薄，粉泪空徬徨。
应羡里闾间，百岁同糟糠。
悔不祇从媒，随分作妻房。

寒力嘘云积渐生，倚梅偎柳大多情。
望迷𫛛鹊光先起，戏就狻猊势亦狞。
字字添酥惊怕晚，丝丝弄粉恶差明。
谪仙檐下人谁画，更著飞花舞落英。

山愈高时气愈深，水多流处影多侵。
翠禽急羽知人意，时啄残英落粉心。

菜传新绿发生时，花簇轻黄碎小枝。
日下时看粉蝴蝶，背人惊鬭忽参差。

粉翼才成便鬭飞，微虫气化岂先知。
草间更看跳梁者，物物春风信有时。

绛纱中单发幽芳，不肯祗作脂粉妆。
取蜡为花付禅老，护寒却有麝脐香。

子规啼不歇，君向越山听。
既已疏吟伴，谁当共酒瓶。
松花全是粉，柳絮半为萍。
自笑无生计，闲笺相鹤经。

吾斲石堂无变怪，土缶瓦鼓闲游戏。
一镢相随万事空，十二时中牢捉系。
牢捉系，不在三闲前后际。
拍将两手笑呵呵，这个消息不容易。
不容易，拈起石头拈不住，放下石头放不去。
去与住，认取石堂门前路。
不开窗，不闭户，塞破世界无觅处。
煖则乘风凉则眠，烟霞云外朝还暮。
朝还暮，不贪荣，不贪富，不恋妻帑及儿女。
随缘自在度时光，看着古今都错误。
皇天后土莫相瞒，翻来覆去能几许。
前贤后圣说多般，千经万论从头注。
渠不省，渠不悟，一任从渠失故步。
我自知，我自顾，富贵浑如草头露。
人与我，爱与妒，对境不生无喜怒。
清凉世界乃吾台，是非海里终不觑。
不向君王殿上行，不入豪家问尊贵。
红妆艳粉任安排，夸逞从他鬭能会。
英雄强弱只一般，喽啰巧拙说甚彩。
少年才子漫风流，绝代佳人臭囊袋。
一息不来何所寻，万两黄金不容带。
都是空，必竟败。
唇锵舌剑递相欺，纵使金印如斗大。
尽数收拾满仓箱，不知前面能几岁。
一著错分明，输却无赢落。
聚散还同浮水沤，顷刻之闲难捉摸。
不向根基上乘寻，个个急后抱佛脚。
早悟解，早悟解，不如石堂一大块。
石堂坏时从他坏，这一大块元自在。
坚且耐风霜，雪雨摧不碎。
祁寒隆暑没遮栏，春去秋来任推载。
四方八面透玲珑，石堂里面快活睡。
觉后还将恁么时，撒手便行无布摆。

庭深自无暑，苔径复萦纡。
宾客不长到，儿童亦可娱。
荷花晴带粉，蒲叶晓凝珠。
与尔城闉隔，兹欢想不殊。

条脱空嗟萼绿华，俗尘难久驻仙车。
数声画角单于塞，一曲山香阿母家。
堕砌尚疑妆后粉，点衣犹认唾时花。
别来埋没春风面，几度虚窗叹月斜。

不与南枝鬭粉光，品题应合让苏黄。
融成蜂蜡千葩秀，散作龙涎几阵香。
立悟瞿昙真面目，坐忘姑射旧梳妆。
好风吹堕檀心句，白雪空惊寡和章。

武陵梦觉艳妆空，回首芳姿迥不同。
萼绿仙留苍玉佩，蘂珠人在碧霞宫。
素腮褪粉啼春雨，翠袖笼寒怯晓风。
惆怅涌金池上路，阑杆倚遍夕阳中。

裛裛罗巾泪粉光，绿琴哀怨调凄凉。
芳容自觉随风老，落尽桃花暗断肠。

熙宁相望百余年，又有人如古铁顽。
日落尚怜今夕路，月明无恙旧时山。
朱红野实堆盘里，粉白诗牌满壁间。
欲为慈颜供一笑，更留数语任渠删。

涟漪碎剪成新萼，廉纤带雨尤轻薄。
人间但见巧番腾，天上不知谁制作。
九地瑕疵都粉饰，重云揞塞难恢廓。
晓光夺目增眩转，夜色侵灯尤闪烁。
康庄充斥去无路，老干压低摇不落。
寒棱冻得水生皮，气艳冷欺裘拥貉。
可胜思苦相嘲谑，旋忘手冻争拏攫。
乱委平堆可照书，圆瑳小握供弹雀。
静闻裂竹亟扶颠，勇作探春思蹑𪨗。
犯寒果胜附炎热，苦饥预庆歌丰乐。
长须嫩煮蚓方泣，小龙新破团初瀹。
默观造物真戏剧，更看一色吞沙漠。
载赓险韵付衔枚，孤军大敌空横槊。
寡和尤知白雪高，非偶自贻齐大噱。

妃子惊回午枕时，别无名品略因依。
效颦已笑林禽粉，谐俗偏嫌谢豹绯。
碧酒晕朱犹未褪，丹肌痕露欲全晞。
同盟更有红千叶，细剪垂丝纬锦机。

带粉裁踈节，凌霜剪翠筒。
鲸鳞铺海浪，鹏翅展天风。
暖恐春冰释，清宜晓魄融。
露华流沆瀣，寒色凛崆峒。
栩栩来庄蝶，{瞢目=羽}{瞢目=羽}失夏虫。
枕须松石碧，幌鄙雾绡红。
坐觉非尘境，魂如在月宫。
北窗聊寄傲，俗骨愧方瞳。

昔在开元中，此名升阳殿。
西通大明宫，夹道直如箭。
至尊黄金舆，乘春日幸宴。
翠嫔戛钟鼓，欢呼奏新遍。
巧舞风燕翻，妖歌露莺啭。
酒光射锦幄，上下花会炫。
雕盘堆繁英，艳粉弱自战。
天欢日无穷，臣谏莫敢献。
乐极哀继之，在理亦可见。
胡来塞宫阙，腥膻污香荐。
纵火寝庙平，挥戈君臣迸。
庸嗣忽前丑，泚巢更祸乱。
冉冉竟覆亡，返为耕牧便。
瓦砾虽费犂，土壤颇肥衍。
盖由杀人多，膏血浸渍远。
髑髅今成堆，皆昔燕赵面。
每因鉏耨时，数得宝玉片。
今秋雨泽多，谷穗密如辫。
农惟喜丰稔，吾独闵迁变。
不有失德君，焉为穑夫佃。
大国尚如此，小人易流转。
道德可久长，作诗将自劝。

一夜大雪风喧豗，未明跨马城南回。
四方迷惑共一色，挥鞭欲进还徘徊。
旧时崖谷不复见，纵有直道令人猜。
低头抢朔风，两眼不敢开。
时时偷看问南北，但见白羽之箭纷纷来。
既以脂粉傅我面，又以珠玉缀我腮。
天公似怜我貌古，巧意装点使莫偕。
欲令学此儿女态，免使埋没随灰埃。
据鞍照水失旧恶，容质洁白如婴孩。
虽然外饰得暂好，自觉面目如刀裁。
又不知胸中肝胆挂铁石，安能柔软随良媒。
世人饰诈我尚笑，今乃复见天公乖。
应时降雪故大好，慎勿改易吾形骸。

吴会括众山，戢戢不可数。
其间号天平，突兀为之主。
杰然镇西南，群岭争拱辅。
吾知造物意，必以屏大府。
清溪至其下，仰视势飞舞。
伟石如长人，坚立欲言语。
扪萝缘险磴，烂漫松竹古。
中腰有危亭，前对绀壁举。
石窦落玉泉，泠泠四时雨。
源生白云间，颜色若粉乳。
旱年或播洒，润可足九土。
奈何但泓澄，未为应龙取。
予方弃尘中，岩壑素自许。
盘桓择雄胜，至此快心膂。
庶得耳目清，终甘死于虎。

霁色破春昏，高楼日未曛。
林稍零旧雨，山顶入残云。
醉粉匀花颊，风罗绉水纹。
踏青入误约，芳思几纷纷。

朔雪飞残腊，融和变凛严。
徐来花出在，骤急霰声兼。
数住天应惜，争繁酒易添。
积深函久润，济大略微嫌。
雅意明书幌，多情入宴帘。
舞腰难学转，峰顶尚饶尖。
露蕊仙盘挹，风毛鬣囿燖。
宫墙胡粉画，梅梗蜀酥黏。
影澹三春絮，光寒八月蟾。
垣涂谁复辨，巨壑有何厌。
狂助诗毫逸，清驱厉气潜。
欢谣腾紫塞，喜色上彤幨。
凝霤收冰乳，堆庭镂虎盐。
吾民无足虑，丰岁可前占。

新元迎晓朔风凉，零落同云势渐霶。
气候未春终是腊，祷祈方得合称祥。
拜章粉絮迷朝珮，献寿琼花入御觞。
自是三农丰岁兆，人声何必问宫商。

北榭层基下，森森竹径幽。
枝繁低拂盖，根密仅通流。
劲节轻环粉，狂鞭怒走虬。
风霜胡可动，松柏乃吾俦。

蜿蜒粉雉枕寒汀，阔著清苕碧界尘。
帆落水晶宫未晓，素花开尽一溪蘋。

都将坠粉扫残枝，聊伴伊蒲簪蕨薇。
合赋老饕矜厚享，秋池更有芰荷衣。

花开更好亭前枝，亭曰更好花更奇。
我犹未到春已到，春不到此将焉归。
千山万山俨环抱，一树两树藏嵚{山/欹}。
晓妆弗受朱粉污，老去自著莓苔衣。
澹交霜髯与苍玉，雅宜茅舍横疏篱。
云英风味有余裕，石鲸鳞甲饶华滋。
恍然罗浮月中见，髿髿绀发森冰肌。
又如大窖冻不死，凛凛素节无瑕疵。
纷纷红紫不解事，与春角逐何迟迟。
待文作兴不足道，凡民碌碌终奚为。
孤芳拔俗千万丈，未暇相与论襟期。
贞姿皓态美无度，幽意独许鲜风知。
悠然凭高一披拂，僧窗处处开晴霏。
窗间跏趺拥风叶，照几碧眸岩电驰。
渊渊方寸湛古井，一沤不动清涟漪。
天香閟此无尽藏，潜于鼻观通几微。
水流山空但自笑，理与神遇端如斯。
乡来孤山水清浅，龟肤鹤膝相参差。
青铜盘屈破香雪，紫铁矫揉骈明玑。
膏肓泉石政为此，冠冕草木今其谁。
天公亦复加靳惜，阔著湖水无边涯。
八篇只遣处士赋，一点不放红尘飞。
是中泉石固深秀，惜欠晴湖山四围。
客如我辈亦不恶，拟赓疏影横斜诗。
后车合改效颦辙，亦若佩弦仍佩韦。

粉红蓓蕾弗禁吹，尽拾鲜英缀旧枝。
欲赋惜春麾巽二，形容不到未开时。

山行两袖皆华风，游人未多花未红。
堂堂春去已无几，晴趁一日来山中。
山人寸金酬天地，都种芳菲留客醉。
粉桃商略待绯桃，坐令羯鼓催无计。
匆匆归兴如酒浓，零落断云流水踪。
明朝乘兴尚可再，应笑武陵蓑笠翁。
判花大手今燕许，收拾是中春一坞。
小待巴东制锦归，尽吹红雨为霖雨。

春无十日好，又是去堂堂。
柳借鹅黄重，花消蝶粉香。
清和宜晚步，零落课残芳。
北牖华风煖，朝来尚宠光。

尽鉏菑翳了，华构绕筼筜。
矗矗半檐绿，疏疏六月凉。
雪林听响玉，粉节晕零霜。
话到杨州鹤，无非俗肺肠。

闲把新抽粉节题，疾邪字字赋心思。
溺非袖手无遗援，虐是专门忍助为。
山下水流花尽处，人间豕燎虱焦时。
盈虚消息还来复，六月扶摇岂远而。

十丈花如织，酣酣拓具区。
新于机上落，匀似镜中铺。
容与翠绡幌，渥丹铅粉肤。
越溪霞湛染，楚梦玉敷腴。
隋棹新帆远，吴宫小队殊。
绿欹檠雨盖，碧间袅风蒲。
勺月清秋冷，生凉暑昼苏。
天孙旌浦溆，水帝展屠苏。
红白香无别，明光影可{奭斗}。
蜕尘古君子，具体小西湖。
彷象虽曾赋，形容似按图。
奚囊如可制，阔剪贮陶珠。

神枢卓绝当环中，物物虚应无终穷。
华风一点妙埏埴，精神千里看折冲。
判然经济归详炼，有若星光绕檀篆。
崎岖诘曲到无余，冷地静分千绪乱。
空山触蛮亦云惨，山鬼陆梁僧{感页}颔。
施及无求益见真，惠当适用偏多感。
千古拓提成再造，百粉直惭酬不了。
垣傍紫微何处祝，道场山顶何山麓。

童真出家，死于童真。
出没卷舒，一坚密身。
嗟多欲人，曲为欲说。
于其根中，出火自焫。
猗欤哲人，哂乃覆辙。
以古为鉴，以身代舌。
火炎昆冈，玉石俱焚。
石付百粉，玉兮温温。

病余不赋恼侬歌，活计江湖一钓蓑。
傥许膏肓驱二竖，肯令红粉污青娥。

早被春情误，浑身着粉衣。
最宜花上见，解向梦中飞。
蜂媵为游伴，蛛丝设祸机。
滕王小图画，一一造精微。

南浦春波碧，东风送客船。
别君杨柳外，挥泪杏花前。
粉壁题诗句，金钗当酒钱。
一声离岸橹，心碎楚江边。

忆昔三十气拂云，钺神纛鬼泣祃文。
欲提河洛数千里，重收图版归明君。
只今万事付孤愤，坐看江西竹生粉。
苎丝成疋剪钓衣，一櫂贺湖烟水远。

弄月吟风泮水湄，几回占喜误蛛丝。
三鳣讲罢争传易，一鲤祥开想学诗。
天傅梅花凝蝶粉，春归柳叶画蛾眉。
何时得践凌云约，领略山中一段奇。

即心便是佛，姮娥不画眉。
才将脂粉污，妍好却成媸。

萧史水银粉，番女红蓝花。
狂奴爱风调，脂泽遂成家。
镜开青峡月，衣近赤城霞。
欲下人间世，槲林栖晚鸦。

孤馆闻啼鶑，日暮脂粉薄。
芳醪似泥贱，那得不行乐。

娟娟篱头花，白白间绿叶。
明光裁贩袴，不掩游子屧。
余春背人去，乞与弄芳蝶。
感我万古心，离离不相接。
我行田野间，落魄何所挟。
犹能自撑拄，使气学汉侠。
悠然芳草畔，见此衣逐妾。
罗帷未生梦，粉面反成怯。
幽香薰倒人，山麝火初熁。
长亭或相思，如见玉蹀躞。

坠叶浓于染，孤花净似霜。
溪山如有待，朱粉玄施妆。
胜境如天上，雄鸣自帝旁。
工陈白玉琯，人坐紫金床。
古兕称春酒，灵虬换夕香。
风筝犹有韵，星弁忽分行。
念此锄榛垄，频来渡苇航。
欲挥终极泪，只废苦吟章。
慨慷辞欢伯，英雄忆愤王。
逝骓嗟弗及，撞斗恨难量。
起舞何劳短，行歌未要狂。
断云将落日，千古助哀凉。

翠裹红遮艳粉围，春风夜夜可曾归。
十年再抚章台马，巷陌人家大半非。

御手指婵娟，青春白昼眠。
粉匀香汗湿，髻压翠云偏。
柳妒眉间绿，桃嫌脸上鲜。
梦魂何处是，应绕帝王边。

册府方羊冠列仙，粉闱深处烂星躔。
黄扉已设屏风隔，会见丝纶下日边。

粉黄蛱蝶遶疏篱，山崦人家挂酒旗。
细雨嫩寒衫袖薄，客中知是菊花时。

不搽红粉色，不挂绿罗衣。
一般闲态度，淡墨画蛾眉。

山深地忽平，缥缈见殊庭。
瀑近春风湿，松多晓日青。
石坛遗鹳羽，粉壁剥龙形。
道士玉灵宝，轻强满百龄。

寂寞古仙宫，松林常有风。
鹤毛兼叶下，井气与云同。
背日苔砖紫，多年粉壁红。
相传陶县令，曾住此山中。

二月芳菲在水边，旅人消困亦随缘。
晴舒蝶翅初匀粉，雨压杨花未放绵。
有句自题闲处壁，无钱难买贵时船。
最怜隠者高眠地，日日春风是筦弦。

拾遗流落锦官城，故人作尹眼为青。
碧鸡坊西结茅屋，百花潭水濯冠缨。
故衣未补新衣绽，空蟠胸中书万卷。
探奇欲度羲皇前，论诗未觉国风远。
干戈峥嵘暗宇县，杜陵韦曲无难犬。
老妻稚子具眼前，弟妹飘零不相见。
此公乐易真可人，园翁溪友肯卜邻。
邻家有酒邀皆去，得意鱼鸟来相亲。
浣花酒船散车骑，野墙无主好桃李。
宗文守家宗武扶，落日蹇馿驮醉起。
愿闻解鞍脱兜鍪，老儒不用千户侯。
中原未得平安报，醉里眉攒万国愁。
生绡铺墙粉墨落，平生忠义今寂寞。
儿呼不苏馿失脚，又恐新来有新作。
常使诗人拜画图，煎胶续弦千古无。

毫端真敌万人军，蔬笋能空粉黛群。
机幕昼闲仍吊古，不胜东合好郎君。

竹树池台三亩余，白云千载护幽居。
悲凉物色须弹压，粉白脂红却要渠。

上尽层城更上楼，绿杨枝外尽汀洲。
蝶衔花蕊蜂衔粉，同向春风各自愁。

汉家无计饵单于，掖庭为出千金姝。
秀色妍姿玉不如，天子一见先嗟吁。
三千粉黛尔殊绝，谋身独拙何蠢愚。
梨花带雨辞殿隅，遗恨画工犹可诛。
世人重色多欷歔，不思婉娈同戈殳。
君王蚤识应耽娱，皇天为遣投穹庐。
乃知汉计自不疏，画工忧国非奸谀。
君不见后世佳人号太真，坐令九鼎污胡尘。
当时早解挥妖丽，长作开元一圣君。

永巷鏁芳菲，春归入燕泥。
粉身能报国，妾不爱蛾眉。

浅溪仍残照，山青更暮烟。
人行罨画地，鸟度粉笺天。
麦润先春秀，梅清破腊年。
田家无力事，牛背落鸦眠。

禽声戛玉琤如堕，蝶翅新妆粉欲飞。
山静物闲无一事，却嫌钓叟下鱼矶。

谁将铅粉比清真，天赋殊姿秀色匀。
祇许谪仙为酒友，应呼卫玠作尘人。
悬灯不减秋冬雪，入盏先浮隔岁春。
堪笑古今同一白，诗人吟著总凝神。

阿蛮妙舞翠袖长，臂韝珠络带宝装。
春风按试清元殿，粉白黛绿立两傍。
三郎老手打羯鼓，太真纤指弹龙香。
箜篌野狐拍怀智，觱篥龟年笛宁王。
中有八姨坐绮席，淡扫蛾眉压宫妆。
醉看阿蛮小垂手，飞燕轻盈惊鸿翔。
八姨指挥三郎听，颁赉岂惜倾篚箱。
缠头一局三百万，莫遣傍人笑大唐。
尾声方断地衣卷，忽闻鼙鼓喧渔阳。
播迁才出望贤路，玉食未进日卓午。
粝饭胡餠能几许，不饱皇孙及妃主。
阿蛮知是何处去，但见猪龙胡旋舞。

冶容丽质世鲜比，择对年少风流子。
并栏观鱼双戏水，妾心郎心誓如此。
一朝结束万里行，东欲到海西到秦。
醉中慷慨跃马去，出门十年无信音。
或传淫荡归不得，或传已作泉下客。
郎兮郎兮奈若何，恨泪彻夜孤枕滴。
君不闻鶑鶑锦字寄西游，玉环彩丝意绸缪。
郎心忍向他人笑，下床徒自为郎羞。
又不闻盼盼樽前小垂手，燕子楼深情独厚。
岂期红粉遽成灰，怨句空吟三百首。

御戎岂别无经纶，娄敬作俑言和亲。
或结或绝患不已，至呼韩邪朝竟宁。
稽首愿得婿汉氏，秭归有女王昭君。
临时失捐画工赂，蛾眉远嫁单于庭。
玉容惨淡落紫塞，粉泪阑干挥黄云。
下马穹庐移步涩，弹丝谁要胡儿听。
年年两军苦争战，杀人如麻盈边城。
若借此行赎万骨，甘忍吾耻縻一身。
闻笳常使梦魂惊，倚楼惟恐烽火明。
狼子野心何可凭，呜呼狼子野心何可凭。

屋一百间台十丈，岧峣突兀九霄上。
明月空照八尺床，几点酸风摇穗帐。
离宫金锁掣不开，美人红粉今成灰。
兰麝分恩销余馥，铜雀飞去无时回。
太官朝暮荐酒脯，迷魂尚爱残歌舞。
恋恋西陵一抔土，上马横槊平日诧英武。

东风飘花谁共惜，暑雨馥莲不忺摘。
雕栏倚露月千里，铜铺锁寒雪一尺。
终年汉漏滴四时，屈指三百六十日。
远山蹙断懒涂抹，怕开妆镜鸾舞只。
怨泪阑干落离宫，纤玉弹珠香风湿。
梦回想像巫山云，檐鹊似传天上音。
便教粉黛近君侧，未卜胶漆投君心。
岂不闻东宫婕妤作歌悲团扇，又不闻长门阿娇买赋捐黄金。

新雁衔秋访水涯，分屯洲渚傍芦花。
停桡相约结溪社，来往无嫌同一家。
酒酣把笛吹村曲，声曳兰风入山腹。
钓竿到手万事轻，孰是孰非孰荣辱。
江楼邀月粉黛浓，簧璈嘈杂彻桂宫。
笑指渔父何冷落，渔父掉头吾岂错。

湖之绿兮如蓝，湖之明兮如镜。
蓝染晴空晚色鲜，镜照天宇秋毫浄。
乾坤两间共开辟，鱼鸟四时自飞泳。
炎州著脚苦蒸郁，对此恍入清凉境。
其东群木合抱森，观政观鱼连秀阴。
濂泉沸甃珠的皪，饮瓢洗我太古心。
其西冰壶爽到骨，晓波澄秋夜印月。
藏春园种杂花稠，分得庾梅搀先发。
其南粉雉霄汉横，旋补杨柳沿堤青。
上下天光同一碧，我来拈出营新亭。
其北千片石洲石，或虬或凤或劔戟。
环流轩馆瘴雾收，檐影倒漾水底日。
葛仙昔炼九转丹，丹成飞上罗浮山。
海边亭外春万里，御风忽挹仙翁袂。
翁乘飚车拥霓旌，约我十二楼五城。
翁言羽化世已久，问湖风月依旧否。

解维武陵岸，江肥雨新止。
兼程趋洞庭，势疾建瓴比。
银光吞上下，莫辨天与水。
我乃航其间，滉瀁藉一苇。
吏尘贮两袖，到此划湔洗。
黄昏打头风，洪波半空起。
舟子惶束手，喧呼互排诋。
有篙无处著，有缆无地舣。
铁索二百丈，牵猫卧沙底。
进难退不可，簸弄任所以。
巨浪声洪钟，合力撞舟尾。
一撞心一折，通夕不知几。
刻烛验天明，狂势稍披靡。
卷索急飞橹，半昼见涯涘。
危命脱针孔，再生自今始。
人言岳州程，风便五日耳。
漂滞费半月，初意所不拟。
粉堞俄在眼，层楼九霄峙。
凭栏气方豁，东望酸彻髓。
前日我片帆，掀舞怒涛里。
羊肠百八盘，行路难如此。
今知惊浪上，羊肠尚可履。
在家贫亦好，身安门扫轨。
鼾鼻喧午窗，风波尽千里。

青云得志士，颐指快所欲。
万事付杯酒，粉黛贮金屋。
嗟我骨相穷，不受富贵逐。
嗜欲人所同，有时未免俗。
青奴颇专房，高卧擎老足。
黄你最如意，开卷醒困目。
暖寒命脚婆，冻衾转旸谷。
开樽唤汤妇，新醅温酃渌。
始得此四人，明珠不计斛。
呼之即来前，相娱不相触。
时人皆笑之，画餠岂充腹。
我亦翻自笑，竹窗听戛玉。

黄家亭馆人称好，杖屦春风领客行。
开放园门千嶂入，爱他山阁一溪横。
花迷粉翅双飞蝶，柳露金衣百啭鶑。
酒后着棋聊适兴，未须屑屑较输赢。

春至又春暮，闲心成古心。
花光随雨薄，草色共烟深。
粉蝶稀狂影，黄鹂送好音。
余芳留不得，还共夕阳沈。

老梅临沼绿阴阴，一朵荷花透入林。
不比世间红粉面，结交真有岁寒心。

往年蚕老苦乏食，采遍山桑无处觅。
救饥恨不到口头，略无拣择和枝吃。
今年叶亦未为荒，稍罗粉米寻山桑。
掉头不肯吃，大似向来藜藿肠。
山中连遭岁事恶，饿羸颠倒填沟壑。
草根拔尽不能充，往往珍羞视藜藿。
屈指于今能几时，日前仅饱非有余。
问着只要青秆米，薄贱粟麦如沙泥。
马鸣不应也时样，学尔愚氓恶情状。
天公嗔尔警尔深，饱时忘却饥时心。

西风卷荷衣，披披不成幅。
清霜拆蕙囊，冽冽已成蓿。
如何独东篱，黄华笑寒菊。
物之有盛衰，循环若推毂。
世事良亦然，亦岂物所欲。
金钿镕落日，零露洒寒玉。
人皆惜芳菲，谁复念幽独。
惟有陶渊明，殷勤费培沃。
簪花从帽落，撚酒醉商陆。
从此擅秋芳，芙桂非同录。
问花何以报，剪首荐醽醁。
他时更粉躯，为公采明目。

岁次丁卯秋，八月既生魄。
于时谪建安，脱去未有策。
忽睹星凤光，慨然陪履舄。
自谓入闽建，阅人几千百。
间有知功名，所见得邪僻。
否则苟利禄，鄙猥何足责。
独我子敬甫，挺挺出蛮貊。
舌端摇戈矛，笔下罗疆埸。
扣以军国秘，历历有奇画。
以此方定交，归心已翰翮。
送君东郭门，握手不忍释。
明年入中都，首上平戎策。
甫结君相知，便念长沙谪。
细草天子书，愿置孤臣驿。
论荐方踌躇，倚门重垂白。
辙环温凊围，笑言方哑哑。
去我两牛鸣，恍若关山隔。
去年槐花黄，郡国书贡籍。
若以经济材，俯亦从此役。
白屋寄簪缨，青灯联衽席。
谈笑生风雷，议论灿金碧。
雪香飞梅花，归鞍整南陌。
别后殊未几，拳拳在朝夕。
君腹坦东床，吾身系西圜。
从此叹参商，蓬瀛非咫尺。
尺纸虽屡投，奥援不我索。
星次几一周，幸我安且怿。
尝观义与利，更相为损益。
欲论古人交，二者请君择。
不惟眼独青，且要心同赤。
此身可虀粉，此道不可易。
自料吾与君，造物难弃掷。
胸次蓬莱山，襟怀云梦泽。
未说诗书帅，休论文章伯。
堂堂大丈夫，讵可虚竹帛。
但恨不振踪，尚此多扞格。
在君当先登，挽回二千石。
饥溺切君身，推解过畴昔。
炎凉无异心，始终无异迹。
庶几吾二人，交情可全璧。

上苑春工到海棠，老夫随分为春忙。
朱弦转枕鶑催拍，红粉倚栏花鬭妆。
吾道几时曾损益，人心今日自炎凉。
愿言相约花前醉，一听儿童号酒狂。

山拥青螺出粉墙，水环银带插溪庄。
一百五日雨翻浴，三十六宫人鬭妆。
蝶翅拍花催舞袖，凤毛翻锦入诗囊。
新欢旧恨知多少，且对东风醉几场。

春风恰恰破桃李，池馆无人一径深。
鸥刷断翎翻水面，蝶抛残粉出花心。
诗怀搅我丹心破，节物催人白发侵。
流水伯牙今已矣，世间那复有知音。

墙头罗绮碧云浓，墙外秋千电掣空。
蝴蝶拍开花面粉，鹧鸪吹落杏腮红。
翠裀不卷珠帘月，蜡烛还摇锦袖风。
醉眼不知尘世有，直疑身在广寒宫。

春晴不慷慨，十日九清阴。
蝶宿花留粉，鶑眠柳借金。
边尘方障眼，汉壁尚关心。
醒去愁无奈，杯行满满斟。

鱼雁音书少，关山梦寐遥。
对花思粉面，遇□□□□。
喜意鹊应报，归心马更骄。
西风绰鞭{革登}，飞□□□□。

朱门粉壁谪仙家，柳外秋千衬落霞。
一涧碧云流不去，木兰舟系木兰花。

梅梢弄粉做新晴，积雪残云没一星。
只把眼前春事卜，麦坡已作佛头青。

腊月南州不类冬，梨花飘粉小桃红。
未曾飞动遥山雪，早有春三二月风。

妙年司酿水边州，浪迹曾陪汗漫游。
红粉夜嫌银烛短，醉和明月下西楼。

英雄欲立异时名，四体难逃五鼎烹。
何事秦车已虀粉，子房和客总全生。

碧树笼秋池，锦帐迎风开。
水光曳倒影，矮菊纷舆台。
春风木芍药，是花岂云来。
淡妆绝脂粉，独秀墙之隈。
仿佛秦与虢，上马犹徘徊。
持以赠美人，斜插乌云堆。

蜀在八极间，卦位西南坤。
万里溯天险，三峡为坤门。
巨灵擘太华，飞出黄河源。
余刃落巴山，巉绝雷斧痕。
众崖束长江，水石相吐吞。
轰豗九鳌战，汹涌万马奔。
高低建瓴峻，上下竹节繁。
操舟失毫厘，虀粉千丈浑。
滩名鼎无义，造物疑少恩。
黄牛压其漘，坐睨惊涛翻。
入门两石马，耳缺蹄噭存。
行人纷乞灵，熏燎迷旗旛。
摩挲几丰碑，飒沓箎应埙。
醉翁事巳怪，无尽语不根。
黄能羽渊魄，苍牛离堆魂。
逞奇角异说，终莫探厥原。
或指峡名揭，或取山形蹲。
狼头与鹿角，胡不登脤膰。
五行土胜水，似识丁壬婚。
尔牛何来思，此义欠讨论。
黄裳正坤色，为牛亦坤元。
坤维闯其户，职之庙貌尊。
叱咤遁蛟蜃，麾诃走鼍鼋。
𫘝湍危就夷，怒石厉即温。
神以顺治险，抑以静制喧。
万命脱谽谺，神手司平反。
长年送迎神，性瘠漓酒酸。
归舡诧灵赐，意气殊轩轩。
心安画鹢稳，目送征鸿骞。
哦诗纪行役，霜风耿黄昏。

古人轻国重一士，士皆大吕黄锺器。
道于天运主消长，身为民生管荣悴。
五羊老仙用心古，清不受尘如止水。
一肩直欲荷斯文，两眼从前识英伟。
欢然得士如得金，甚矣爱贤犹爱己。
高山流水甫点头，急电惊雷即烧尾。
天南天西各一握，未见名流早倾意。
声光蔚起摩日月，气类相求如鉴燧。
春风娅姹吹笔端，毛嫱西施无粉腻。
咄哉婢子磨青铜，双颊晞红欠才思。
珊瑚琢钩珠结网，锦署玉堂相望咫。
崔群美庄居第一，推毂好言良有味。
乐莫乐乎遇合新，忧莫忧乎𫐖轕始。
拄撑大厦必众木，扶植太平须善类。
君不见黄河以北函关东，无数赤子号悲风。

晨鸡未号霜塞涂，前村后村递招呼。
长镵短篝采葛去，冰满髯鬓风无襦。
频年米贱置不问，高藤稠叶青扶疏。
但闻酒渴欲吞海，一片两片甘于酥。
山深土厚雨露足，造物巧为凶年储。
纸钱挂树跪致祝，地媪发閟何其都。
初疑大泽龙蛇蛰，又疑京观鲸鲵屠。
防风氏骨硕且大，母陀罗臂修而腴。
赪肩下山日未晡，候门迎路讙妻孥。
松明燃火塼地炉，且削且捣投冰壶。
细如桄榔滑如菰，白如人面柔如肤。
和以粉米随所须，餠饵其精饭其粗。
潦田不收野草枯，饥虎借此犹能驱。
蕨萁札耳皆可糈，征自葛始功莫逾。
小儿媚灶愁眉舒，大儿捧盎还嗟吁。
青青之麦何时须，长葛尽矣吾谁𫗦。
呜呼富青州，黄承事，古人有，今人无。
醉摩便腹视饿夫，以腹揣腹心安乎。

寄得江南驿信来，窥林映水几枝开。
形容绮语空能絮，酬答芳心总已灰。
厌旧趋新和粉染，夺真弄假点酥裁。
纷纷儿女春风恼，却笑诗翁醉打隈。

梅试催妆粉，兰披入梦香。
迎春占北斗，受福拜东皇。

无诗不言酒，作赋真诳腹。
未破公子悭，况与佳人目。
壮心思击壶，圣杯赓啄木。
袖想胡旋双，妆记摇手独。
宾筵乏酬献，醴齐催泲漉。
祢衡办挝鼓，元崇方病足。
曾无列屋粉，空韵梳鬟绿。
百篇摘仙咏，十轴蒙溪读。
有美建安璩，竞爽淇园竹。
芒端寒燠转，胸次古今沃。
卧瓮嗤舍郎，祭酒可令仆。
时陈南北洗，颇醉东西玉。
虽微酝五斗，端有才一斛。
诗坛长齐盟，笔阵严总督。
方将喝银云，未肯平封麹。
宫宴看传柑，帝歌须和菊。
牛心固异撰，犊鼻且同俗。
尊酒日相逢，我歌君为属。
欢期践三五，酿顷亏十六。
酣畅嗟阮修，饮狂谢裴叔。
漥尊留古制，长勺分鲁族。
居然同老襟，浅斟醽水醁。

蜜蜂家计千头奴，日并花课供蜜租。
粉红黄白各本色，拥肿双脚尻为车。
采花归来不知数，一一到门如合𦈡。
方春乳房涌金屋，子弟分王遣之国。
广轮处处成甘州，馋口哜嚅不遗力。
蜜脾割尽刲蜡肤，毕岁辛勤用谋食。
秋深冬早未见春，嗅芳咀华来藻蘋。
酿成糇粮香满室，日日饱衙知爱君。
问谁食蜜还主臣，阜财富国今何人。

草木虽无知，叶落能粪本。
荣枯递乘除，苗实自穮蔉。
东湖百顷莲，夏日傲赵盾。
州家浚河渠，狝薙甚耘垦。
长身万柄荷，髦梗付锸畚。
寒烟熨青镜，时有白浪辊。
水解毓仙骨，根着泉源混。
外干乃中腴，下益宁上损。
淤泥胎玲珑，多节窍浑沌。
园丁亦善没，擘波沸鲂鳟。
象株忽仰浮，登岸殊衮衮。
谁知绛县涂，可试平叔粉。
名非玉井船，实过秋兰畹。
肴蔌杂燕豆，葅菜补中壸。
交梨能养生，谖草亦忘忿。
空言出好事，孰与津燥吻。
赠君拟条冰，差胜羞藻蕰。

落花流水何纷纷，三分春色二分尘。
黄鹂绕树恋不得，蝶蜂浪作花都巡。
昨日繁华今寂寞，飘零多属风雨晨。
金谷无人粉香死，锦踪绣迹俱成陈。
世人重花不重叶，林园自此无精神。
东君年少时，酷爱枝头花。
庸奴桃李妾姚魏，满蹊未数黄娘家。
一朝弃背春风老，懒踏长门阶上草。
芳菲特暂欢，颜色不长好。
白头事人那可期，不堪重赋章台诗。

香粟飞从月姊边，秋花无数总饶先。
清芬肯作椒兰观，雅韵羞陪粉黛妍。
点就金丹筛雨露，染成玉骨跨神仙。
余芳更孕青青子，相伴寒梅到雪前。

粉面芳心碧玉裳，特来宛作故山香。
征途不觉春如许，更问兰芽几寸长。

粉翅萦花几度忙，惜花长是为春光。
争如个个蜂须上，到处分甘作乳房。

粉面芳心碧玉裳，持来宛作故山香。
征途不觉春如许，更问兰芽几寸长。

柳塘有狂士，酒阑好击鼓。
殷出黄金骨里泪，掺出白玉心中苦。
此苦知为何人家，寒宵心事乱如麻。
岑牟肯戴红槿帽，蹀足不数渔阳檛。
翻手作春杏开早，覆手秋风叶如扫。
开元天子是天工，那知尘起长安道。
我今击鼓一声高彻天，击鼓二声深彻泉。
天上拂开白日路，地锁掣断如飞烟。
豺狼闻之脑门裂，狐鼠粉碎臭满穴。
惟有苍鳞火鬣双虬龙，𥬞云揈雷雨骚屑。
青天洗出古时青，日月洗出古时明。
百谷草木催发生，鸾凤亦作箫韶鸣。
走上半空望五岳，插天截海蟠金城。
我皇无为人自宁，此时方表鼓中声，写作柳塘击鼓行。

天和人意共昏昏，飘掷繁霙助客樽。
正会笙歌开醉目，忽惊珠玉得嘉言。
已凌衰鬓争霜采，更拂妖颜上粉痕。
东阁有贤才调雅，愧无优礼绍公孙。

时节清明府事闲，压沙高会敞禅关。
妓歌沈席摧莺舌，花影摇樽衒粉颜。
春色满添膏泽后，人心和入醉游间。
坐中尤觉风来好，白雪飞香混博山。

虽欣膏泽启丰年，民病犹艰救目前。
阙祀丘坟无解裂，荐饥村落少秋千。
云梳陇麦千行直，粉淡墙花半脸妍。
榆荚渐能供歉腹，何曾抛得买春钱。

广陵花发信惟夭，已剪还开客重邀。
满引莫辞金凿落，盛观何止玉逍遥。
娇红闹密轻多叶，醉粉欹斜奈软条。
且纵高吟赏真艳，侍姝羞匿不须招。

城郭青烟散，郊园彩日长。
鬭鸡红锦翅，游骑紫丝缰。
有蝶俱含粉，无人不惜芳。
尽拼花下饮，归去醉成乡。

粉箨双双脱，修篁两两高。
同心齐管鲍，并节汉萧曹。
寒岁霜威御，炎天暑气逃。
此君真可异，吟遶不知劳。

一径萦纡夹粉墙，向来台馆化僧房。
周遭老木依然在，曾见刘家伪帝王。

粉淡与妖红，占尽阳和出。
春去在商量，更费吟人笔。
此是洛阳花，尚带长安日。
持上使君墀，宝瓶分甲乙。

维南有州古佛国，选佛场开自畴昔。
谁欤经始梅溪翁，万桂森森皆手植。
文风日盛贤材多，粉袍立鹄肩相摩。
万间庇士岂不欲，环视柰无余地何。
那知吉壤在咫尺，鬼神㧑呵天所惜。
一朝幻出青瑶宫，山灵献卜龙避席。
昔虞局促今恢舒，乘黄骋足腾康衢。
辟新葺旧两辉映，美哉轮奂雄规橅。
岁直金虬大魁出，{賸月=贝}喜庆成逢此日。
来春甲子又一周，天相吾泉真可必。
蝉联四坐皆豪英，一樽敬为诸君倾。
浮云富贵靡定态，要看名节留芬馨。
我今归作渔樵侣，清梦犹驰笋江浒。
凤鸣侧耳听朝阳，把酒空山为起舞。

延英昼永汗霑衣，正是君王访问时。
应笑开元恣骄乐，粉团争射学儿嬉。

粉省郎官出把麾，故人何以赠箴规。
孔门仁恕真心法，汉吏循良乃吏师。
听讼莫嫌刀似笔，爱民终见□成碑。
玉麟夜语如相问，为说如今两鬓丝。

宛陵城南柏山寺，行到西厢见旧祠。
人物欲观嘉祐老，铭文空有醉翁辞。
银章粉墨谁舒卷，金薤琳琅自陆离。
每见河豚起春岸，永怀风致细哦诗。

银为须翅粉为肌，驱役春风不解肥。
桃李上林无分到，可怜却傍菜花飞。

睡浓天晓弗梳头，洗面无汤也即休。
大底还他肌骨好，不搽红粉也风流。

枝头叶底不能藏，独脱无依未厮当。
一击浑身如粉碎，不堪收拾始馨香。

四时冬复春，造化一机会。
朔风空草木，余枿犹病醉。
梅花于其间，居殿复居最。
三春在何许，不在粉须外。
我尝玩兹理，若决江河沛。
冰壑卧寒松，雪岭立老桧。
见命谓受独，落落一二辈。
有此不改节，不与世同嗜。
抱贞开化元，此花而已矣。
整刷此精神，寸草亦生气。
嗟嗟迷复者，胶轕随寤寐。
萌蘗寻斧斤，岂知七日至。
击壤咏天根，巧历不能计。
持以印梅花，无语独叹喟。

岁功巧结束，物与七反丹。
应嫌青女妒，摇落空人寰。
耀钗云髻里，点粉黛眉间。
香色亦几何，小有即大还。
艳阳费浮花，微阳惜真韵。
月窟占奇芬，天根关大分。
冰雪又催年，自此接新运。
泰华与秋毫，巨细非定论。

浮艳夸春苑，贞耐还秋花。
有菊与芙蓉，谁能分等差。
金蕊含朝晖，丹脸粲夕霞。
素商太冷淡，岁晚生光华。
诗人抱幽独，东篱爱天葩。
可惜亭亭姿，误以脂粉加。
知音须子期，知味须易牙。
临风慨千古，云海浩无涯。

一树栖残雪，不禁春夜霜。
香飘非宝篆，粉褪厌时妆。
且合收余白，应难待晚黄。
自便篱落好，榛棘不相妨。

何人急急走灵符，扶醒𪭢𪭢十万夫。
隘巷未收穿履迹，短檐已倚晒书儒。
日开雪色如翻手，景属诗家费撚须。
起望四山新入画，翠屏半是粉成图。

玉徽十三，维以寓声。
支郎何心，写脂粉情。
汉冢春青，塞霜晓白。
千年之悲，表此遗墨。

王氏之鬻他帖也，有纸缫其间。
予见其粉墨阑珊，既磨而残。
而考其氏名，辄长忾而永叹。
曰予闻之丛谈，是与忠惠者若是班乎。
今验其字体，则豪放而具骨力，激越而竞波澜。
使名节足以齐驰，亦何羡乎二难。
然而所立所趋，其视忠惠，何啻污池之于泰山。
故虽鬻驵尚得而唾弃之，世之以艺称者，斯亦足以观矣。

结字清而峻，用笔精而稳。
虽笺以粉，而墨迹犹未损。
公之功名，予固未暇论。
而所谓书法，要必有所本矣。

路入平山万木清，松萝荟蔚接烟甍。
鹿跑泉眼涵秋影，雁带云容度晚晴。
花径有时传相国，藓碑无字纪昭明。
六朝金粉今何处，赢得十年蕙帐名。

褊性不谐俗，泛梗归无家。
故人右扶风，双旌拥崇牙。
款门及暇日，褰裳蹑飞霞。
维南古道场，诸天集毗耶。
巍撑凤鶱舞，岌起龙腾拏。
坡仙旧诗刻，清芬郁天葩。
云表塔标峻，具区帆影赊。
万象森凑泊，穷探忽谽谺。
金舆度窈窕，翠幄巧蔽遮。
昔贤此幽栖，禅扉寂无哗。
萧爽万竿竹，芬甘一瓯茶。
清泉茁兰茗，黄粉飘松花。
意疑人境外，身漾天汉槎。
浮生能几何，骛智那有涯。
神龟宝巾笥，曳尾宁坳漥。
所嗜在闲旷，何心事雄夸。
洪崖石交旧，岁晚蔗境佳。
心源秋水澹，艺苑春容奢。
冢上木遽拱，海山枣如瓜。
今古一转烛，聚散犹抟沙。
暮江趣浮鹢，城树喧栖鸦。
愿言借一窗，炉香翻楞伽。

四海一奇男，象贤真柬之。
绣斧外执法，滞淹犹在斯。
冰壑栋梁具，凤梭云锦机。
粉省趋含香，玺书啬封泥。
生平方寸丹，云端双阙齐。
小试川楫手，晒网芦中矶。
以道拯世溺，先事防𦈡袽。
三江昔怒号，一席今沦漪。
平波浄縠浪，祥风浃瑶池。
八极汇涛澜，四顾蛟涎危。
孰能戒维楫，重与歌平夷。

君来我去国，我还君得州。
世事巧违人，参辰不同谋。
庚午蜀贡琛，君名亚龙头。
回翔三十年，班序晚见收。
边声震宇县，枢筦须良筹。
心期白粉闱，晋扈翠云裘。
忽以外庸请，高轩拥前驺。
展也清庙器，若为南国侯。
事会转𫐖轕，材难费搜求。
似闻石廪峰，琼佩郁飞浮。
其下维清湘，杜兰满汀洲。
官闲足娱玩，聊以宽隠忧。
良会当有期，玉泉来蹇修。
芳声保不沫，岁晏终绸缪。
我迂谅无补，行世况鲜俦。
言归承明直，尘容祇含羞。
思土重纡轸，风埃苦淹留。
伫君建名业，同理溯峡舟。
白首三间茅，相依岷峨陬。

菩萨住处牛头山，应真亦复栖其间。
宝坊楼观叠高下，新城粉雉相回环。
崎岖石磴云生屐，眼波不尽涪江碧。
江外青山春自浮，曾与诗翁格椽笔。

正阳用事月初吉，骑鲸之孙生此日。
滴露能将三画吞，积风少忍六月息。
平生最耐反复看，其文炳彪心地直。
骨肉十年长眼青，今年差觉丛谈密。
一尊称处薰风晓，红药丫头香露湿。
谁令绝艳殿光景，群葩敛避表独立。
洗尽人间丹粉妍，倾国倾城须正色。
文章瑞世宁论晚，时来造物能借力。
为君折花起长歌，请君满引无余沥。
丹霄一武不难梯，更看飞阶弄吟笔。

金华仙人紫绮裘，朝戏三山暮十洲。
偶经剑浦弭节留，浪花喷雪跃两虬。
海若禠气冯夷愁，精英为公一日收。
义理之窟探鲁邹，词章之工迫韩欧。
荣途砥平不停辀，盛名何自彻冕旒。
粉省赐香馥衣裯，万里持节宽顾忧。
更烦幕府开碧油，文书堆案如陵丘。
焦心靡惮勤咨诹，宾朋遝进奚所求。
否臧吾岂无阳秋，吏奸胆破民病瘳。
肯綮可见才刃优，孰知学富用力周，取之不穷茧丝抽。
宝书移监交置邮，斗水那能局吞舟。
事机鼎来宁易投，紫清侧席渴告犹。
东风破冷初和柔，皇览揆度当孟陬。
矞云我亦分余庥，无阶称寿{奭斗}玉瓯。
眼明西南百尺楼，绣天锦地十六州。
雅拜何以祈宠休，早征环召飞鹄头。
颍川归趣鼎铉调，伟业定自追前修。
承家有子文炳彪，灯灯之传天与谋。
殿前峩冠进鸿畴，杏园亦复联俊游。
斯文寿脉江汉流，何羡韦平世通侯。

故山岁岁霜秋杪，手折黄花岸接{罒/离}。
粉蝶笑窥人老大，玉蛆撩动句新奇。
雨荒靖节醉吟处，风乱韩凭飞舞时。
卧展新图续归梦，晚香有味我同谁。

冲寒趁幞青绫被，奇事妆成白粉闱。
老怯凭高银海眩，渴因引满玉池肥。
七旬蜀道才通信，两月淮壖未解围。
澒洞忧端深似海，鬓霜争与六花飞。

自过三泉境，纡回谷道中。
居民虽渐复，生理顿成空。
败屋翳蒿迳，颓墙荒棘丛。
稻田多宿莽，麦陇间铺茸。
耕织岂当废，伤残甘忍穷。
遑怜已死骨，使得掩幽宫。
梨粉偏饶白，桃腮也自红。
羁游愁满眼，感愤气填胸。
家计艰营葺，人谋有异同。
熟为根本虑，无使浪施功。

意行忽上凌云阁，粉雉周遭山四围。
何似清音亭上座，峨眉扫翠雪涛飞。

江路冥迷飞霰密，道人定起幽情逸。
忽邀龙子幻新妆，粉淡香干春一笔。
寒梢瘦著苔衣昏，坏色空留梦里身。
几回月堕交疏晓，霜发相看不知老。

昔我与君俱妙龄，同时充贡乡曲英。
君携令名逊伯氏，天性好义甚好名。
薄俗斗粟有德色，君视名第鸿毛轻。
此事今无古亦少，百鸟群中孤凤鸣。
老天相知苦不早，囊书匣剑犹书生。
累年文屋提铁骑，共我掎角参齐盟。
我于再战偶得隽，君虽屡衄无弱兵。
长须忽持双鲤至，短褐欲访五羊城。
红粉蛛丝期已近，金滩㶉𫛶眼偏明。
知君图南非左计，九万扶摇第一程。
畴昔韩苏行脚处，一草一木被光明。
鳄鱼久出海若避，白鹤诗留泉石清。
葛仙丹井未湮没，伏波铜柱余峥嵘。
君行窥奇摘海异，浇沃磊块气愈盈。
闽士南征可车载，间有铁中夸铮铮。
商瑚夏琏只君是，此宝岂久道边横。
吹送鹗书风借便，殿前奏赋摩空声。
当家魁相衣钵在，会趾前美大门闳。
寿母一笑春生颊，绣舆锦诰来将迎。
牵衣儿女莫惜别，为君为亲在此行。
计程何日到庾岭，梅花雪片飞琼瑛。
魁占群芳差易耳，相期心事在和羹。

玉攒碎叶尘难染，露湿香心粉自匀。
一夜小园开似雪，清香自是药中珍。

红日移阴上粉墙，烘乾花底夜来霜。
不须水月黄昏景，疏影风前午更香。

同门出入，未尝谩你。
诸人苟或粉饰太过，山僧只得掩耳。

殿阴古杉高百尺，苍弁虬髯森淀漆。
林深化蝶粉光冷，威凤飘飖感仙实。
旁有聋僧唤不闻，嗫嗫枯吟如有失。
或时兀坐何堆豗，或时手把古书帙。
帙中明星不复记，案上吟篇已亡律。
居山六月不知暑，地凉艳草生幽苾。
茶灶泥崩古藓黏，石盆仰地莲花出。
山童昼睡靠其旁，袴如盘络不掩膝。
僧今老矣无别怀，时梦响潭清汩汩。
终当卜室居其偏，坐看蜿蜒舞清溢。

障山可奈白云何，露出峰尖能几多。
宛似群仙粉墙外，髻环历历见青螺。

东园水亭良佳哉，红白藕花前后开。
千机织就云锦段，万玉琢成风露杯。
南邻女儿学淡抹，强嫌傅粉无艳色。
北邻女儿学淡妆，刚道施朱涴天质。
红儿雪儿俱绝奇，安用底苦相嘲嗤。
道人明眼付一笑，绿尊唤客花前嬉。

我不能如叔子登岘首，名配此山垂不朽。
又不能如少陵登吹台，酒酣怀古胸崔嵬。
但见穹崖翠阜清绝处，爱此出奇不尽之诗材。
邵阳城中景何好，峻屏四面森围绕。
西南诸峰尤蔚然，地接衡庐青未了。
天将图画开湘堧，云木罗立呈鲜妍。
上有蝉联百雉之粉堞，下有鳞差万瓦之晴烟。
人指山形似龙跃，绣谷峥嵘露头角。
遐观捧出颔底珠，背负凌虚势腾踔。
一爪突起扶杏冈，一爪盘踞苍雪傍。
翘尾蜿蜒卷寒碧，便拟为霖苏八荒。
老我跻攀兴不浅，醉吟拍拍诗瓢满。
祇言此乐与人同，谁子看山能具眼。

飞凤屹立万仞壁，下有深渊不可测。
问讯深渊有何物，骄然桀𪉑护巢穴。
寻常任意自出没，砥柱中流喷涛雪。
舟人偶有毫厘失，挫手婴鳞即粉骨。
每到王正上七日，昂头掉尾见金脊。
霁严收怒了无迹，共与邦人供踏迹。
滩头鸡卜人得吉，鼓吹秋千总春色。
但见五采文焕发，尽是前贤醉鸦墨。
今来古往几风月，要之勿用果何益。
莫邪尚不终磨灭，筇杖一跃肯跼蹐。
我龙会见乘霹雳，起作甘霖沛天泽。

月韵梅梢漏未央，缓寻梦境小相羊。
万家灯火天无夜，十里绮罗风自香。
胜友何如罗粉黛，清谈端可厌笙簧。
吴侬休作筑城舞，胡越年来共一疆。

台高日欲暝，晚眺眼增明。
叠嶂罗云树，双流抱粉城。
低浮烟万栋，清送月三更。
尚约秋吟夜，江声带雨听。

主人骨相花难比，折赠双花副丽辞。
为报此花香第一，何须铅粉巧妆褫。

出县半程遥，松间认粉标。
峰排神女峡，寺创德宗朝。
鹳老巢高木，僧寒晒堕樵。
早知人世淡，来住退居寮。

几多精甲没黄沙，野哭遥怜战士家。
瓜渡月明空粉堞，芜城烟断只昏鸦。
似闻汉使攽王醢，尚喜胡儿剖帝羓。
怊怅两淮蚕织地，春风不复长桑芽。

修持尽是女黄冠，自小辞家学住山。
帘影静垂斜日里，磬声徐出落花间。
祭星绿简亲书字，避客青衣密掩关。
最爱粉墙堪试笔，苦无才思又空还。

日日抄书懒出门，小窗弄笔到黄昏。
丫头婢子忙匀粉，不管先生砚水浑。

何处瑶姬款户来，蔷薇花下暂裴徊。
分明粉蝶通消息，未有人知一朵开。

执热屏人事，偃卧慵巾裳。
过门二三友，失喜跣下床。
鸣驺出华陌，联辔遵野塘。
崇轩俯万荷，濯濯涵波光。
都忘瘴海中，疑堕玉井傍。
远无膏粉气，近有冰雪凉。
制叶可以衣，采菂可以尝。
离骚谱灵草，品尔列众芳。
似曾识三闾，安肯肖六郎。
词人更儇薄，比咏犹妃嫱。
曷不观兹华，意色和而庄。
风吹月露洗，岂若冶与倡。
众方慕绝艳，谁能参微香。
余诗纵枯淡，一扫时世妆。

我留鸢跕外，君住雁回边。
走仆行千里，敲门授一编。
真妍非粉黛，至巧谢雕镌。
何必周丞相，男儿要自传。

高为峰岚下涛江，极目森秀涵苍凉。
始知着色未造极，壹似丑女施铅黄。
惊泉骇石聚幽怪，巨楠穹柏蟠老苍。
鹿门寺，华子冈，是耶非耶远莫详。
疑闻锺声起晻霭，似有帆影来微茫。
陌穷渡绝雪满坂，馿鞍钓笠分毫芒。
炎曦亭午试展玩，坐觉烟雨生缣缃。
古来绝艺必名士，俗史辟易安敢当。
大年脂粉米老狂，先朝仅数燕侍郎。
吾闻汾阳子，贵购父画一笔不许它人藏。
矮屏短轴已可宝，况此四幅垂华堂。
呜呼主人谨护守，神雷鬼电或取将。

洛阳牡丹隔万里，棘荒姚魏扶不起。
马堘近在杭州陌，野人只向诗中识。
匀朱傅粉初窥墙，海棠为屋辛夷房。
千林春色已呈露，一株国艳犹閟藏。
多情荀令香透袖，俊游恐落都人后。
摇鞭深入红云乡，解衣旋贳黄縢酒。
淮南芍药初过兵，人生何必塞上行。
坠裀委壤各有命，肯学冻士鸣不平。
移家欲傍园翁住，手开芜地通蘋渚。
寻芳栩栩趁蝶飞，逐臭纷纷怜蚋聚。
君不见玄都吟笔妙燕许，诗人却遣世人怒。
君若拏舟独往时，我亦荷锄相随去。

所守老尤刚，清风凛不亡。
洞房无粉黛，垩室屏缁黄。
东阁遵遗令，南山献吉藏。
百年耆旧尽，里社转凄凉。

岁华摇落物萧然，一种清芬绝可怜。
不许淤泥侵皓素，全凭风露发幽妍。
骚魂洒落沉湘客，玉色依稀捉月仙。
却笑涪翁太脂粉，误将高雅匹婵娟。

瑶编对秉初修笔，粉署同携夜直衾。
虎既蒙皮甘搏噬，鹤因疮羽久呻吟。
尽归一网机犹浅，横说三纲害最深。
想到鄮山多暇日，轲书毋惜细研寻。

生在荒山野水傍，可曾倚市更窥墙。
幽妍丑杀施朱女，高洁贤于傅粉郎。

脂粉形容总未然，高标端可配先贤。
不陪严子羊裘后，即傍王郎麈尾边。

早知粉黛非真色，晚觉雕镌损自然。
天巧千林均一气，人痴一叶费三年。

国色名花俱绝代，玉人甘后本双身。
劝君薄薄施朱粉，莫遣名花妒玉人。

尺棰拟为千世用，一梅欲足百人酸。
苦心乍可齑盐里，粉骨何须鼎鼐间。

满目山河异，南冠十六期。
胡羝无乳日，辽鹤有归时。
诇虏几韲粉，还朝不磷缁。
汉家重名节，郎秩未为卑。

字字追还水部公，篇篇压倒后村翁。
可怜和靖拘香影，更笑花光着色空。
自许铁心坚晚节，渠能粉面向春风。
菁华落尽惟枯枿，赖有何郎嗜好同。

投老诛茆水竹村，未论避谤且逃喧。
屋低稳似于谁屋，园小贤于乐彼园。
待小车来时上阁，有高轩过勿开门。
蜗牛不晓虫鱼法，作意麻搽篆粉垣。

召来未及拥青绫，麾去何妨拄赤藤。
粉署冯唐无辈行，镜湖贺老有交承。
吏柂月给帮虚设，客怪冰衔字稍增。
犹胜亳州前管辖，鬒毛秃尽欲归僧。

南谿秋水深沦涟，南村美人来采莲。
莲花灼灼叶田田，芳桂轻桡兰作船。
采采红莲几成束，莲枝交衮相撑绿。
莲蕊满衣金粉扑，莲子为杯叶为足。
唱歌相并画舸舷，愿得采贤如采莲。
樊姬昔时进燕赵，几人精彩朝霞鲜。
中有二人贤于己，柔明婉顺君王前。
堪嗤羊侃锦绣妾，艳歌留怨朱丝弦。

颍川处士情高古，闲卧烟霞向南浦。
忘却箪瓢陋巷贫，耽嗜琴书醉歌舞。
昨日西风生凛冽，江天惨惨阴云结。
云色苍黄千里同，晚来旋旋飞轻雪。
寒条黏缀生梨花，梅飘絮荡相交加。
危楼粉饰轩窗冷，横桥玉碾栏干斜。
高人啸傲吟情动，醉拾江毫呵晓冻。
狂才意度若元白，满笺灵怪如麟凤。
因遣橘僮封寄余，门者称有陈君书。
殿开咏雪六十字，水晶盘中明月珠。
字字累累可编贯，句句绵绵意不断。
恨无瑛琼奉报酬，胜得美人锦绣段。
君不闻吾皇在上致太平，地不藏珍天降灵。
时闻刺吏奏河清，又报诸侯贺景星。
君心幸有经纶术，休向江湖隠声迹。
云眠雪啸意虽高，争似金銮侍赭袍。
不民虹纶十二犗，明月为钩钓臣鳌。

金殿尝闻金口言，词臣官职是神仙。
三年偶忝西垣职，致身似得文章力。
感激思酬圣主恩，危言所以难缄默。
出入金门与玉堂，屡因狂直拜封章。
御戎救旱无上策，言词不足动君王。
改官出职归郎署，粉围正秩惭叨据。
仍命淮阳颁诏条，元正不得与趋朝。
中书舍人捧宝策，加美徽称尊帝尧。
大明殿里上寿酒，翰林学士先群寮。
独有淮阳知郡吏，为典郡符蒙借紫。
合门引谢正衙辞，撰日忽忽办行李。
都门柳色早春天，繁台寺中排祖筵。
离杯满劝不惜醉，醉别上马魂黯然。
客心易感须如是，回思故国三千里。
子云相如俱蜀人，我今五十君青春。
春秋鼎盛正清贵，我年渐似下坡轮。
下车犹未逾期月，官舍初经禁烟节。
残阳乍听吹角声，台榭梨花簇香雪。
独酌不欢何所为，孤怀无绪怀己知。
十八学士相念否，应笑骨凡格且卑。
地仙敢言谪仙宦，海槎却有上天时。
陈州去京地不远，莫惜音书来慰勉。
若得工夫可作歌，歌中言语不厌多。
毕三情旨颇似我，向二宋四及李大。
请与副阁王舍人，呈似此歌希唱和。

曾趁东风看几巡，冒霜开唤满城人。
残脂剩粉怜犹在，欲向弥陀借小春。

贤哲道相扶，经纶本近侍。
风云如有会，霄汉宁无志。
月窟桂抱林，粉闱丹漆地。
一何华给束，而谓浮名遂。
堆积图史书，朝昏铅椠事。
登瀛才力劣，对问神魂愧。
步骤古人踪，含虚郡子器。
献言既无状，出守连移次。
持宪怀真刚，退藏生寤寐。
欲邀丘壑老，静坐樵鱼帅。
颢气留丹田，尺宅分品位。
寥寥洞府境，落落烟霞意。
金简题上青，与兹尘土异。

粉闱丹地白头深，书殿分廊寓直人。
不怕花枝惊老眼，可无诗句送残春。
因嗟红影随风去，犹为青丛遶槛频。
更把华灯照深夜，一年情味隔音尘。

渐老筋骸百事慵，退朝无复接鹓鸿。
数枝筠粉幽窗外，一炷檀烟静室中。
冷滴梦魂桐叶雨，香吹篱落菊花风。
自惭不及车夫子，时向东山谒谢公。

尽日霏霏洒禁闱，蓬山高会各增辉。
数行御札鸾凰舞，一幅天歌锦绣飞。
席上共惊飘粉絮，笔头争看落珠玑。
兰台老监虽多病，为感君恩亦醉归。

疏篱簇簇湘江畔，翠美森森淇水边。
争似移归深院里，真同画向后堂前。
粉筠应惜裁龙笛，霜锸还惊断马鞭。
不是多情谁解爱，手栽吟遶溉新泉。

欲取琅玕𣃁翠苔，北扉特为尔新开。
手题诗句从僧觅，亲卓筇枝拣地栽。
红粉遶丛遗细朵，绿醪偷影入金杯。
莫忧裁作渔竿用，已向磻谿下钓来。

从来迂僻寡朋俦，今日优恩岂自酬。
抱病也容居粉署，好吟仍使在蓬丘。
利名场里心尤拙，少俊丛中鬓独秋。
早晚东山拂衣去，愿携鸠杖从公游。

主人多思惜芬度，醉遶吟攀自是常。
烂欲烧丛浑是焰，秾来薰物甚于香。
妒偎罗绮迷春眼，狂聒笙歌费酒肠。
久病劳公误相问，不同前作粉闱郎。

晋朝名理汉循良，胡粉宫闱紫界墙。
得请仍辞史官笔，忆归重换会稽章。
闲寻岳寺茶香细，盛会江楼鲙缕长。
官是秋曹俱老大，异时同约棹沧浪。

客舍愁经百五春，雨余溪寺绿无尘。
金花开处秋千鼓，粉颊谁家鬭草人。
水上碧桃流片段，梁间新燕语逡巡。
高僧不饮客携酒，来劝先朝放逐臣。

得罪先朝出粉围，五原功业有谁知。
年余放逐无人识，白雪关头一望时。

弱冠登龙入粉闱，少年清贵古来稀。
袖中诏草朝天去，头上宫花侍宴归。
卓笔玉堂寒漏迥，卷帘池馆水禽飞。
三台位近犹多逊，闲听秋霖忆翠微。

繁霜毒春木，花开苦不早。
愚夫择利婚，美女贫中老。
曷不冶颜色，门前车马道。
闺房有礼文，自衒谁言好。
俗态竞朱粉，古心慕蘋藻。
所期君子恩，卒以慰枯槁。

一雨遂不止，我行当此穷。
蜀东天亦漏，尧后水犹洪。
大点有片重，密蒙无寸空。
晓唯壶箭觉，暖似炭炉通。
书笔提梅洗，征衣擘润烘。
帘间稀去燕，枕下即鸣虫。
竹粉千腰白，桃皮半颊红。
物华娇自衒，天意猛相攻。
酒退愁城外，吟兴愤涌中。
遣谁咨毕宿，留作旱时功。

已是蛟龙未肯忙，谁教䗖蝀更相妨。
来时槁叶疏疏响，过后浮云片片光。
径草微滋垂粉汗，砌沙圆滴簇蜂房。
嗟予不及高飞鸟，先得天边几点凉。

福唐城郭掌中窥，旭日登临到落晖。
谁在画帘沽酒处，几多鸣橹趁潮归。
晴来海色依稀辨，醉后乡愁积渐微。
山鸟不知红粉好，才闻歌板便惊飞。

缇籥惊年杪，铃斋戒夙兴。
连空集霙霰，撇席命宾朋。
菌阁盘虚出，箯舆选胜登。
出川方晻蔼，缟素竞飞腾。
密著珠帘重，低沈粉水澄。
迷藏秦洞穴，刻镂禹沟塍。
蓬岛三番抃，瑶峰四彻绳。
风传天外籁，湖写鉴中冰。
银色三千界，琳台十二层。
折梅思陆凯，咏絮对王凝。
妒舞轻飘燕，临书细字绳。
光凌射的鹤，气压沃洲鹰。
櫂月谿翁共，歌兰楚客能。
琼辀走油壁，练马顿钩膺。
泽渗阳膏动，和薰气烛蒸。
冬权时已正，尺瑞岁将应。
鄙也同民乐，油然弗自胜。
平时陪法从，长忆奉昭陵。
拂旦开金殿，鸣鞘下玉乘。
六花朝服满，万岁寿觞称。
就望尧云日，赓歌舜股肱。
冰醪霑饫赐，竹唱听哀矜。
尔后孤踪远，频年老病仍。
两朝还观魏，何日见觚棱。

前载赏花乡国中，三行粉面绮罗红。
去看持斧边城下，十万军声鼓吹雄。
每岁春辉长忽忽，此时朝骑又匆匆。
却将半暗尘沙眼，去看东都御柳风。

晓日东郊扣隠扉，曈曈初日弄朱旗。
黄稍风舞先生柳，紫颊霜殷大谷梨。
粉艳清歌穿邃阁，碧溪寒韵落幽池。
我来载酒山翁醉，且喜秋香菊满篱。

山南地似岭南温，腊月梅开已浃辰。
耻与百花争俗态，独殊群艳占先春。
角中飘去凄于骨，笛里吹来妙入神。
秀额妆残黏素粉，画梁歌暖起轻尘。
宰君惜艳献州牧，太守分香及野人。
手把数枝重叠嗅，忍教芳酒不濡唇。

造化生尤物，居然冠众芳。
东家傅粉白，西域返魂香。
真可婿芍药，未妨妃海棠。
平生恨欧九，极口说姚黄。

南朝有脂粉气，李唐夸锦绣堆。
接休文声响去，梦太白脚板来。

似与孙郎有宿期，共穿紫翠探幽奇。
水帘喷雪非常爽，火伞张空了不知。
蒙衲僧宁非惠远，结茅人莫是凝之。
惜今粉绘无名笔，尚可追摹入拙诗。

越石通身胆，英英管乐俦。
防秋戍孤垒，乘月上高楼。
粉堞齐云迥，冰轮出海浮。
目中无虏骑，笑里有边筹。
枭羯言犹壮，闻鸡志未酬。
素娥知往事，犹照丽谯头。

山程行店绝少，官舍去家匪遥。
吾闻粉□□□，□□红巾已枭。

蜀女羞施粉，轻装爱淡红。
抹涂尚年少，膏沐为谁容。

忆昔矜容色，如今懒抹涂。
谁能面皮皱，施粉又施朱。

初插玉梳小，徐妆粉额新。
乌啼风露冷，娥始现全身。

未能葱岭从初祖，也不蓬莱访洞宾。
煎凤髓须还此老，执牛耳更属何人。
笈储丹药堤防病，案设图书粉饰贫。
老觉为僧差省事，韩公何必强冠巾。

古来禁火惟汾晋，今遍天涯海角然。
一老家才有黔突，五侯第各起青烟。
绝谀墓笔方无愧，比乞墦人岂不贤。
独恨海棠吹打尽，枝头粉泪湿红绵。

人所难言敢纳忠，祖龙虽暴却英雄。
同时见者皆虀粉，肯活茅焦沸鼎中。

玉雪面俄成丑老，琅玕腹未尽呈披。
只今众女各施粉，自古十夫能挽椎。
岂有进贤冠绘像，亦无灵寿杖扶衰。
俚辞闻早安排了，未必他人识牧之。

□□戴白苍头丑，笔秃无花藻思枯。
惟有春风不知老，年年傅粉又施朱。

粤从宣靖至炎兴，粉饰湖山苑圃增。
列圣久无师入洛，三京初有使朝陵。
摧锋指日酋传首，返旆终身气拂膺。
逸少兴公虚论胜，百年机会更谁乘。

椒酒桃符改旧，麦芒菜甲怀新。
东皇太乙用事，不能粉饰陈人。

陌头侠少行歌呼，方演东晋谈西都。
哇淫奇响荡众志，澜翻辨吻矜群愚。
狙公加之章甫饰，鸠盘谬以脂粉涂。
荒唐夸父走弃杖，恍惚象罔行索珠。
效牵酷肖渥洼马，献宝远致昆仑奴。
岂无蘋藻可羞荐，亦有黍稷堪舂揄。
臞翁伤今援古谊，通国争笑翁守株。
孔门高弟浴沂水，尧时童子谣康衢。
扬觯姑欲退观者，鸣鼓本非攻吾徒。
亦如曼倩负逸气，呵斥佞幸惊侏儒。
于时后村茅柴熟，先生滑稽腹如壶。
虽无谢郎玉帖镫，幸有幼安布裙襦。
未妨优场开口笑，亦恐药市逢方𪾦。
更阑漫与通德语，醉倒聊遣宗武扶。
幽冥茫昧莫致诘，石言神降果有无。
翁云天公施罪福，亦如王者行赏诛。
巫咸可使诅楚否，泰山曾不如放乎。
况今民脂积消铄，洋洋如在宁助虐。
贫妇鲜能具复禈，贵人何必夸重较。
九重深喜农扈丰，五等超加社公爵。
更宜速飞腊前白，仍为潜驱山中駮。
除人大患捍大灾，与民同忧可同乐。
翁之用心极惓惓，余于致福未数数。
因思挥金犹粪土，奚异弃物捐溪壑。
神听聪明靡僭滥，诏书温厚戒椎剥。
重华渔稼茅茨俭，大禹疏凿衣服恶。
谁歌此诗送且迎，共挽浇风还太朴。

粉堞五七里，青帘三四家。
客沽北府酒，女唱后庭花。

蓬户无人来问疾，薇垣道汝妙通仙。
此翁书眼真盲矣，之子心眸愈了然。
预算粉郎将死日，能推绛老始生年。
清漳守相方悬榻，应助君平卖卜钱。

姑射吸风仍饮露，洛妃习礼更明诗。
梅花浑不施朱粉，直以天香与雪肌。

长养风来新样凉，蔷薇娇姹靓浓妆。
贵妃得酒沁红色，更著领巾龙脑香。
万花卸尽锦机空，留得蔷薇揖晓风。
賸把胭脂匀笑靥，不施铅粉涴潮红。
东君来与夏交割，西子出为春送终。
不是□□闲暇客，也拼终日对芳丛。

暖入孤根冷莫欺，冰魂幻出许多奇。
轻霜弄粉清无涴，淡月浮香暗自知。
莫管玉龙横吹晓，要陪鸾鉴巧妆时。
作诗换取梅花好，未必梅花肯要诗。

旧说花王称洛苏，洛苏还识此花无。
紫绡层出黄金蕊，粉面仍看白玉肤。
带雨含情挥泪重，迎风无力欲人扶。
不堪老大浑无味，妒见渠侬美且都。

谁向南园剪腻云，胆瓶微浸两枝春。
一家姊妹红装束，千种精神粉淡匀。
只有低昂分大小，更无妍巧可俦伦。
绮窗书僻浑无耐，唤取渠侬作上宾。

不论道貌与天形，才入毫端便逼真。
幻出千般人面目，只凭一点自精神。
云台人去丹青歇，月鉴方来事业新。
寝陋可能当审象，且将粉泽付斯人。

冰肌玉骨擅无双，不与山花鬭艳妆。
欲染啼红冤杜宇，争如傅粉伴何郎。

细雨敛轻尘，枝间态度新。
春疑天雨宝，寒怯地铺裀。
叶底含羞女，阑边倚醉人。
休将脂粉涴，一一是天真。

汉宫眉斧息边尘，功压貔貅百万人。
好把香闺旧脂粉，艳妆颜色上麒麟。

胡蝶飞，胡蝶飞，红边迷了紫边迷，粉老香干何处归。
不学蜜蜂做家计，勤苦之中有甘味。

莫云岂特看江东，朋旧如今四海中。
花落不禁三日雨，颜衰消得几春风。
檐前雏竹娟娟粉，阶下樱桃滴滴红。
辛苦广骚将底用，弋人何处慕冥鸿。

六宫粉黛溢三千，一个中间宠爱专。
自此世情生妄想，推排妃子作神仙。

玉妃围坐簇娉婷，勾引阳和媚德星。
洗尽凡花脂粉气，月香亭是雪香亭。

临临欲去又添杯，一语殷勤道几回。
他日相思如有信，粉笺莫带泪痕来。

天下清高物，无过是此君。
托根才有地，长节便摩云。
翠色晴时见，愁声雨夜闻。
粉痕如早脱，龙化复何云。

绿玉初抽粉尚深，清风便伴此君吟。
虽然未见凌霜操，已是先虚应物心。

□英雪粲去难招，遗粉余香亦暗消。
休说惜春人未老，小窗明月梦无憀。

烂雨才放晴，街头泥三寸。
支筇积谷山，寒梅微弄粉。
二十四番风，迎腊先一讯。
青女素精明，竟不易号令。
譬如蜕骨仙，色妆而意整。
惟有吟诗翁，年年来管领。

初官金台边，日长颇闲暇。
细赓饮酒诗，喜无俗子驾。
云轻月缓梳，竹少花相亚。
官塘颇尘嚣，数间名传舍。
吾身聊自适，阅世如啖蔗。
春初泛舟回，晴谿山影射。
苍苔护鱼池，粉墙旁花架。
东风知人情，游丝从空下。
历览佳有余，顷刻在所化。
杜门观我心，陶冶有鲍谢。

荆楚遗风在，琐碎陈佳筵。
犹忆总丱时，兀坐空自怜。
老妻剂秫粉，夜永灯花偏。
潋碗蔗浆秾，晴云绕目前。
翻匙玉比洁，胶齿珠相骈。
我发日种种，流光自年年。
门无送酒人，谁能中圣贤。
因试囊中术，妙处有机权。
由来寓于手，不在刀削圆。
泛观天地间，几者物之先。
大阮精诗学，咏物巧回旋。
虚名付傥来，默守终日干。
吴生泥于方，所见何拘挛。
三复叔兮什，华池水润咽。

我家分占清溪曲，溪曲新添数椽屋。
屋前花竹占清妍，更植芙蓉伴黄菊。
植时止是三寸栽，雨打雪埋地气回。
深培浅壅那费力，想见锦绣沿溪开。
向来为渠转一语，欲绊秋光坚不住。
于今秋光虽胜前，花开却恨隔江浦。
畦丁知我酷爱花，风吹芳讯到官衙。
淡红深粉足娇态，高高下下依日斜。
人生行乐何须定，蹉见此花头次盛。
蜂脾添蜜采偏多，蝶婢寻香屡来聘。
因报畦丁轻削根，趁时乱插不厌繁。
今年开遍明年续，要使长蒙天地恩。
主人做官在虞水，亦有芙蓉满闲地。
看花翻忆植花时，酌酒一杯谁寄似。

破壁排矮窗，新篁出粉墙。
开尊侵绿色，得雨借初凉。
名保千年在，身安万念忘。
诗情亦漫兴，何暇细商量。

泛观物理任天机，莫泥春残事遽非。
蝶粉鶑衣阴处泊，燕泥鸥雪雨中归。
装成闲景真堪玩，写入清吟细解围。
一榻凉风清午暑，拙翁睡起理𫄨衣。

风清园蝶粉犹轻，雨冷吴蚕茧未成。
尽说溪村年事好，又添渔子笑浮生。

一春多雨阻清游，留得名花到暮秋。
偶见来禽与仙杏，淡红残粉亦风流。

名园依水跨官塘，古木扶疏围夕阳。
粉蝶不来蜂又去，一双燕子话凄凉。

涂脂抹粉岂长妍，得宠宜思辱在先。
万古宫人斜上望，淡烟衰草为凄然。

承平盗贼起，丧乱降自天。
荼毒恣两道，兵戈浩相缠。
此邦祸最酷，贱子忍具言。
朝廷讨乱初，谁任主将权。
辎重道闲来，隠隠何阗阗。
殿前尽貔虎，所向当无坚。
组练照川明，戈戟耀日鲜。
父老当时言，此贼不容吞。
军兴法律在，进退非得专。
奈何忽舍去，屯垒随之迁。
留兵不五百，当贼逾数千。
英英胡将军，策马奋独先。
出入突且击，势绝飘风旋。
杀贼不知数，尸骸相叠穿。
谁谓散复来，其徒奈实繁。
须臾塞城郭，合沓迷妖氛。
将军怒一呼，誓死报国恩。
拔剑复入阵，鼓声俄不闻。
哀哉失壮士，白日为之昏。
嗟彼城中人，欲生无由缘。
连头受屠戮，赤族罹祸冤。
妻孥悉驱虏，道路号相牵。
或有小失意，性命无由全。
言语方出口，腰领已不连。
婉婉闺中女，未尝窥户边。
白刃斥之去，不许暂稽延。
回头顾父母，父母安敢怜。
所掠靡孑遗，囊担无虚肩。
衣冠困奴隶，怒骂仍笞鞭。
又有脱锋刃，多化为鱼鼋。
途穷势复迫，忽若忘重渊。
仓卒所传误，投身空弃捐。
婴儿或在抱，粉黛犹俨然。
沙碛腥人肠，衔啄集乌鸢。
呜呼彼苍天，念此胡罪愆。
比者因乱定，南归经旧廛。
岂徒人民非，莫辨陌与阡。
所见但荆棘，狐狸对我蹲。
坡陁流血地，靡靡生寒烟。
城头遇老翁，行泪为余论。
云贼破城时，贼初攻南门。
大军血战久，家得扶我奔。
所免有万计，皆我胡君恩。
不然尽鱼肉，遗黎何有焉。
语罢复呜咽，余亦涕泗涟。
军旅苦转输，饥馑仍荐臻。
疮痍莽未复，千里惟空村。
白骨不知谁，无人为招魂。
四郊实多此，仁者宜恻然。
近喜大告捷，所俘悉已还。
凶渠戮庙社，党类归之田。
当知釜中鱼，贷尔喘息悬。
胡为迭恃险，高垒犹山巅。
蛮獠本异性，土风来有年。
力屈势暂伏，乞降非恶悛。
胁从固罔治，群丑岂尽原。
反复恐难料，安危仗诸贤。
此师不再举，乘时须勉旃。
国家刑罚在，庙算必不偏。
感时须发白，忧国空拳拳。

画如禅有派，此派自公麟。
试我银丝发，幻渠金色身。
淡无脂粉气，清与雪霜邻。
具眼须珍惜，休将示俗人。

欲访春消息，寒花昨夜开。
思君如在眼，使我亦疑梅。
蘂冷于人意，窗开露粉腮。
欲同渠索笑，还似子归来。
兰室因香讶，冰肌助我猜。
一枝聊寄与，何日共持杯。

卜式何为者，清班粉省郎。
不骑沙苑马，只牧上林羊。
谩诧窠名锦，何如𪨗曳芒。
含香休向阙，挟册且随臧。
列宿从嗤我，三星喜咏牂。
尚怀肥报国，抗疏欲烹桑。

巧如鸡距锐如簪，蘸紫濡红粉不深。
青帝合教随侍史，万花国里写春心。

东家买金钿，西家买翠钿。
双鬟耀钗泽，颜色如春妍。
朝开铅粉匣，金翠争光鲜。
妆成倚高楼，谁不生爱怜。
君不见采蘋老人门似水，娇女无钱作梳洗。
学他邻舍为花钿，惟将素面贴苔钱。

粉容冰艳玉玲珑，此外评花四海空。
可惜国香天不管，吹开吹落任东风。

隔得卢家白玉堂，蜂争粉蘂蝶分香。
不随残雪埋芳草，若个伤春向路傍。

兰替天香蜜替黄，巧如施粉妒何郎。
东君若要分流品，侬是水仙鸿雁行。

童初宫里雨斑斑，粉落香肌汗未干。
五月京尘渴人肺，满将春色上金盘。

采莲女，采莲归。
落日晴江里，莲舟渐觉稀。
莲茎有刺不成折，争弄莲花水湿衣。
白练束腰袖半卷，不语低鬟幽思远。
碧玉搔头落水中，粉痕零落愁红浅。

锦箨飘零粉节深，万竿如束翠沉沉。
子猷殁后知音少，忍翦凌云一寸心。

西风引袂凉云起，鸳桨扶船浮绿水。
露沁花脂茜粉香，满柄蜂芒刺葱指。
红绡半妥金钏明，堤上玉郎窥唱声。
湘中暮雨欢期失，各自东西空目成。
船荡波心烟漠漠，归路花从唱边落。
绿艳红妖江水深，水底灵均应不觉。

曾住昭阳殿里头，何年香骨掩荒丘。
虚传碧落归仙去，谁见苍梧从帝游。
鸾阁粉销尘影暗，蜃炉香冷石人愁。
风前不敢梅花折，犹恐君恩宠未休。

行行莫敢悲，一死复千怨。
脱身歌舞中，姊姒不足恋。
蛮帐紫茸毡，虽卑固不贱。
昔在后宫时，几见君王面。
君王有凤偶，不数芹边燕。
傥曾赐御览，岂为画所幻。
粉黛相嵚巇，亦惧人彘变。
但念辞乡国，远适堪慨叹。
此时汉无策，聊塞呼韩愿。
非无霍嫖姚，两国虑涂炭。
欲宽公卿忧，只影非所羡。
敬将金缯行，不觉泪珠溅。
请行安得辞，心心存汉殿。
所怜毛延寿，既杀不可谏。
马蹄蹴胡尘，晓月光灿灿。
凄怆成琵琶，千古庶自见。
他时冢草青，汉使或一奠。

君不见猿啼苍梧烟，风卷潇湘水。
双蛾无处挽重瞳，粉篁点点凝春泪。
又不见鹤饮瑶池月，露泣龟台花。
百官极目望八骏，青鸟寥寥空暮霞。
呜呼，不自爱惜甘蹈死，亦不闻乎千金子。
公无渡河要渡河，公要渡河争奈何。

一从佳人去，念念思杳魂。
顷刻不离怀，梦寐常温温。
幽人非好色，脂粉何万群。
良马只一鞍，好花只一春。
流水去不返，青霄徒白云。
香魂在九泉，夫岂不酸辛。
人间尚寂寂，阴府复何言。
造物略不悲，苍天不我怜。
南风复西风，景物易变迁。
独有一寸心，朝暮佳人边。
幽冥不可诘，宁忍度岁年。
此身当如何，何当委荒烟。
若夫世间人，岂知道义坚。
孤然不自惜，怅望瑶台仙。
置之勿复道，时时泪涟涟。
不堪酒醒时，月下与风前。
有梦梦不成，所思长县县。
万里亦可到，一死今杳然。
相忆而自叹，苍天复苍天。

生死轮回第几番，尘尘劫劫不曾闲。
一潭湛绿是非海，千尺粉青人我山。
性地灵苗思水国，心天明月掩云关。
衣中珠子无寻处，今且随邪炼大还。

一瓯之闽古无诸，山奇水秀真画图。
霍童山在闽之隅，天下第一神仙都。
神仙渺茫不可见，桑田沧海几迁变。
三山崒嵂青至今，堪嗟山下人如燕。
螺女江头十万家，西湖十里碧莲花。
满城和气浓于酒，一天雨露饶桑麻。
东有鼓山榴花谷，南有方山小王屋。
王霸炼药怡山西，老任跨鹤升山北。
距城以东七里余，丹崖翠壁凌太虚。
天閟地藏一蓬壶，神刓鬼划画不如。
种橘仙人来瑞世，况是篯翁其后裔。
苍松筋骨鹤精神，谓之觉非老居士。
居士少时观此山，便拟归隠乎其间。
及其赋罢归去来，此山尚锁青烟寒。
平生使节半天下，秋霜夏日大声价。
咄哉富贵非吾愿，何似归来一茅舍。
百丁持镢薙荆榛，寒岩怪石翠峥嵘。
奇花异草不知名，地灵夜泣猿鸟惊。
天然一石大如廪，裂开发露五云锦。
满地璀璨黄金沙，地下掘出玄玉枕。
度其广袤筑屠苏，𫛛鹊峭耸鸳鸯铺。
人来山下抬头看，直疑上有神仙居。
夜静星辰挂朱桷，万丈华表立双鹤。
山童指向游山人，高处更有兼山阁。
阁边数石罗翠屏，倚崖建一介隠亭。
一登云外忽舒啸，醉归小山风月清。
双石削成辟紫户，犹胜武夷石门坞。
一石俛仰状如龟，一石跨蹲露如虎。
岩头千尺炼丹台，银泥丹砂朱草堆。
台上凿开四小涔，不见炉鼎空寒灰。
石眼有泉迸山腹，可成一池足鸦浴。
千山万山翠打围，稻田万顷如棋局。
于中突出五石岩，紫云苍雾缠松杉。
吾疑闽中四五辈，向者曾此话同参。
粉墙围住万竿竹，白凤飞来枝外宿。
山前山后多麋鹿，疏栽兰蕙密栽菊。
何年种此千树梅，满山雪色白皑皑。
晚来山风扫落英，五色虹霓明绿苔。
隔林髣髴闻机杼，人家知在云深处。
何处招提最近傍，早暮送锺斋送鼓。
凫汀鹤渚白蘋洲，小溪流水横断桥。
画出一派潇湘秋，万家秋色人渔樵。
长江浩浩数千里，浪花喷薄蛟龙起。
叶叶扁舟古渡头，目力所至海门止。
仆家本住青城边，去此迢迢路八千。
对面窣堵高插天，恍惊天柱落樽前。
觉非居士高且洁，时把黄庭玩岁月。
丹山碧水我楼观，苍椿翠桧我幢节。
客来到此蛰仙庵，披蒙茸兮登巉岩。
龙盘虎踞甚形胜，大江以东斗以南。
酒空核尽人亦醉，眼花浑不醒天地。
壁间醉墨正淋漓，夕阳已挂青山外。

破苍如凝蜡，粘枝似滴酥。
恍疑菩萨面，初以粉金涂。

踏折海棠花一枝，一枝花露湿金衣。
捎将粉蝶直飞去，却在绿杨深处啼。

政是风娇日𫘤天，蔷薇粉褪海棠蔫。
贵人那得看花福，多在绿窗犹醉眠。

素馨蘂点粉描笔，红藕花开金镀杯。
乳燕新蝉相对语，诗人何日不亭台。

浓淡色中匀粉腻，浅深痕上著胭脂。
华堂展处南薰起，一似西湖六月时。

夜已三更忽坐忘，吟魂醉魄政悠扬。
孤鸿见召听寒角，残月相辞过粉墙。

南枝才放两三花，雪里吹香弄粉些。
淡淡著烟浓著月，深深笼水浅笼沙。

鹂黄并柳风飘絮，蝶粉粘花露浥香。
离别恨深深院静，少年人去去途长。

快活快活真快活，被我一时都掉脱。
撒手浩歌归去来，生姜胡椒果是辣。
如今快活大快活，有时放颠或放劣。
自家身里有夫妻，说向时人须笑杀。
向时快活小快活，无影树子和根拔。
男儿端的会怀胎，子母同形活泼泼。
快活快活真快活，虚空粉碎秋毫末。
轮回生死几千生，这回大死方今活。
旧时窠臼泼生涯，于今净尽都掉脱。
元来爹爹只是爷，懵懵懂懂自瓜葛。
近来髣髴辨西东，七七依前四十八。
如龙养珠心不忘，如鸡抱卵气不绝。
又似寒蝉吸晓风，又如老蚌含秋月。
一个闲人天地间，大笑一声天地阔。
衣则四时惟一衲，饭则千家可一钵。
三家村里弄风狂，十字街头打鹘突。
一夫一妻将六儿，或行或坐常兀兀。
收来放去任纵横，即是十方三世佛。
有酒一杯复一杯，有歌一阕复一阕。
日中了了饭三餐，饭后齁齁睡一歇。
放下万缘都掉脱，脱得自如方快活。
用尽醒醒学得痴，此时化景登晨诀。
时人不会翻筋斗，如饥吃盐加得渴。
偶然放浪到庐山，身在白蘋红蓼间。
一登天籁亭前望，黄鹤未归春雨寒。
心酸世上几多人，不炼金液大还丹。
忘形养气乃金液，对景无心是大还。
忘形化气气化神，斯乃大道透三关。
绛宫炎炎偃月炉，灵台寂寂大玄坛。
朱砂乃是赤凤血，水银乃是黑龟肝。
金铅采归入土釜，木汞飞走居泥丸。
华池正在气海内，神室正在黄庭间。
散则眼耳鼻舌忙，聚则经络荣卫闲。
五脏六腑各有神，万神朝元归一灵。
一灵是谓混元精，先天后天乾元亨。
圣人采此为药材，聚之则有散则零。
昼夜河车不暂停，默契大造同运行。
人人本有一滴金，金精木液各半斤。
二十八宿归一炉，一水一火须调匀。
一候刚兮一候柔，一爻武兮一爻文。
心天节候定寒暑，性地分野分楚秦。
一日八万四千里，自有斗柄周天轮。
人将蜕壳阴阳外，不可不炼水银银。
但得黄婆来紫庭，金翁姹女即婚姻。
青龙白虎绕金鼎，黄芽半夜一枝春。
九曲江头飞白雪，昆仑山巅腾紫云。
丁公默默守玉炉，交媾温养成胎婴。
神水沃灭三尸火，慧剑扫除六贼兵。
无中生有一刀圭，粪丸中有蜣螂形。
诚哉一得即永得，片饷中间可结成。
忽然四大成虚白，不觉一灵升太清。
纵使工夫汞见铅，不知火候也徒然。
大都要藉周天火，十月圣胎方始圆。
虽结丹头终耗失，要须火候始凝坚。
动静存亡宜沐浴，吉凶进退贵抽添。
火力绵绵九转后，药物始可成胎仙。
一时八刻一周天，十二时辰准一年。
每自一阳交媾后，功夫炼到六纯干。
精神来往如潮候，气血盈虚似月魂。
一毂从来三十幅，妙处都由前后弦。
专气致柔为至仁，礼义智信融为仁。
真土归位为至真，水火金木俱浑全。
精水神火与意土，炼使魂魄归其根。
先天一气今常存，散在万物与人身。
花自春风鸟自啼，岂知造物天为春。
百姓日用而不知，气入四肢徒凋残。
松竹虚心受气足，凌霜傲雪长年青。
况人元神本不死，此气即是黄芽铅。
老松可少病可健，散者可聚促可延。
心入虚无行火候，内景内象壶中天。
须知一尘一蓬莱，与走一叶一偓佺。
神即火兮气即药，心为炉兮身为田。
自耕自种自烹炼，一日一粒如黍然。
灵芝一生甘露降，龟蛇千古常相缠。
一朝雷电撼山川，一之则日万则烟。
日中自有金乌飞，夜夜三更入广寒。
子子孙孙千百亿，炉鼎鸡犬皆登天。
大道三十有二传，传到天台有悟真。
四传复至白玉蟾，眼空四海嗟无人。
偶遇太平兴国宫，白发道士其姓陈。
半生立志学铅汞，万水千山徒苦辛。
一朝邂逅庐山下，摆手笑出人间尘。
翠阁对床风雨夜，授以丹法使还元。
人生何似一杯酒，人生何似一盏灯。
蓬莱方丈在何处，青云白鹤欲归去。
快活快活真快活，为君说此末后句。
末后一句亲分付，普为天下学仙者，晓然指出蓬莱路。

瞻师之神，寒空片月。
知师之心，红炉点雪。
闻师之德，冰清玉洁。
见师之迹，霜炎冰热。
师之一言，斩钉截铁。
师之一行，杀人见血。
风月情怀，松筠志节。
道法陆沉，玄徒瓦裂。
师领郡檄，雷轰电掣。
冠冕洞宫，兴大施设。
轮舆楩楠，陶埏坯甈。
丽以粉奂，饰以藻楶。
不逾年间，沧江贯折。
度五神足，霞裙森列。
方有伦绪，闬闾洽悦。
胡为云鹤，奄归帝阙。
溪山失翠，猿鸟凄切。
散词玉祠，柏子一𦶟。
追慕替绚，使人哽咽。

江南牡丹凡有几，德安打头歙为二。
金陵旧物间有之，池阳吴郡皆居次。
地近京畿种偏好，鄂城栽接不草草。
舂土筛泥绕画栏，石甃方坛浄如扫。
当头第一带鞓红，腻紫娇黄别作丛。
盘盂擎出最迎日，碧玉万片藏春风。
宝叶丝丝带缕金，锦斑酒晕间攒心。
翻腾栀茜乱朱粉，样各数名分浅深。
低树犹高五六尺，花重刚枝反无力。
迥出层阴转耐看，始悟年深有真色。
晚添细雪来相簇，露醒香魂冷方浴。
倚柱黄昏眼倍明，顿觉夜阑须秉烛。
洛水芳林应更多，不禁飞雨洗铜驼。
酥煎送酒有人在，草没故园无柰何。
莫对余春起叹嗟，最难保守是繁华。
君看南渡百年内，看到子孙能几家。

雨膏蒸土兰芽热，粉魂淡艳凝缃缬。
柳条无力受东风，桃叶春江弄花月。
枕函坠发昏眠重，绮帐惊寒替花恐。
屏琐虫栖化粉蛾，帘甲蜂钻抱残蛹。
麦门冬长柔堪结，桐轮辗尽棠梨雪。
门掩车箱铜较闲，瓶敲井干青丝绝。
君不见楚王宫中乐酣宴，嫌怕旁人说春晚。
玉钗埋遍细腰人，章华台上苍苔满。

雨膏蒸土兰芽热，粉魂淡艳凝缃缬。
柳条无力受东风，桃叶春江弄花月。
枕函坠发昏眠重，绮帐惊寒替花恐。
屏琐虫栖化粉蛾，帘甲蜂钻抱残蛹。
麦门冬长柔堪结，桐轮辗尽棠梨雪。
门掩车箱铜较闲，瓶敲井干青丝绝。
君不见楚王宫中乐酣宴，嫌怕旁人说春晚。
玉钗埋遍细腰人，章华台上苍苔满。

春风忽来花满树，海棠最多绕栏吐。
客愁才动不复安，两脚春泥踏春雨。
高枝背面辞晓喧，低枝湿透挥未干。
胭脂深重粉亦殷，颜色滑腻脂肉寒。
五云忽卷晨妆毕，晓来姿态俱已失。
悔不敲门请君出，吃酒忍饥看半日。
疾呼杯酌倾已迟，但惊野雪扫还飞。
可能就赐醉眠者，烂嚼落花听鸟啼。

长田一亩三石收，截茅作囤遮水牛。
驯鸡塞笼彘牢满，大儿看亲女上头。
里胥关门罢输送，晴乌窥檐鼠沿栋。
瓦盆瓷缶息老身，还将孙子看迎神。
庙前擘纸青竹爆，饧糕粉鱼夜祠灶。

分半作民栖，犹藏一曲溪。
鹊窥莲叶座，僧占菜花畦。
白蠹鱼销粉，青干兽剥泥。
幸留唐刻在，相伴峻廊题。

缯甲如荼护此台，玉颜憔悴锦帆来。
一蹊香草无蜂过，千里空葭有雁回。
响屧藓埋丹凤迹，缕衣花变粉蛾灰。
谁知子夜歌残日，树满西山似绿苔。

索居牢落动关心，但觉匆匆岁月侵。
无梦不因怜昼静，有怀多是惜春深。
草香稚蝶销胡粉，花落蛮鶑变楚金。
最是不禁芳树色，能消几日又成阴。

路才容马尽荒茅，谁识仙人旧钓鳌。
流水不随船影断，乱山犹带弹痕高。
春烟粉黑重生葑，暮雨灰红半拆桃。
今日故宫何处问，东风应长对江涛。

玉树分明照夕流，粉痕翻为碧苔留。
三更枝上玲珑雨，乱滴寒香一夜愁。

年年散粟出朱门，狗盗鸡鸣总受恩。
空有玉棺归碧落，更无红粉哭黄昏。
遍行苔藓寻陈迹，拟倩梅花招醉魂。
常恐丘原千载后，不生荆棘长兰荪。

小桥路入野僧家，山犬眠莎向日斜。
庭户几时风雨横，粉墙压倒佛桑花。

粉署窗前小竹林，子孙蛰蛰得春深。
土膏肥迸苍龙角，地发抽迟紫玉簪。
檐近十分饶宿溜，墙高终日硋层阴。
南风昨夜阳和透，放出参天劲节森。

疏竹墙边笋渐添，况逢数日雨廉纤。
粉梢一夜抛寒箨，便有清阴拂短檐。

疏竹墙头半粉青，盆池荷小欠浮萍。
虚檐槐影日亭午，醉倚栏干鶑唤醒。

丛竹太踠跧，一鞭忽伸脚。
穿石作斜势，朝宗意穆若。
片绿吐新梢，员粉露残箨。
今年造化深，稚子六七作。
群居不嫌密，独步岂疏略。
是为石笋瑞，不负岁寒约。
清标凛三世，有倡不予酢。
谁与共栽培，莫至风声落。
怀古不成寐，伤今政作恶。
纵有题诗人，人面定非昨。

平生百虑懒，尚有丘壑心。
佳哉二三友，歃盟同幽寻。
壮怀豁虚旷，玄宫穷邃深。
时方酿薄暑，万绿张云岑。
新篁凝粉翠，日影筛碎金。
瘦筇扶野步，羽扇摇清吟。
漱齿掬清泚，雪瀑开风襟。
脱巾挂琪树，露顶涵重阴。
山禽自在语，山醪随意斟。
物外转栖碧，石险苍苔侵。
路穷不可去，半山闻语音。
山路未为险，世路尤{山/欹}嵚。
何时侣麋鹿，结茅入深林。

无端淫雨挟愁来，极目丹乌安在哉。
云雨未阑痴不去，天容何事苦难开。
依红宿蝶霑新粉，点绿行蜗篆老苔。
惊喜盘斋横槊句，此心暂作复然灰。

施朱施粉色俱好，倾国倾城艳不同。
疑是蕊宫双姊妹，一是俱肯嫁春风。

以酒战花秾，花秾酒更浓。
花能十日尽，酒未百壶空。
尚喜装衣袂，犹怜坠酒钟。
多情唯粉蝶，薄幸是游蜂。
减却墙头艳，添为径畔红。
飘零深院宇，点缀静帘栊。
又恐随流水，仍忧嫁远风。
水流犹委曲，风远便西东。
狼籍残春后，离披晚照中。
亭台虽有主，轩骑断无踪。
剑去拥妃子，兵来围石崇。
马嵬方恋恋，金谷正匆匆。
曹植辞休切，襄王梦已终。
谬称寻洛浦，浪说数巫峰。
燕诉冤还在，莺传信莫通。
苔钱如可买，柳线自能缝。
怅望尤真宰，凄凉𣨼化工。
放教成烂漫，不使略从容。
命扫心争忍，言收计遂穷。
异香销骨髓，绝色死英雄。
任诧回天力，饶矜盖世功。
柰何时既往，到了事难重。
开谢形相戾，兴衰理一同。
天机之浅者，未始免忡忡。

三千宫女衣宫袍，望幸心同各自娇。
初似绽时犹淡薄，半来开处特妖娆。
檀心未吐香先发，露粉既垂魂已销。
对此芳樽多少意，看看风雨骋麄豪。

白玉谁家郎，红粉何处女。
秀色总堪怜，春风密相许。

别浦潮生花梦寒，片红飞下粉痕干。
预知妾面如花面，泣向西风不忍看。

山回雾气湿，生意鞠砰隠。
石道苔藓春，松花郁金粉。

粉墙红杏半离披，春满人间花自知。
幽鸟不言如有思，等闲飞上海棠枝。

坐对清清一穗香，悄无人语日偏长。
砚盘数点梅花片，暗引游蜂度粉墙。

昼景逢春渐渐长，博山添𦶟半匙香。
梅花一片娇无力，自趁晴风过粉墙。

淡傅粉，浅画眉，鬓边休插桃花枝。
白面郎君马如箭，回头再盼情依依。
文君未识相如面，朱弦声里犹相恋，风流胜事千古传。
宁如文君当时深深深处深庭院，临邛亦免王孙怨。
佳人佳人休卷帘，门外落花春正甜。
绣床午困语声寂，博山篆冷香频添。
佳人噫，佳人吁，今人安得人人思秋胡，黄金不认真丈夫。

粉黛巧妆施，菱花还自照。
底事不争妍，又恐西施笑。

竹褪粉痕新，销磨九十春。
中年真率性，上古太平人。
有梦诗将圣，无愁酒不神。
静看红紫路，翻覆几回尘。

离宫脂粉尚秾香，人去僧来岁月长。
钟磬咒成功德水，根尘洗尽水清凉。

扫榻卧终日，香销百念除。
不愁浑厌酒，无事剩钞书。
粉浅庭前笋，青齐雨后蔬。
自嫌犹有累，添水种金鱼。

过墙新竹粉痕黏，蛙闹池塘燕掠檐。
自喜江乡成懒散，从教世界要庄严。
稻秧井井畦千纬，荷叶田田水一奁。
心事太平风物好，与人无爱亦无嫌。

汉庭延寿丹青名，解使蛾眉休甲兵。
之子懒作迺翁画，直向梅花苦用情。
笔端不复污脂粉，临成天地无边清。
更将此意语君复，岁寒应与孤山盟。

双娥洒泣凝春竹，粉落脂残不忍妆。
开作疏花寄幽独，雪中仍作楚骚香。

丛丛低绿玉参差，抱瓮春畦手自治。
地暖乍离烟雨气，岁寒不改雪霜姿。
太真妃以香为骨，虢国人嫌粉涴眉。
莫道秋崖无造化，解令朽壤出神奇。

长杨奏赋三十年，已甘老死穷山巅。
醉眠独宿秋风前，此岂有意声名传。
如驽伏枥不受鞭，要与騕袅难争妍。
强令作对官道边，功名毕竟谁新鲜。
岌岌两傍蛟龙缠，侯曰美哉岂其然，才当如楫航长川。
粪墙空复烦雕镌，表闾不靳少府钱。
粉饰休盛期半千，宁欲老我寒诗肩。
归来归来直如弦，蓬莱回首惭班联。
安用一鸣诸子先，登楼忽思王仲宣。
不如傍家田一廛，锄烟犂雨仰问天。
天生盘谷容盘旋，更有斗酒相留连。
焉能跕跕愁堕鸢，一单坚坐三条椽。

拄杖子，无向背。
东拄西撑，登山涉海。
卞璧骊珠，泥团土块，一时粉碎。

田库儿，甚奇怪。
一下锄头，打破土块。
尽大地老和尚，髑髅粉碎，坐一走七，圆融内外。
青松下，明窗内，玉殿琼楼未为最。
分毫定斤两。
涓滴见沧海，拄杖子话在。

滴粉挼酥晕几重，风前红雨一枝浓。
世间是色皆为妄，除却夭桃单种松。

隔水深深几树芳，巧如施粉妒何郎。
好风领略知人意，时去时来管送香。

香泥封箨接头新，幻出花王见早春。
时节不须寒食候，工夫远胜洛阳人。
嫩黄{虫葛}叶拳微皱，半醉宫妆粉未匀。
恐怕晚风须爱护，罗帏遮却看频频。

玉龙飞下太清境，粉雉凝成不夜城。
眩得穷儿犹暴富，照教暗室亦强明。
来朝细挹千林色，竟夕都忘万籁声。
不愿衔枚蔡州去，铁衣早撤戍边兵。

满林松竹翠交加，路过衡阳得几家。
门傍粉墙人寂寂，一陂春水数株花。

雨欠农忧燥，风多客苦埃。
犹寒鶑未出，将社燕还来。
桃放红凝脸，梅飘粉褪腮。
春山如旧识，一笑病颜开。

策杖扣禅坊，空山草木长。
殿荒人晒席，僧去佛无香。
榆树苔衣绿，松花粉穗黄。
兹行无伴侣，独自绕修廊。

梅脸斓斑褪粉妆，桃心依约晕轻黄。
春风花草经行遍，次第安排到海棠。

新竹成林犹带粉，早秧出水便成针。
日长门巷无人过，一觉齁齁夏木阴。

剪剪香云翠影寒，更无红粉旧时痕。
祇因曾悟桃花偈，闲却春风梦几番。

老姑强作少年时，烂把宫嫱红粉施。
不管旁边人冷笑，满头犹更插花枝。

月临粉壁间尤白，烛入纱笼里更红。
夜冷井边闻落叶，已惊秋色到梧桐。

三杰留侯不敢名，肯随走狗例鬺烹。
眼中早已无高粉，子击何尝有吕生。

宽廓非外，寂寥非内。
拽转虚空，须弥粉碎。
土宿颔下髭须长，波斯眼深鼻孔大。

粉光薄薄髻云垂，叶满湘笼独步时。
女伴未来归未得，水边闲照插花枝。

翠峰斜倚侧金翘，罗带萦红罥碧桃。
应是春愁禁不得，东风深院粉墙高。

粉靥娇春掌上轻，玉琴声里见深情。
花边临别重回首，犹恐丝弦说未明。

碧服银须粉扑衣，又随雪柳趁灯辉。
怕寒还恋南华梦，凝伫钗头未肯飞。

西风引袂凉云起，鸳桨扶船浮渌水。
露沁花脂茜粉香，满柄锋芒刺葱指。
红绡半妥金钏明，堤上六郎窥唱声。
湘中暮雨欢期失，各自东西空目成。
船荡波心烟漠漠，归路花从唱边落。
绿艳红妖江水深，水底灵均应不觉。

伯鸾不作怅谁从，凤尾香衾翠谩重。
静对菱花匀泪粉，不知膏沐若为容。

南风伊轧语窗扉，团扇无功白日迟。
长恨老来方学易，自从春去不吟诗。
虫丝有力萦琴索，蛀粉无声点墨池。
偶出门前行数步，石榴花过已多时。

君不见汤家阿泉骊山阴，出入宫掖承恩深。
只流妃子脂粉气，不暖少陵如铁衾。
又不见汤家阿池紫塞上，沉香雾拥将军帐。
天寒十指堕弓刀，底用空言如挟纩。
何如韩时老汤婆，冬则饮汤惟腹皤。
形模混沌妇女笑，闭塞其兑藏天和。
老生门前十日雪，两脚冻皴眠不得。
断无蛮素构心兵，赖有婆兮相暖热。
夫人竹氏青玲珑，炎炎几时奈秋风。
婆耻居下常热中，毋弃憔悴以御冬。
得黄太史五字诗，厥孙传之尤滑稽。
霜风萧萧岁年晚，吾喜汤婆有完传。

等闲羁旅欲归难，又见蔬盘簇彩幡。
九十日春从此始，万千心事对谁言。
梅边粉坠寒香骨，草际青归野烧痕。
且把一杯酬好景，花风今日已翩翩。

齐眉沉醉绮罗丛，心事谁知付去鸿。
不惜千金留粉黛，更无一语怨东风。

锦野重来已秀葽，雨肥梅杏粉痕销。
晚山四面子规叫，晓树一声婆餠焦。
耐久交当如水淡，惯游身亦似蓬飘。
老鶑不省春归久，犹自教雏学徙乔。

芳意深深掩绿苔，粉团香翅自裴回。
多应又怨春归早，化作飞花满树开。

森森新竹亚墙屏，箨解余斑粉泪零。
幸入诗家穷相眼，可能不为此君青。

雨壁烟崖翠藓长，龙泓冷浸斗牛光。
独怜有水清无底，不洗花池粉腻香。

投晓又翻飞，春风亦被欺。
须知寒彻夜，胜似腊残时。
艳粉同梅落，轻花替柳吹。
浑然成片玉，冻合在前池。

粉香销尽骨犹清，望断瑶台转有情。
便是百花无此分，看看事业到和羹。

小槽无声檐溜歇，银缸满贮猩红血。
撑囊礧磈腹果然，压以千钧枯欲裂。
曲生有味取试尝，粉身不惜糜成浆。
春风往往醉入骨，赐以葅醢犹能香。
赠君活火烹锜釜，芼以青葱渫姜缕。
食之以匙不以箸，白玉盘中涨红雾。

娃馆繁华事几年，堕钿遗珥尚依然。
流香腻粉归何处，都入春风小砑笺。

染鹦鹉粒作春华，霜粉熬成亦当家。
崖下老翁今□□，夸张盘饤对梅花。

四海升平征战息，宫中行乐外间无。
粉团滑腻犹□□，愁杀胡儿忆塞酥。

腻粉匀成玉箸垂，春风面面晓妆迟。
妆成图得君王顾，却为君王谶别离。

六宫粉黛谩三千，妃子椒房宠自专。
应恨长门锁秋鬓，君恩也赐洗儿钱。

燕贺初成百尺台，一新粉堞更周回。
水流东北交虹去，山自西南拥翠来。
瓦缝参差千户密，市城翕聚六门开。
宾俦眺望从今始，佳气随风入酒杯。

雪虐风饕铁石柯，终然疏瘦欠婆娑。
清姿雅澹嫌霜粉，疏影横斜浸月波。
幽树百年浑未老，好春数点不须多。
西湖处士风流远，善识花人更几何。

疏花清晓嫩寒时，粉蝶霜禽总不知。
未有风流如此老，为渠费尽雪桥诗。

小山凉风高，秋意饶庭砌。
江南山水秀，锺此数丛桂。
亭亭苍虬蟠，磊磊栗玉缀。
薰染风露香，摆脱脂粉媚。
芙蓉已无秋，篱菊极羞愧。
幽芳蕙百亩，香味亦琐细。
孰知标格奇，自取造物忌。
狂风挟怪雨，族灭无噍类。
才怜金作屋，俄惊粟布地。
姿容就枯槁，气骨尚奇异。
如彼死诸葛，凛凛有生意。
试炷博山火，来参烟一燧。

携鱼篮，呈粉面，勾动马家郎，眼花山影转。
七轴莲经念到头，乞与黄金骨一串。

仰山推枕玩娇儿，等是机前展大悲。
何必换头呈素面，重堆脂粉画蛾眉。

下马过天津，听传禁漏频。
惟怜一桥月，曾照六朝人。
金剥宫门字，红飞粉壁尘。
中官来宿内，因问帝乡亲。

青皇初布令，大块已流湿。
霏霏散冲融，一一成膏液。
骎寻夜漏分，掀扬风箭疾。
孤灯月明眼，渐觉檐花密。
滴沥声既洪，淋浪势方集。
清响迸源泉，美泽遍原隰。
甘腴滋田毛，浸灌融地脉。
盖将兆稌黍，岂但秀荠麦。
溪山鳞甲长，卉木攒新碧。
化工悦万族，生意浩无极。
苟惟本根在，孰不芽且坼。
未春雨非土，见者自凄恻。
既春雨非玉，闻者何悦怿。
未能齐惨舒，吾亦为物役。
英英梅粉露，点点桃红入。
更喜酿芳菲，催花居第一。

物华来冉冉，天气宜温温。
浪浪但鸣雨，浩浩常浮云。
谁知润泽中，厥有丰美存。
一朝日出杲，绚烂赪紫群。
川原遍涂抹，纷若粉黛陈。
芳菲出枯槁，何异富易贫。
难并惟乐事，昔人尝有云。

颇费东君巧，晚春才有芳。
森森紫毫束，艳艳粉囊张。
凡木难仝谱，猗兰祇有香。
花名传乐府，雅调更悠扬。

殿春名谱压群葩，汲水金铜满贮花。
无地栽培娱老境，有风吹送到儿家。
娇容粉薄雨含沐，丰脸杯醺日绚华。
花卒还荣人莫少，芳辰来往岁无涯。

雨收宇宙喜清明，社舞村歌沸鼓钲。
竹下蛛丝粘叶稳，柳间蝶粉缀绵轻。
班班远岫髻鬟列，滟滟平川衣带横。
候转清和景尤胜，翠林幽哢听仓庚。

欲把青空一色糊，集先维霰作花疏。
寸余凝积常年有，尺许坚牢自昔无。
粉阵成围攒戏蝶，盐车疑覆失前馿。
新吟便是有声画，何必鹅溪写作图。

余寒威压皑浮琼，粉黛群空欠肉屏。
欲著春衫忆纤手，不劳陆展染青青。

野翁有汤婆，爱逾美淑姬。
视之若彭亨，虚中而无为。
冬日则饮汤，身唯一衲随。
曾不涴脂粉，简洁良易资。
终宵暖吾足，贞静无邪思。
德音之所同，可作偕老期。
誓不中道绝，若彼氓蚩蚩。
作诗以遗婆，婆听当勿疑。

来访幽人宿，春风未变和。
水声依涧远，雪意向山多。
坡竹摧新粉，庭杉失旧柯。
山童晓相报，鹿迹夜曾过。

檐外竹珊珊，空房住一间。
无人曾到此，老子有余闲。
土蚀铜樽绿，苔滋粉壁斑。
于焉自成乐，遮莫笑痴顽。

盛德方为贵，虚名底用高。
异时游荡子，今日儗萧曹。
红粉催身朽，清霜入鬓牢。
势穷人事改，槐棘等蓬蒿。

丹粉转成缁，风姿尚潇洒。
对此可忘忧，依依北堂下。

檐外竹珊珊，空房住一间。
无人曾到此，老子有余闲。
土蚀铜壶缺，苔滋粉壁斑。
于焉自成乐，遮莫笑痴顽。

淮天过尽入吴渠，兰亭晚日光疏疏。
金桃傅粉好颜色，绿醽泛滟深车渠。
觥巡屡卷明星出，花翘零落随衣裾。
幺弦不动凝古意，春容浅破长眉舒。
庭院帘帷一齐下，红蜡阴沈霜满瓦。
鸡头软熟七月终，举手分传玉盈把。
席前碧瓮覆瑶桨，一秋愁泪风前洒。
云中宝晕万重高，付与轻绡藏冰麝。
孤城寒柝夜迢遥，谁道刘郎有天马。
归来却问东海桑，海浪漫漫彩虹挂。
红丝萦脍晓刀鸣，双龙笑断梦中惊。
莫将团扇掩尘匣，曾障清歌十数声。

梅花不复见，况乃扳花人。
花飞别故树，粉黛化为尘。
秋风卷落叶，虫豸鸣悲辛。
昏鸦投旧巢，匹侣自相亲。
缺月行复满，归云本无垠。
因题忆花篇，此意难重陈。

师律先忧寄，朝家此得人。
门庭环剑佩，胸胆贯星辰。
今已闲戎略，畴能卜宴申。
楼高休暇日，台迥厌登春。
珍馆瑶甍举，璇题宝篆新。
鸭栏回鬭颈，龙壁活盘鳞。
夹幕寒波颤，前峰古黛皴。
始知仙有路，尽恐世无尘。
武驭来金虎，儒簪下石麟。
机分荣辱主，觯序去留宾。
揖让盈三魄，雌雄竞一神。
气横飞客箭，歌协大夫蘋。
万古浮云片，劳生断梗身。
即时懽未已，往事梦非真。
席久疑枯海，琴幺似隔邻。
釭花明雨暮，瓮酎压霜晨。
鸦动残丝柳，鲈肥滑线莼。
晴霞上丹叶，熟粉护青筠。
赋景呵吟笔，挥谈密醉茵。
流年祇容易，嘉会可因循。

迎腊梅花无数开，旋看飞片点青苔。
幽香粉艳谁人见，时有山禽入树来。

地上多于枝上花，东楼凝望惜年华。
潮头正对伍员庙，燕子争归百姓家。
粉箨渐高山径笋，绿旗初展石岩茶。
流芳自与人兼老，樽酒相逢莫重嗟。

初如萤灯一点明，须臾数点如疏星。
忽然联亘势不断，俨如金蛇破夜惊纵横。
又如长虹百尺渴奔饮江罢，蜿蜒夭矫势欲凌青冥。
奇光异色不可以正视，倒影茅屋但觉烨弈光荧荧。
我闻昔者王家有宝镜，镜横八寸名紫珍。
涂以金膏傅珠粉，碧光绛气连属日月含天庭。
又闻西方圣者释迦子，祇林演法导群生。
祥光自顶涌不尽，三千世界合作一色白月明。
今之奇光异色无乃是，不然安得有此瑞彩突兀来峥嵘。
天公有妙手，变化谁能名。
忽从青青现有象，还复槁灭归无形。
遗烬尚足泽万物，生意行又盈乾坤。
乃知元气本不死，不逐火化常存存。
君看余泽滋萌达，岂彼死灰能神灵。
秋风浩荡吹万宝，拭目千室仓箱盈。

麦颖垂垂稻已秧，好风晴日燕飞忙。
无人得似游丝懒，相逐秋千过粉墙。

芸居老衣钵，付与宁馨儿。
旧种无多叶，生香不断枝。
折芳归艺圃，賸馥入诗脾。
粉省他年事，清名当自期。

翩翩拍舞下瑶阶，知是东君间谍来。
深入粉香人不见，花心摇落却飞回。

千古风流说寿阳，梅花飘落粉犹香。
寄言长信宫中女，莫学当时亡国妆。

昌黎遗俗在，兴教更烦君。
地产无名木，春生半水芹。
诗歌麟趾化，笔补鳄鱼文。
莫厌官毡冷，相期粉省芸。

又领皋比走建安，青衿喜色上眉端。
诗因老去难言别，毡到春来不觉寒。
当日紫阳传授学，他年粉省校雠官。
圣门岂必肯私淑，莫把规随一例看。

为甚花神受气偏，却来南地逞春妍。
鞓红未数青州种，粉白犹疑洛浦仙。

红紫秾时雨未晴，每将春事叹浮生。
谁怜绣地愁如织，我欲笺天诉不平。
半点苍苔犹有迹，一分流水去无情。
东君更作风光主，蝶粉蜂黄莫浪争。

泪粉羞临宝鉴前，淡妆争似旧婵娟。
一言曾忤君王意，闭在长门十五年。

十二金钗对对铺，三千粉黛腻如酥。
君王莫道六宫丑，一个西施已坏吴。

万玉林中惯识君，霜天月夜富精神。
谁将红粉涴颜色，却与夭桃鬭莫春。

白头白项白丝攒，翅似铺银肉似霜。
乌牙黑脸肚如粉，此物正是促织王。

满头白粉紫葡萄，并无纹理项青毛。
更兼淡薄轻银翅，三段之名亦似高。

往岁因痰壅，几为病废人。
金丹如不服，粉骨已成尘。
去死仅一线，更生又五春。
再深诗里债，笔砚日相亲。

寿阳曾点额，脂粉带余馨。
晴雨看如醉，冰霜冻不醒。
溪清羞洁白，色艳易飘零。
桃杏休相忌，东君眼自青。

百万瑶妃传粉酥，诗翁列屋世间无。
江南穷相韩熙载，有甚歌姬画作图。

雪破白时惊腊早，雨肥红处已春归。
到头不识东皇面，看尽蜂黄蝶粉飞。

慎勿扫苍苔，芳英堪藉地。
丘壑足风流，欠得脂粉气。

花开便是候催归，济楚生香清复微。
遥想折来深院宇，似初匀粉小青衣。

眼空尘世粉红娇，看了濂溪兴自饶。
风雨中闲曾著句，满身身到庆登桥。

酴醿忽尽花，春与夏交加。
顷刻当千日，风流能几家。
香丛迷粉蝶，曲蔓走青蛇。
火急要清赏，可人归未邪。

粉儿乳子等蓬麻，书种精神见始哑。
自分闲居培玉树，无心劳役谶金沙。
如龙当有腾高日，何恙能侵积庆家。
乳哺薄乖随勿药，番成点浪□涂鸦。

漂泊无家杜少陵，兵闲奔走如蓬萍。
碧涧香芹固可嗜，鲙鲤岂厌银丝精。
百谪九死苏玉局，到处为乡心自足。
有时珍尝百糁羹，何尝不食黄鸡粥。
二子流落甚数奇，攻苦食淡分所宜。
顾无所择随所有，亦曰吾师吾仲尼。
菜瓜鱼肉皆可食，乡党一篇炳星日。
君胡不学圣与贤，乃外吾道从道释。
岂薄朱门粉署郎，穷搜滋味丰时壮。
岂恶毡帽侏{亻离}辈，搏攫羊豕饱腥肪。
不则床头怕金尽，不则继肉乖夙准。
遂将所受父母身，束缚枯肠强坚忍。
况闻君家百指余，正自不同藜苋厨。
独立标榜人所骇，此意未知果何如。
君子之道在中耳，才落一偏犯公议。
有则庶羞不为过，无则□□亦常事。
朋友切磋欲无瑕，早从吾言勿姑差。
庶几上不见摽于仲尼之门，下可□□于杜苏二子之家。

笠峰秀甲东南郊，面势雄特根基牢。
上与日月星辰交，下走海脉通六鳌。
蕴蓄玉金贲山毛，喷泄云雨苏焦熬。
之子生于其间擅英豪，重不轻试厚自韬。
中岁一跨鹏风翱，道之行也兹其遭。
越庠素号多俊髦，博士一饭久为妄者饕。
芹藻泛泛随波涛，茅苇弥望谁其薅。
拜舞异渥开新陶，长身古眼空滔滔。
正如矢初脱箙弓离弢，又如砥敛水淬出匣刀。
朝讲暮说音奏谐肆骜，日渐月渍学子饱隽诗书膏。
意欲国为邹鲁家稷皋，斥其余忍百废鏖。
百年功绩三年劳，台府交牍争荐褒。
虽欲顿辔将焉逃，小春布暖风未号。
陆可鞍马水可艘，齑根鲙鲈蟹霜螯。
一饮百榼新𥬠醪，梅花驿路万里重游遨。
大则径上玉堂挥健毫，不亦小驻粉省班郎曹。
我欲饯送乏酒羔，赠言一纸忘忉忉。
峻坂立马严提镳，急流放船稳著篙。
他日清望拂星旄，衣锦归时当与笠峰相为高。

怅望銮舆不复还，令人疑尽九疑山。
朱弦一断南风操，粉泪长留楚竹斑。
往事悠悠流水去，空祠寂寂暮云闲。
客情吊古多悲恨，趣理归舟溯碧湾。

晴丝暖絮浮春光，牡丹醉里微风香。
绣帘不卷日低柳，百啭黄鶑啼断肠。
玉儿步整金莲稳，回首光流花面粉。
娇慵欲去未肯行，一迳落红愁踏损。

劣相谁知此老天，瑶池专遣雪当筵。
开花敬上夫人寿，列树无非西子妍。
松学妙龄施粉点，鹤迷归路认莲船。
水晶世界琼梅阁，肯道人间不是仙。

信笔篇篇又一篇，东坡父子故依然。
凤凰鸣处知何日，龙虎榜中今几年。
残岁寄寒难避地，颠风急雪更无天。
六宫粉黛无颜色，谁道人间少静娟。

天不能盖，地不能载。
即之本无，弃之则在。
无本不无，在即不在。
金刚与泥神揩背，一拶粉碎。

坐教直，猛着力。
提个狗子佛性无，万缘俱屏息。
似银山，如铁壁。
蓦然一拶粉碎，天地空，人境忘，寤寐如，死生一。
万别千差尽空寂。

汉宫粉黛应无数，明妃却向毡城路。
自怜倾国不用金，翻被一生颜色误。
世间那有真妍媸，明妃马上休伤悲。
不信但看奇男子，多少尘埋未见知。

斜阳尽处荡轻烟，辇路东风入管弦。
五夜好春随步暖，一年明月打头圆。
香尘掠粉翻罗带，蜜炬笼绡鬭玉钿。
人影渐稀花露冷，踏歌声度晓云边。

松粉飘香，麦须弄黄。
今朝春告别，无处觅行藏。
燕子知不迁义，深谈实相，对语雕梁。
见汝诸人不会，衔泥营故垒，飞过莫家塘。

鸩鸟毛，蛊毒水。
毒不伤人，何妨服饵。
只有这些儿，含毒喷人，深入骨髓。
三世诸佛畏之如兔见苍鹰，历代祖师远之如龙怖金翅。
唯有活衲僧，嗜之如鼎味，粉骨碎身犹未已。
贪他底，着他底。
佛也如何救得你。

寺踞千峰，十方同聚。
家贼难防，令人惊怖。
正法明王，怒发冲冠。
作如是言休惊怖，侬家自有降魔杵。
粉碎髑髅，裂开肠肚。
热铁洋铜满满盛，鼻绳牵入泥犁去。
佛子将谓出家行菩提路，谁知反不如狼虎，累及七代先灵，生身父母。
号天血泪啼红雨，哑，怨恨凭谁诉。

古洞桃花发嫩枝，施朱施粉两相宜。
要渠成结千年实，多谢春风着意吹。

粉芋头煨软火，懒黄菁煮沙瓶。
饭后乌藤用事，小奚忙启岩扃。

石磵霜凝松粉，竹篱雪点梅肤。
春到山家日远，愧贫管领全无。

虫有蠹书鱼，白腻铅粉如。
岐尾细而长，所嗜惟食书。
我老书久废，儿曹复相疏。
经年不启椟，宜尔穴以居。
蚀纸兼啮字，古篆成纡余。
腹中有经传，顾我何空虚。

十月五日风，俗占端可验。
常年谁能记，两岁入程椠。
去年当此月，初三月未艳。
暮下陈村庄，夜投象原店。
道边人未眠，山曲灯微闪。
时经兵火余，惊问暗窥觇。
往扣瓜葛门，炊糜聊属厌。
仲叔为猪肝，不辞口腹玷。
回思万马惊，心掉舌为舚。
恐恐如有追，昧爽踏霜霰。
横山过西田，恶风吹欲阽。
萧萧三两家，逋流已先占。
怜我是官人，枯薪许分{添氵=木}。
时艰无沽户，粗粝得充歉。
我行仆忙追，赵坑石排剑。
荒蹊陟崇冈，奔湍啮深堑。
有坞当中心，纸乡家自赡。
主人褐宽博，黄泥补茨苫。
邀我劝我留，铺床展伸欠。
少妇亦解事，炉中添焰焰。
我意自多危，岌岌急风缆。
蓐食入雪楼，山深路犹暗。
冰柱照层崖，霜花滑断磡。
山家喜客来，开门容弛担。
翁媪互行酌，畦菜许分盐。
此日气颇舒，愁新懽得暂。
文叔因饥寒，豆粥怀一啖。
劳薪与炼炭，至此成针砭。
颇怪少陵妻，粉黛未忘艳。
今辰复此日，山庵私酒酽。
扫林三日风，纸帘垂襜襜。
患难几人全，生存吾已忝。
十月五日风，艰难须在念。

梅花树下梅花石，花作玉痕石铁色。
黄筌粉本花光枝，风吹数片尤奇特。
何年处士横斜句，影落寒溪印苔碛。
又疑飞自罗浮来，花仙谪堕投苍璧。
或是天星下陨时，打着梅梢灭不得。
若非曾支织女机，机上花纹相照射。
定是荆和泣玉时，泪入璞间余点滴。
不然越女昔浣纱，指痕印粉难揩拭。
荒唐诡幻不可穷，我自稽经探根极。
傅岩人去实和羹，花落空岩余此迹。
花开花落几春风，弃捐墙角真堪惜。
携向檐前洗濯看，相对无言三太息。

梅花树下梅花石，花作玉痕石铁色。
黄筌粉本花光枝，风吹数片尤奇特。
何年处士横斜句，影落寒溪印苔碛。
又疑飞自罗浮来，花仙谪堕投苍璧。
或是天星下陨时，打着梅梢灭不得。
若非曾支织女机，机上花纹相照射。
定是荆和泣玉时，泪入璞间余点滴。
不然越女昔浣纱，指痕印粉难揩拭。
荒唐诡幻不可穷，我自稽经探根极。
傅岩人去实和羹，花落空岩余此迹。
花开花落几春风，弃捐墙角真堪惜。
携向檐前洗濯看，相对无言三太息。

碧桃本是仙人花，仙人花里饭胡麻。
初来此树向谁得，翠眉婵娟萼绿华。
世间俗桃千百数，溪谷往往蒸成霞。
纷纷见此欲羞死，乱红吹落污窗纱。
陈宫露唾天水碧，粉黛欲学争咨嗟。
岂知仙妃作狡狯，挼花染汁便尔嘉。
瑶池蟠桃即此种，花飞不肯污泥沙。
实成唯许方朔吃，时时还戏王母家。

故国乌头白，太空鸡子黄。
蒲茸千顷麦，筠粉万株桑。
错莫昏花眼，朦胧尘土肠。
天河如可挽，洗出太阳光。

蹙罗红线紧，镕蜡粉须黄。
野寺花开日，平畴稻熟香。
曾陪红药省，相对紫薇郎。
尚忆丝纶合，新秋雨露凉。

天封竹拂子，赠我意何勤。
白马惟余鬣，苍蝇合避人。
柄双疑共产，身粉止留筋。
可鄙棕毛贱，堪同麈尾珍。
书斋添道气，入室许嘉宾。

官课有严投急影，公衙未退沸繁声。
香材聚敛千家圃，兵卫森凝百雉城。
额上粉轻春尚早，股间金重日初晴。
百虫未敢梅花近，唯有渠来蹴雪英。

天香夜气两交加，艇子欹眠宿妙花。
谁展银泥铺水色，更调汞粉拂霜华。
即空是色非二景，有象无声别一家。
此际含羞花正敛，明朝一片落惊嗟。

风清月白天垂碧，有恨如羞半敛花。
红袖粉痕晨带湿，翠盘珠影夜生华。
杨枝洒润菩提雨，薇水流香仙子家。
几度晓风过麹院，七年不见使人嗟。

凌空千尺走龙蛇，隠映柴门野老家。
拼把长缨縻落月，乱飘丹粉染晴霞。
猿猴升惯能收药，蝴蝶低飞不到花。
最爱豹林种处士，紫英香里岸乌纱。

自古诗人皆格物，山斋观物意如何。
额涂金粉蜂归穴，腹吐银丝蟢布罗。
鸡母载雏行啄黍，雀群欺燕坐争窠。
纷纷扰扰为形役，闲补涪翁演雅歌。

粉节娟娟碧玉枝，螳螂得意更谁疑。
旁人只与危黄雀，不道中林有鹊知。

欲出一雨隔，相违十日强。
鼠过松落粉，雉步麦摇芒。
酒尽夜难过，书清日自长。
羊求三迳约，来往莫相忘。

玉池吹醒芙蓉醉，回头红粉都无味。
秋宫人去金钱飞，过我茅茨若相慰。
起来采采为三嗅，犹是上天风露气。
餐英端可拔浊俗，南山在眼令人喟。
幽人所知晚节好，历历青蕊开犹未。
竹叶且与时一中，梅花后生来可畏。

睚到虚空粉碎时，空花一任眼前飞。
若还别觅安心法，客路漫漫何处归。

百尺竿头一缕丝，没提撕处急提撕。
离钩三寸忽抛却，正是虚空粉碎时。

蠡湖擘破亨衢开，山川锺作魁奇材。
九关叫后入云岫，六阴卷出登蓬莱。
著庭万卷了汗竹，粉闱胡事被先幞。
非徒五马人生荣，正要急流刚扷足。
章贡二水分西东，江右九郡斯为雄。
亭横尘外眇四海，台插天表森孤峰。
三百里水见沙碛，一十八滩如剑脊。
醉读题咏呼坡翁，此是太守风月窟。
又闻犷俗多惊湍，况有虿尾邻诸蛮。
付之重寄忧亦大，此是太守思虑关。
代木诗废友道缺，道山幸有诗送别。
一言爱助当何如，思虑先之后风月。

自从闻笛苦匆匆，魄散魂飞似梦中。
最恨粉墙高几许，蓬莱弱水隔千重。

汗竹丹铅侧，空花粉黛中。
尚怀丞相亮，肯署大夫雄。
有客来今雨，夸予迈古风。
幽情倾不竭，渺渺碧云东。

猗欤奇哉，紫霞之洞真天开。
千变万状不可述，恍疑幻出壶中之蓬莱。
湘滨两姝不敢到，怅望苍梧云缥缈。
尔来三千三百年，斑龙空卧金光草。
我采姹女江华滨，是为三十六帝之外臣。
右持绿玉杖，左携紫金经。
长歌天上谣，一呼开先扃。
列炬照深窈，悬身事幽讨。
群仙喜我来，惊笑欲绝倒。
何侯抚我顶，伟远拍我肩。
绿华赠我金条脱，安期分我红景丹。
借问此何地，指言太虚天。
翠霞紫云张宝幄，悬黎结绿盘璎珞。
万叠苍苔荒石田，谁呼青龙耕紫烟。
帝狱铜墙未偏识，拟开宝藏䌷云笈。
嵯峨水际披蓑翁，应是篯铿钓神龙。
仙人仙人何多事，惊世骇俗变灵异。
或跣巨足垂天云，或卬短趾流沙浔。
或现姑射处子身，粉霞红绶藕丝裙。
或示普陀大士形，或持簪柳垂宝璎。
或插镂象管，或结火齐珍。
或琢玄圃玉，或布祇园金。
洞中之深不知几百里，但见萦纡屈折一里一涧水。
人言有路通桂林，乘兴欲寻日华君。
吾闻洞中大小洞天三十六，帝遣列真分治局。
上界官府应更多，定知此洞今谁属。
猗欤奇哉，紫霞之洞真天开。
我上会稽探禹穴，复浮沧海登天台。
岩谷岂无奇，视此何尘埃。
摩挲崖石题恶句，记我杖履敲云来。
黄涪翁，元漫叟，目力一生空宇宙。
澹岩阳华有何奇，枉费篇章劖石窦。

功名要结后人知，马革何妨死裹尸。
汉帝可能疑薏苡，湘民却解荐江蓠。
纸钱撩乱巫分胙，粉壁阑斑客写诗。
堕水跕鸢无处问，滩头斜照晒鸬鹚。

万里凄凝魄，幽深在处通。
清流河汉尽，寒入水云空。
逾久方全白，弥高适正中。
开书还自卷，把酒复谁同。
泫叶溥宵露，吹衣变暑风。
更看庭树影，渐过粉墙东。

径尺千余朵，矜夸古复今。
锦城春物异，粉面瑞云深。
赏爱难忘酒，珍奇不费金。
应知色空理，梦幻即懽心。

吟指建标霞，南归继永嘉。
老禅心是佛，新句玉无瑕。
乳窦流云液，松风落粉花。
旧房闲宴外，不复梦京华。

寺久荒寂无足往，念有子厚弥陀碑。
独趋一里转岩腹，剥粉败赤逢门楣。
亭亭故碑亡旧主，覆以老屋疏且欹。
常嗟古人不可见，尚喜书志存于斯。
世言书字出心画，体制类彼人所为。
子厚少年颇疏隽，字合飘逸往不羁。
胡为气质反端厚，至今观者多有疑。
或云彼以窜农久，志气软熟非前时。
或云高才尚薄世，故独立法无所师。
吾嗟世俗日无理，好恶不正论苦卑。
臆决万事岂独此，此书何愧人不知。
碑阴三百四十字，疏瘦劲丽何精奇。
九十二人姓名具，陈绩宝历元年题。
云此子厚二碑者，元和五年刊厥辞。
至是二月始建立，都其事者杨与倪。
尘蒙壁碍世未见，自我访寻初管之。

全蜀兵符重，霄宸注念劳。
临戎号人杰，分组得时髦。
军府威名播，斋坛世阀高。
历桥题驷马，扬旆启三刀。
矍铄前谋大，澄清此志豪。
忠臣希子贡，民颂继王褒。
腊市繁千盖，春江涨万艘。
浣溪云粉薄，公暇废援毫。

晚泊姑孰浦，忽逢潇湘人。
口称丹邱客，面带湘江云。
此客骨不凡，九天之麒麟。
新上紫烟顶，以头触天门。
赤龙怒当路，夭矫惊百神。
麒麟顾何力，牙爪勇踞蹲。
既欲掎其角，又或批其鳞。
此身甘万死，齑粉不逡巡。
帝曰汝无罪，濯濯良不群。
辍吾黄金铺，纵之赤城尘。
收头缩下土，别待风雷春。
龙怒逐之去，四海波涛翻。
顾我天一涯，遗下颜色温。
昔为游天梦，尝受一日恩。
老来因对客，念往惊心魂。
寄谢剡溪子，入朝可无言。

明月辉在天，落日光转地。
天维地轴千万年，粉篁尚有春风泪。
苍梧茫茫九疑高，湘江之水多怒涛。
袗衣不御琴弦绝，黄陵庙前碑已裂。
春禽啼，秋叶飞。
行人舟楫去复返，虞舜南巡胡不归。

寒光万顷淡高秋，粉壁朱栏净客愁。
晚月萧萧闻落叶，晴天历历数飞鸥。
烟横绝岛疏难卷，月在平波莹不流。
怀抱未忘知有处，且吟风笛醉沧洲。

一击虚空成粉碎，渭川千亩亦徒劳。
不霑一点湘妃泪，自是无心节更高。

有石奇峭天琢成，有草夭夭冬夏青。
人言菖蒲非一种，上品九节通仙灵。
异根不带尘埃气，孤操爱结泉石盟。
明窗净几有宿契，花林草砌无交情。
夜深不嫌清露重，晨光疑有白云生。
嫩如秦时童女登蓬瀛，手携绿玉杖徐行。
瘦如天台山上圣贤僧，休粮绝粒孤鹤形。
劲如五百义士从田横，英气凛凛磨青冥。
清如三千弟子立孔庭，回琴点瑟天机鸣。
堂前不入红粉意，席上常听诗书声。
怪石筿簜皆充贡，此物舜庙当共登。
神农知己入本草，灵均蔽贤遗骚经。
幽人耽玩发仙兴，方士服饵延修龄。
彩鸾紫凤琪花苑，赤虬玉麟芙蓉城。
上界真人好清净，见此灵苗当大惊。
我欲携之朝太清，瑶草不敢专芳馨。
玉皇一笑留香案，锡与有道者长生。
人间千花万草尽荣艳，未必敢与此草争高名。

墙东荒蹊抱村斜，荆棘狼籍盘根芽。
何年丹杏此留种，小红濈濈争春华。
野人惯见谩不省，独有诗客来咨嗟。
天真不到铅粉笔，富艳自是宫闱花。
曲池芳迳非宿昔，苍苔浊酒同天涯。
京师惜花如惜玉，晓担卖彻东西家。
杏花看红不看白，十日忙杀游春车。
谁家园里有此树，郑重已着重帏遮。
阿娇新宠贮金屋，明妃远嫁愁清笳。
落花萦帘拂床席，亦有飘泊沾泥沙。
天公无心物自物，得意未用相陵夸。
黄昏人归花不语，惟有落月啼栖鸦。

朔风吹折寒梅枝，严凝冻合彤云痴。
华峰屹立亘今古，堆累积聚皆昏迷。
杨花飞舞盈三尺，蝶翅交加呈六出。
朝阳发焰照乾坤，万壑千崖消粉饰。

诗必城之外，胡为不出城。
渐逢人少处，初听水流声。
异卉栀香酽，纤梢笋粉明。
是中亦堪隠，浪出误平生。

野迥夏无暑，坞深朝更凉。
路随流水转，山背古城荒。
县宇欹红阁，僧庵缺粉墙。
暗惊兵乱后，犹有数莲塘。

翠竹阴森护槿篱，玉梅庭院粉墙欹。
几年避地无人住，犹有花开一两枝。

所谓上元者，俗以侈升平。
汉用方士说，祠祭夜达明。
𦶟炬或始此，游观实何名。
年登庶事遂，春早芳意萌。
冶妆饰粉黛，豪奏喧丝笙。
愚玩夺稚魄，淫窥荡狂情。
天宝覆唐都，宣和倾汴京。
词人丽唱在，物极良足惊。
一隅颇完盛，四运遄代更。
戍守列万里，镇防连百城。
崛起间窃发，交驰事遐征。
昏黑烟火灭，哭声无歌声。
晓雨花信过，夜蟾桂轮清。
时节既如此，焉问阴与晴。

八客一道士，临风举茗盏。
孔老业不同，同具看山眼。
其六惟坤珍，三实吴楚产。
禀气殊东西，粹美无可柬。
景仙幻斯堂，土阜高{山蹇}𡶴。
飞来九叠云，城阙不可限。
泉贝似神助，草棘使鬼刬。
有官颓厥府，视此得无赧。
秘箓诵琅函，芳字纪玉版。
他时千柱宫，咄嗟了鸠僝。
吾侪昔英妙，文采炳虓虥。
暮年阅世故，豪气就磨铲。
愿超栩栩梦，不受俗网绾。
未信结邻楼，尚隔剑门栈。
壁间鬼谷像，怪睛一何睅。
似与堕圯履，粉饰增着撰。
滋长事为心，予欲刊蠹简。
春色浮汀洲，荻笋初可馔。
焉得逡巡手，百瓮漉醴盏。
醉魂遨太清，万劫一笑莞。

浪走千山外，干忙四月余。
隔篱分浊蚁，共座擘枯鱼。
婢瘦慵施粉，儿顽失寄书。
少陵亦曾尔，来往浣花居。

忆我幼时事，南归自番禺。
三边已澒洞，内郡犹无虞。
故居山城间，四面阛阓区。
东西万货集，朝暮百贾趋。
诸父领宾客，衣冠一何都。
觞豆日谈笑，往往皆文儒。
比屋有高楼，其上娉婷姝。
侠少喜酒贱，歌呼间笙竽。
无何郁攸作，一夕化为墟。
朝廷易楮币，百姓骈叹吁。
物价渐踊贵，饥剽多流俘。
我家众长上，生近乾淳初。
曰此风俗降，岁岁有不如。
老者迁化去，少者分驰驱。
生理益艰窘，口腹各自图。
书囊裹笔砚，扁舟落江湖。
苟且禄仕齿，荏苒岁月徂。
乍得返乡里，惊怛心若刳。
前辈尽黄壤，小儿皆白须。
屡火不一火，坊巷非旧闾。
上冢享亭仆，访寺诗壁污。
向之红粉面，蚁穴髑髅枯。
乃知宇宙内，万有皆空虚。
我生逼六十，偶幸全头颅。
身阅大兵革，一思一欷歔。
怀旧梦恍惚，吊往肠郁纡。
六十年间事，历历尚可模。
我所见之人，百万泉下俱。
神仙谓不死，终久归于无。
寄语肉食子，无以智诮愚。

惟菊可配松，受命天地正。
吾家植千本，朝耘暮灌润。
未言制颓龄，且用乐野性。
严霜百草死，后皇布肃令。
始知贞劲节，老硬异脆嫩。
俗圃莳红卉，赖君古道振。
斥谓非其类，一洗灵均恨。
骚人昔所餐，此辈何敢竞。
恶紫如恶莠，鲁叟遁无闷。
世眼重脂粉，君子故安命。

酝云蒸雾暖如烘，一夜南风变北风。
不似寻常响窗纸，渐惊分寸压船篷。
粉妆已鬬佳人白，酒面还输老子红。
记取今年呵冻笔，三桥西岸小楼中。

残腊先班隔岁春，匆匆五十九年人。
一朝一暮即除夜，万是万非余病身。
老子附炉无奈痒，小儿索纸卒难嗔。
仆衫婢粉犹闲事，欠馈时官欠饮邻。

虽微风物似扬州，茧栗初红已遽休。
插戴端宜谁粉面，夺攘无奈众苍头。
未知相谑真何谓，不许当阶略少留。
玉爵彩云谙往事，可因尤物作闲愁。

左看城阙右看湖，辗翠蹄红路欲芜。
君子颇闻梁上有，丽人何至水边无。
他时公论谁良史，往日虚名几腐儒。
地下西施应冷笑，不缘红粉解亡吴。

磴石梯飚俯去鸿，湖江左右海西东。
冥冥烟雾已难辨，杳杳楼台犹未穷。
摇翠步莲来陌上，褰红指笋出舆中。
谁知夜静狐狸吼，粉黛还如旧六宫。

八月十五夜赏月，楼台丝管沸金穴。
百万珠帘卷嫩凉，茉莉花阑木犀发。
八月十八日观潮，幕帟粉黛迎兰桡。
雪山沃天雷动地，出没红旗争锦标。
此是钱塘旧风俗，骄贵小儿生华屋。
四时有春无秋风，常知歌笑不识哭。
一年不似一年秋，渐衰渐老成白头。
去年之秋尚云乐，今年之秋何其愁。
中户田租三万石，水潦不容收一粒。
况从兵乱窘避地，白璧黄金俱丧失。
前朝后市旧富人，半作道傍蓝缕身。
委巷小民或绝食，粥卖伉俪捐僮侲。
一切时节不复讲，履长贺岁犹卤莽。
淫雨连旬未必晴，潮何人观月谁赏。
月缺月圆宵复宵，潮落潮生朝又朝。
事与承平不异处，唯有南来秋雁飘。

六十余年老病身，少曾识破世间人。
俗棋幸胜元无著，市药多夸总不真。
傅粉涂脂何可近，藏机伏阱未须嗔。
莲华岳顶看秋月，莫向长安踏市尘。

三百年来工五七，追雅媲骚谁第一。
独闻彭城陈正字，向来得法金华伯。
终古不朽语言在，以诗教人人不识。
善学少陵而不为，殆如孟子不言易。
世人往往谈神仙，便欲插翅登青天。
邀寻道士学服饵，朝呼暮吸夜炼煎。
换骨一语曾未悟，未办黄庭修内丹。
俗流无骨但有肉，虾蟆敢竞骊龙先。
姚合许浑精俪偶，青必对红花对柳。
儿童效之易不难，形则肖矣神何有。
求之雕刻绘画间，鹄乃类鹜虎胜狗。
由陈入黄据杜坛，当知掬水月在手。
后生可畏尝闻之，君友何人师者谁。
双井白门浣花脉，实字用正虚用奇。
郁轮袍曲异筝笛，藐姑射姿无粉脂。
梯危磴绝不可近，尚有简斋横一枝。

军马所不到，大山夹长谷。
千载几离乱，不知有杀戮。
鸡犬何晏然，未羡鄠杜曲。
连林望不极，春晚蓊以绿。
其大至如椽，谓之猫头竹。
苦竹尤清严，翠葆森矗矗。
厥土最宜杉，弥岭亘冈麓。
种杉二十年，儿女婚嫁足。
杉杪以樊圃，杉皮以覆屋。
猪圈及牛栅，无不用杉木。
联筏下浙河，善价不轻鬻。
山高高至天，𦶟灰艺畬粟。
又有茗荈利，商贩给南北。
忧旱不忧潦，脱如岁不熟。
蕨萁与葛粉，槌捣代糜粥。
岂若水乡人，动至售骨肉。
丑陋羞冶容，健寿由寡欲。
定非私此邑，大言夸美俗。
行脚遍海内，久久寓辇毂。
万端堕奸欺，往事杯水覆。
曷不归乎来，于此擅幽独。
崎岖荦确间，数步一匍匐。
犹胜见贵公，膝行受耻辱。
寒泉洗尘心，怪石醒醉目。
野叟茅庐边，买邻愿兹卜。

俗徒纷云云，章甫殊不竞。
不竞何以故，无奈二氏横。
予曰实不然，请各言其行。
开辟古至今，儒道独也正。
柱史玄牝门，专气保清净。
末流诡长生，妄欲夺天命。
灵山见作用，误认气为性。
轮回岂有之，怪缪莫究竟。
两俱可鄙者，巫觋事禳禜。
愚氓惑幻说，往往堕坑阱。
既曰身出家，粉黛侈婚娉。
岂不交鬼神，酒肉厌膻蒏。
此曹浪夸毗，内衰外徒盛。
吾侪读何书，尧舜至孔孟。
抢攘干戈后，学校幸未屏。
穷者伏闾阎，甘忍饥寒并。
仕或为冷官，官冷亦何病。
宁戚半夜歌，曾点暮春咏。
求己胜求人，自重岂容轻。
东家子朱子，述作贯百圣。
遗言一一在，足可雪几映。
省察中为和，存养义由敬。
上溯周程张，例不颛宰柄。
乃有功斯文，如揭日月镜。
韶音一以还，二氏噪卫郑。
榛蔓彼自迷，我此松柏劲。
历观史传间，不学行国政。
丧亡窃威福，依附涉巧令。
异端伺罅隙，磨牙骋讥评。
前哲贵内修，韫匵宁待聘。
信有饭不足，未羡庖欲清。
勉哉子此行，始终抱渊靓。
万一际奇逢，定作苍生庆。
不然归去来，预戒菊径迎。

不惜佳人国为倾，髑髅头盖野狐精。
丈夫更有何郎粉，老眼须君业镜明。

女伴新晴喜晒衣，老人闲步览春晖。
隔篱一树桃花发，初见今年粉蝶飞。

未用炉薰燃笃耨，何须粉面佐娉婷。
通宵痛饮此花下，露滴杯中酒更醒。

存斋尚书曾大父，勇退不肯登二府。
脱靴亭记斥巨阉，风节文章照千古。
雌甲偶同君乃祖，早衣绣衣持汉斧。
饮苕溪水二十年，杜门不出守环堵。
老眼青此名家孙，妙龄谨恪寡语言。
试文合应进士格，貤泽宜霑任子恩。
时异数奇以艺隠，粉墨丹青穷讨论。
建章宫可一尺纸，刻画万户雕千门。
东坡先生万卷腹，颜筋柳骨寓枯木。
我尝窃评文与可，所写是诗不是竹。
后生可畏但勉旃，矧尔文献亦西蜀。
读书少著十年工，落笔定无一点俗。
紫阳山下虚谷翁，悬知万古皆虚空。
虚翁之心卧我谷，夜啸山月朝吟风。
请君为我画此意，三间茅屋深云中。
我诗或足传不朽，与君姓字俱无穷。

歌喉弦指粉红腮，群拥山翁醉玉颓。
政恐真欢犹是假，不如邻妇哭真哀。

世人好图画，山水及动植。
墨煤与粉绘，轴而挂之壁。
画岂有天趣，识假真不识。
我有古盆瓶，清晨井自汲。
时花簪数枝，悠漾泳金鲫。
静坐玩生意，默然若有得。
此见亦浅狭，抚几忽起立。
我家山水乡，鶑啼春草碧。

红墙半旧粉墙新，泥塑金涂各有神。
僧道不须闲计较，等为和靖守坟人。

世上若无锺子期，破琴勿为俗子嗤。
人间亦有王昭君，奈何众女嫉蛾眉。
我粗能诗子能画，笔力岂不山可移。
希声绝色识者少，妾妇嗃嗃仍嘻嘻。
宣和画史我尝读，山水王诜并郭熙。
儋州秃翁早题品，元祐文章众首推。
坡诗一句不收拾，熙丰孽党遗群儿。
大坡小坡俱写竹，黜不登载无一枝。
河东颛征领节度，贼贯时实筹兵帷。
谓此昏椓亦善画，缪取人主玉色怡。
画之是非且不辨，国势竟随阉宦痿。
花光墨梅方盛行，乃坐山谷屏斥为。
简斋五诗动万乘，此等佳作亦弃之。
五日十日一水石，王宰见赏杜拾遗。
如许名手无其名，可谓世衰人才衰。
筒不肯破菜不泼，朝士闳籍涂粉脂。
青城北辕五马渡，正邪稍稍分荼饴。
万事尽如画谱意，焉得炎正不中微。
雪苏黄冤尚伊洛，始觉七政齐衡玑。
锦囊玉轴锁御府，径与宗祏同灰飞。
米元章史论稍公，遗物太仓存一稊。
子能画，亦能诗。
众人不识不必疑，相逢但当醉如泥。

古学非如进士场，渊乎深处海难量。
善藏未用争饴利，中立悬知异狷狂。
度远出寒公案在，渐修顿悟话头长。
公□与我评兹事，一洗人间粉黛妆。

鹦鹉笼开彩索宽，一宵飞去为谁欢。
早知黠贼心肠别，肯作佳人面目看。
忍着衣裳辜旧主，便涂脂粉事新官。
丈夫能举登科甲，可得妖雏胆不寒。

粉省星郎蹋晓班，暂随使传走日间。
荆州利得习凿齿，江左今称庾子山。
君意颇为莼菜喜，人情争羡锦衣还。
但怜老病匆匆别，白发如何更可删。

日日霓裳宴彩楼，三千歌粉侍宸旒。
月明宫殿双龙伏，云拥箫韶九凤游。
翠袖半笼金约臂，宝钗斜坠玉搔头。
不知舞到弓弯处，一拍春风一拍愁。

终日怀人凭曲栏，余阴未放客衣单。
祇缘二月风光澹，别作一般天气看。
梅粉有香销夜雨，柳丝无力受春寒。
闲情漠漠难拘管，自逐轻鸥下急滩。

终日怀人倚翠阑，别长愁觉钏金宽。
颦眉钿叶抛鸳甃，弹泪灯花落凤盘。
梅粉有香供夜雨，柳丝无力受春寒。
阶前拾得相思子，自结罗囊绣合欢。

清晓轻传一信风，花添红粉草添茸。
画楼十二栏干曲，春在珠帘第几重。

宿粉栖香乐最深，暂依芳草避春禽。
晚来风起还无定，舞入梨花何处寻。

一从梅粉褪残妆，涂抹新红上海棠。
开到荼{艹縻}花事了，丝丝天棘出莓墙。

谁奏琵琶妒客欢，啼珠泣玉使心酸。
感时多向英雄洒，怨别还从粉黛弹。
每听巴猿愁滴袂，莫烧汉蜡恐堆盘。
阳关一曲君休唱，唱罢人间行路难。

梅倚幽岩顶，花开碧藓枝。
了无脂粉态，惟有雪霜姿。
一点香清远，千年树倔奇。
和羹风味在，那许浪题诗。

促人机杼意殊深，彻夜啾啾不绝吟。
莫入五侯庭院去，青蛾红粉少知心。

粉绡细剪缀枝条，无奈盈盈笑靥娇。
最是短篱遥认处，浑如腊雪未全消。

一种孤芳别样奇，化工镕蜡雪霜时。
正怜粉蝶归何处，却怪黄蜂集满枝。
衣效道妆香惹袖，面侔佛相脸无脂。
清名也受梅花号，底事林逋不赠诗。

蜀地名花迥出奇，玉环卯醉未醒时。
只开春暖二三月，偶冒冬寒四五枝。
晓带清霜浓傅粉，晚迎红日淡匀脂。
惜渠未敢轻攀折，子美如何少得诗。

梅花纸帐伴书窗，毡褥平铺小小床。
趺膝横琴情自适，曲肱当枕乐偏长。
诗魂直透冰霜国，衾锦那沾粉腻香。
丈五日高眠正熟，不知前古又三皇。

暗香消歇粉妆残，点点虚庭碧藓间。
却怪贫家新富贵，地茵纯用鹿胎斑。

磔索银须细，翩翩粉翅柔。
百花巡已遍，入梦戏庄周。

梅到更阑自主张，依然不住散清香。
横陈青女无端甚，也要教渠学粉妆。

梢横鹤膝小池东，几点疏花冷淡中。
自是晓妆匀未了，故抬粉面对青铜。

蝶成擒处身粘粉，花蹈翻时足带香。

柳老荷枯菊蕊干，写生红粉尚孤妍。
马嵬坡下芙蓉面，犹觊君王轴上看。

五年惯在家，贫贱自称好。
饥鹰空护巢，疲马长恋藁。
森萷万修竹，自喜结交早。
旦暮从渠游，不恨两枯槁。
今年出山去，败鼓费击考。
此君不我嫌，到处惬怀抱。
翛然书斋下，粉黛间新老。
相看便歌咏，物外恣探讨。
此生一过客，去住何足道。
竹下有石交，归来薙幽草。

雄蜂采花粉，雌蜂衔花汁。
粉以作黄蜡，汁以蒸白蜜。
不辞盗我廪，但规安我室。
吾穷还可忍，岁岁看分出。
不见岐周人，先世但积德。
土地付獯狄，自爱豳沮漆。
儿孙遍天下，鲁卫酆郇毕。
勿言天未定，此理终可必。

雄蜂采花粉，雌蜂衔花汁。
粉以作黄蜡，汁以蒸白蜜。
不辞盗我廪，但规安我室。
吾穷还可忍，岁岁看分出。
不见岐周人，先世但积德。
土地付獯狄，自爱豳沮漆。
儿孙遍天下，鲁卫酆郇毕。
勿言天未定，此理终可必。

鸿钧大气力，日夜转范模。
赋予有定形，不与万变俱。
君看三春时，动植纷万殊。
一气自结束，谁与施粉朱。
人生况知识，均此造化罏。
岂是风火煽，假合成形躯。
恋恋千岁药，莽莽三生涂。
从渠梦幻论，袖中得玄珠。

去年九里路，乌攫人肠挂枯树。
今年九里溪，沙头白骨高复低。
人生变灭如泥土，死后犹传姜万户。
翠眉粉颊谁家儿，夜赴军前效首虏。
将军多爱恩意疏，分将吴口充包苴。
殷勤道与送行使，前日朝官多有书。

酌我无愁酒，歌我无愁诗。
朅来无愁潭上弄明月，漱涤万虑清肝脾。
平生蓄积总开豁，便欲遗世超希夷。
持杯试问此潭水，昔来何处今何之。
覆船山高寒岌嶪，玉泉飞下东天池。
分流一泻数百里，直抵绝壑潴清漪。
镜平百丈洞无底，其下深黑蟠蛟螭。
幽兰薜芷乱洲渚，倒影寒浸枯松枝。
千回万折流到海，波涛喷薄孤城危。
潮生水满潮退涸，蓬莱清浅倏改移。
此愁与水两无尽，昔人已去今人悲。
君不见莫愁山下春水长，画船鼍鼓相追随。
淡烟芳草望不断，石城荒废留空陂。
不如此潭只在山水窟，纵有奇胜无人知。
何曾红粉照清泚，但有款乃渔翁词。
一声歌断暮山碧，秋风两鬓寒飔飔。

花叶根茎种种香，谁知山草宿舂粮。
筠篮净洗倾银粉，瓦釜狂搜冻蔗浆。
爽口如兼三鼎味，疗饥不试五仓方。
西山饿死真余事，安有冥鸿为稻粱。

褪粉残妆对镜慵，楚踪秦迹恨匆匆。
芳心不被春风折，谁揉香肌满籍红。

禅学全无拍盲，第一住山活计。
竹篦三尺，怒发时鞭得虚空粉碎，编辟时拶得石人脑裂。
更有一般没思忖处，陈年破砂盆，却要向景德镇里重新烧出。
从头至尾数来，大元国里长老，烈烈挈挈无如你。

粉围万雉拱宸居，新邑由来草创初。
省署朝衣杂狸鼠，市廛人迹混龙鱼。
望时已近行难到，在处皆宽住似疏。
草舞南风半黄碧，客窗幽坐恰便书。

猎猎霜飙飐菊枝，盘中粉饵趁时炊。
承平节物今犹见，却忆刘郎旧欠诗。

桑田变沧溟，黍宫杂蒿堇。
霜台得奇葩，谁寄天津隠。
褰帷窥董园，拨根认洛坟。
亭亭一萼春，风露洗尘坌。
朱缨粲赤瑛，绛蜡照红粉。
庄严富贵姿，漏泄造化蕴。
主人戏斑衣，领客醉芳酝。
乔梓森南山，知谓游隠弅。
缀席已形秽，哦诗谩营吻。
起舞呼乌乌，君当恕杨恽。

茅斋蓬鬓静编蒲，谁使担簦问客途。
万里晴云离塞雁，一天明月绕枝乌。
羁愁浩渺夜将半，诗思凄凉岁欲徂。
却羡故人沉醉处，红楼红粉拥红𬬻。

月中桂斫夜琅琅，捣就琼花绝粒方。
繇是蟾宫折云路，愿持云粉荐霞觞。

扰扰课生涯，蜂脾若似家。
看来须上蕊，餐尽眼前花。
百卉如修贡，千门总酿葩。
露香沾掩冉，风絮入槎牙。
饮砚偷玄去，沿簪着鬓斜。
粉痕惊坠处，远趁上番衙。

莲欲成房去，三三两两空。
摘来中有子，坠处粉尤红。
已镂冰为藕，谁将翠作蓬。
半妆摇越棹，一水腻秦宫。
濯濯含秋露，亭亭立晓风。
么荷因见忆，憔悴感青铜。

荷外雨潇潇，舟如泊断桥。
忽惊红粉乱，又见绿珠跳。
万叶明苍水，轻风问步摇。
疏疏霑羽盖，点点溅鲛绡。
玉露明金掌，红妆湿翠翘。
珮痕留不得，立地使魂销。

许生精艺谁可及，材用刚柔以制笔。
水盆洗出紫兔毫，便觉文章生羽翼。
蒙恬将军为动色，为是秦王旧时物。
丞相斯曾从驾行，载此篆书封禅碣。
从秦至今几千载，兔尚存皮竹可采。
利济天下功不有，入手千人万人爱。
我昔为郎居粉署，用笔唯于许生取。
轻衫日对紫薇花，写遍江淹梦中句。

脱颖吹开紫玉筒，鼠须香蘸粉霜茸。
含毫写恨知谁见，绿卷春蕉未展封。

读书窗暗日西斜，锁棘门深噪晚鸦。
又是一番秋事了，粉黄如雪落槐花。

大堤韦曲芳菲菲，麹尘粉絮迷东西。
榆烟梨月烘夜白，春国染花成五色。
饧箫社鼓欢拍拍，五侯七贵争芳夕。
乌丝细织留春语，怨血千枝吟杜主。
翠楼歌冷粉魂愁，一夜东风落芗雨。

大堤韦曲芳菲菲，麹尘粉絮迷东西。
榆烟梨月烘夜白，春国染花成五色。
饧箫社鼓欢拍拍，五侯七贵争芳夕。
乌丝细织留春语，怨血千枝吟杜主。
翠楼歌冷粉魂愁，一夜东风落芗雨。

小艇轻舆野兴长，涧芹山蕨入奁香。
雨销蝶粉何郎瘦，日醉蜂脾小杜狂。
科斗水肥春浸谷，杜鹃花发晓剶桑。
诗成自写村家壁，底用奚奴负锦囊。

地僻多清事，林深远暑威。
短桡浮晓涨，瘦策破烟霏。
讨胜穿云峤，寻幽入翠微。
涧沙金作色，池水玉生肥。
小立评诗板，迟留坐钓矶。
洗苔题石壁，爱竹款山扉。
访古寻唐记，逃禅下梵帏。
虑空流水净，情懒片云飞。
远壑风声合，幽崖日影稀。
峻攀时倚杖，野涉屡褰衣。
桂子双峰耸，薝香一径崎。
新蜩响清昼，孤鹤唳斜晖。
古蔓虹千尺，灵杉翠十围。
壑雷晴亦雨，花露午方晞。
松老飘残粉，兰芳递暗菲。
鸟鸣知自乐，猿下为忘机。
泉上亭尤古，山椒塔更巍。
身闲发深省，心静悟前非。
何日辞尘鞅，终当脱世鞿。
旧盟泉石在，我欲赋来归。

松香竹粉午阴清，闲玩幽芳静听鶑。
谁在白云堆里住，忽闻山半读书声。

年年云木长苍苔，瀛屿春寒鹤不来。
千尺粉垣围苑树，野梅今日是官梅。

鹤羽鸾绡事已空，奉华遗寺对高松。
宫斜凤去无人见，且看门前粉壁龙。

登城最凄黯，绝𣨼脂粉醉。
万里烟尘蒙，掩此战争地。
江风荡渔歌，便觉春光异。
嗟我道不行，颇动乘桴志。

江南江北那识春，况此寄镇埋烟尘。
卑栖客官困垄断，无故污此金玉身。
浊醪自醉复自觧，空恨梗政吏不仁。
忽传街鼓聚嬉戏，两株枯柴插烛银。
涂抹脂粉破涕泪，觅酒献笑酬佳辰。
震揺荒市官不嗔，传是黄梅县西人。

清幽自足倚绳床，雨过浮云敛八荒。
雄郭西风鸣夜籁，太虚凉夜泻秋光。
槐花缀粉粘苔砌，桂子飘香入草堂。
倦卧不知身是客，残灯欲灭泣寒螀。

乡人谊槩如公少，彭泽辞归过永兴。
合向校雠争地歩，屈于监当负声称。
故家吴苑频回首，新治淮山任曲肱。
见说沍寒移足懒，只凭红粉胜扶藤。

芳妍独殿绿阴阑，几簇流琼拥髻鬟。
攒粉倚风揺舞地，妒晴抛日透飞闗。
蝶魂春聚苍枝顶，雪片寒团翠幄间。
花压露梢如许重，有瓶难插懒能攀。

莺花箫鼓绮罗丛，人在熙和境界中。
海？三登歌化日，湖山一览醉春风。
水揺层栋青红湿，云锁危梯粉黛空。
十里掌平都掩尽，有谁曾纪建楼功。

一道香沟压郭西，粉墙低？石阶危。
短碑数尺镌何字，清泰三年凿此池。
桥市浣衣无空处，庙门卖卜有灵时。
碧桃自趁东流水，暗老春光水不知。

始开已落谩芳菲，暗写东皇几夕晖。
傍树谁矜火焰异，对花自感壮年非。
红脂含蒂长枝劲，紫粉粘蕤老叶肥。
名占辛夷播方册，诗豪惟许少陵挥。

缠粉花心吐腻英，根柔叶绉簇娉娗。
锦窼绣窟攒风日，绛节华旌列运气庭。
五色种遗吴地秀，独醒人耀楚江灵。
年年重午家家有，桃柳菖蒲共一瓶。

花中近侍盛江都，艳朵低攒意态殊。
白傅词工谁续得，刘郎谱在可修无。
翻阶媚雨娇红软，压砌迎风醉粉腴。
二十四桥春事老，而今难觅玉盘盂。

弄粉调红抹野姿，寂寥谁抱远书思。
妆凝彩日含朱粉，艳染光霞拆紫丝。
守戍自知身是女，发祥谁见树生芝。
晚桡歌断何人望，遗得天随醉后诗。

弄粉调红抹野姿，寂寥谁抱远书思。
妆凝彩日含朱粉，艳染光霞拆紫丝。
守戍自知身是女，发祥谁见树生芝。
晚桡歌断何人望，遗得天随醉后诗。

春沁幽花透骨清，矮窼殊迈百芳馨。
紫英四出醉娇粉，绿萼千攒簇巧丁。
自覆熏笼须闭户，谁栽锦伞都当庭。
昼眠不用熏沈水，梦落庐山九叠屏。

叠萼黄心紫瓣柔，秾薰粉腻入香篝。
应知上苑清和转，聊为东皇款曲？拂拂靓香遗片异，鳞鳞刺叶矮丛抽。
夜长还有人空度，花里相延月一钩。

树枝高坠展霞绡，妆点清明景物饶。
帖上幸联青李字，花头不似海棠娇。
英英褪雨新红淡，瓣瓣零风蝶粉绡。
光景无多成实易，冰奁催荐泛凉桡。

鬬雪轻微吐粉蕤，同开结约是酴醾。
玉英递韵埋深叶，檀蘂分姿袅别枝。
无力可延春色住，有方曾著药名遗。
花空风转薰弦院，红柱棚欹{艹忧}乱垂。

娇含丹粉映池台，忧岂能忘俗谩猜。
曹植颂传天上去，嵇康种满舍前来。
鹿葱谁验宜男谶，凤首犹寻别种栽。
浩有苦怀偏忆母，从今不把北堂开。

剪刀叶两枝芳，柔弱难胜带露妆。
翠管嫩粘琼糁重，野泉情心玉蕤凉。
舂成臼粉资秋实，种入盆池想水乡。
小小沧洲归眼底，幽研自觉成炎光。

粉红朵子不胜簪，何日移根鹫岭深。
碎颗绿攒知暑过，栾枝红透得霜侵。
凉分细叶犹张盖，秀结枯条可架禽。
忆着花开花谢处，假山亭畔石池阴。

鹦柔猩艳胜西川，有色无香意态妍。
吟令美招名友聚，眠春羞并醉妃传。
锦城红濯垂丝雨，绣幄青笼秉烛烟。
莫待胭脂成粉去，月明便好泛金船。

鹅项窑壶插翠干，就中琼卉袅清寒。
暑天流影澄方沼，尘眼迷丛倚曲栏。
几叶但知静尾掉，数蕤易觉粉香残。
西风枝上无多雨，留傍花台当画看。

密团粉腻翠枝擎，乱碾铢衣降紫冥。
揉雪谩为春晚殿，御风应负饮中灵。
蒂占琼瓣轻如蝶，心袅金丛灿若星。
谁指凌波姑射醉，有人眠月可曾醒。

何时和露种琼英，素质轻盈骨骼清。
古观自栽千树艳，重门谁锁一春情。
绡裳月曳瑶台晚，绿蒂烟凝粉瓣晴。
几片雪香流出远，涌金池傍涌金城。

谁趱珍芳态度呈，风香露色谩敷荣。
纵矜百媚留春色，难压群花殿晚名。
暗绿园林黄鸟静，嫣红篱落粉机明。
禁持光景无多日，冶艳随飘逐雨晴。

柳条金嫩不胜鸦，青粉墙边道蕴家。
燕子不来春寂寞，小窗和雨梦梨花。

玉女攅空拥雾鬟，铁心千古照溪湾。
愿分一滴清溪水，去洗人间脂粉颜。

一声白雁度江潮，便觉金陵王气销。
画史不知亡国恨，犹将铅粉记前朝。

梅花落地点苍苔，天意商量要入梅。
蛱蝶不知春去也，双双飞过粉墙来。

一封书寄数行啼，莫动哀吟易惨凄。
古往今来只如此，几多红粉委黄泥。

半生江海冰壶翁，担风荷雨七尺笻。
烂嚼扶叶紫金椹，玉楼光彻十二重。
饱吃孤山白玉花，一凿九窍开玲珑。
能鉟明月铸双眼，故能搜索异景窥神功。
能穿星斗挂胸次，故能神游八极之鸿蒙。
手撼烟云出砚石，酒酣奋笔驱雷风。
回山转海有力量，顷刻鹅溪幻出白练之寒江，碧玉之奇峰。
潇湘洞庭忽在眼，冷落烟竹苍梧空。
碧天万里渺无际，但见隠隠归飞鸿。
江门过雨凉如许，木落潇潇秋满浦。
月明何处起渔歌，小艇人归急摇橹。
鸥沙漠漠洲渚昏，无数寒鸦栖古渡。
景物变态虽无穷，笔端有口一一吐。
研丹吮粉尤精奇，直与王爵争毫厘。
宁肯没骨媚时好，逸气往往追徐熙。
一点春风几花卉，化工权柄君所私。
献之牸牛韩干马，滕王蛱蝶僧繇鱼。
下笔众妙各俱足，开卷错落中珠玑。
顾家层楼连天起，俗士那敢窥藩篱。
呕心抽思何自苦，乃使肌骨化作枯松枝。
君不见梅邉有狂客，风饕雪虐宁忍饥。
吟躯未老貌先老，不觉两髩纷如丝。

一雪满天地，三春景更妍。
鹤梳琼羽落，蝶舞粉衣翩。
嫩柳飘新絮，残梅补落钿。
东风初解冻，洗手破轻烟。

玄冥司号令，屏翳驱云车。
巧舞穿幽隙，轻扬下曲漥。
初疑蚕食叶，犹恐蟹行沙。
铅汞三千界，璚瑶百万家。
楼台银作砌，城阙玉为衙。
压竹枝翻重，封梅色更佳。
文光偏得月，点缀易为花。
万瓦鱼鳞矗，千山鸟迹遐。
凝檐珠错落，布地粉交加。
恍若水晶溜，犹然宝鉴华。
余晖翻鹤羽，皓彩扑乌纱。
镂刻非因巧，陶镕未有瑕。
冰奁缘沼合，缟带逐车斜。
圜石银盘叠，尖峰玉笋芽。
豪家争玩赏，洞府亦喧哗。
锦帐传卮酒，竹炉沸鼎茶。
丰年先有兆，清气浩无涯。
飞絮那能拟，凭虚最可夸。
不须东郭履，自是剡溪艖。
恭喜瞻三白，停杯看六葩。

猝猝多羝屈，幽幽独雉经。
借渠施粉黛，聊与照丹青。
孤槥何年寄，重泉底处扃。
有人能缩地，不隔短长亭。

疏影离奇色更柔，谁将红粉点枝头。
牧童睡起朦胧眼，错认桃林欲放牛。

狼心那顾歃铜盘，舌在纵横击可汗。
自分身为虀粉碎，虏中方作丈夫看。

玉堂学士催班鹭，粉省潜郎趣佩麟。
来往神仙同碧落，后先岳牧总词人。
阳坡共喜瓜时及，朝路相期柳色新。
握手论交拼一醉，东风散作满城春。

金徒抱箭寒更起，寂寞孤城一千里。
姮娥擎出月华来，白玉楼台莹如水。
上有佳人红粉妆，妙年学得吹霓裳。
呼儿将出紫玉笛，一声天外流宫商。
清商欲尽何幽咽，曲调不成声断绝。
罗衣掩泪愁向天，手把瑶华歌一阕。
寒蟾出兮明星稀，良人阻兮天一涯。
凭轩遥望兮心伤悲，愿随鸿鹄兮高飞。

乳源浅浅交寒石，松花坠粉愁无色。
明星玉女跨神云，斗剪轻罗缕残碧。
我闻峦山二月春方归，苦雾迷天新雪飞。
仙鼠潭边兰草齐，露牙吸尽香龙脂。
辘轳绳细井花暖，香尘散碧琉璃椀。
玉川冰骨照人寒，瑟瑟祥风满眼前。
紫屏冷落沈水烟，山月堂轩金鸭眠。
麻姑痴煮丹峦泉，不识人间有地仙。

幽径绝尘踪，莓苔上粉墉。
秋声连夜雨，寒色一溪松。
学有书千卷，欢无酒万锺。
云屏孤梦断，寂寞掩巫峰。

三日连绵雪，丰年预可占。
阴寒驱瘴毒，刑杀助天歼。
片片寻衣袂，花花饤屋檐。
来时须浩漫，到地即微纤。
狼籍无由扫，虚空不易拈。
溪流成瀺灂，野色变青黔。
洗砚冰霜合，烹茶气味甜。
行人留趾迹，村老上髭髯。
只被交加惑，宁为冷冻厌。
价高龟手药，势压酒家帘。
书案烦收拾，铜𬬻减顾瞻。
先春娇柳絮，永夜夺银蟾。
磵石悬飞瀑，园篱挂织缣。
山光韬美玉，水卤出形盐。
圆若珠玑剖，轻如鹄鹭燖。
高疑翻箭浪，碎是掷牙签。
萧洒偏低竹，绸缪更倚蒹。
丝绳浮井谷，宝鉴照妆奁。
毫髪吹先起，脂膏著自黏。
垂枝多线缕，鬅物利刀镰。
粲者诗风美，皤如贲主嫌。
夷齐羞洁白，郅宁等威严。
草树多摧折，萌芽苦滞淹。
霑濡虽近惠，染污剧伤廉。
黑帝由容慝，黄人但守谦。
苍茫施粉缋，枯枿露锋铦。
岳渎何曾补，尘泥渐觉添。
饥贫逢道路，富贵隔帷帘。
饱得儿童戏，稀令乌雀觇。
未应平坎窞，故欲峙峰尖。
魍魉皆迷愕，蛟龙亦遁潜。
豪门生间阻，坐市获并兼。
米谷方腾跃，箪瓢足养恬。
四垂云黯黯，一室火炎炎。
已厌填沟壑，那思溉釜鬵。
此情终待诉，谁肯到穷阎。

逍遥为吏厌衣冠，花谢还来访牡丹。
颜色只留春别后，精神宁似日前看。
雨余花萼啼残粉，风静奇香喷宝檀。
祗恐明年开更好，不知谁与并栏干。

长条飞动不依栏，淡粉浓朱巧作团。
无语不辞终日立，有情曾是隔年看。
春罗试舞衣新换，古锦藏诗墨未干。
我为愁多悲节物，欲酬佳句泪霑翰。

都门气象雨余佳，压尽风尘见草芽。
日薄风和近郊路，朱红粉白远林花。
堤开独去媻珊女，柳下相逢轻{车录}车。
丝鬓未催樽酒在，不须辛苦问年华。

谁测天工造化情，巧将红粉傅金英。
武陵溪上分佳色，陶令篱边得异名。
不使秋光全冷淡，却教阳艳再鲜明。
瓮头消息香醪熟，何必黄花便可倾。

胜事常归蜀，奇葩又验今。
仙官裁样巧，彩笔费工深。
白岂容施粉，红须陋间金。
不嗟珍赏异，千里见君心。

金佛不度炉，铁裹夜明珠。
一槌俱粉碎，清光何处无。

一二三四五六圈，心肝粉碎髑髅穿。
若将方木投圆窍，丑姥争教得少年。

澄潭千载毒龙蟠，倒岳倾湫谁解看。
直下一刀成两段，虚空粉碎髑髅干。

皮穿肉烂，筋断骨折。
具无碍辩，横说竖说。
若谓向上一关，敢保老兄未彻。
直须虚空粉碎，大海枯竭。
透顶透底，内外澄澈。
正恁么时，犹是眼中著屑。

雨浥梨花粉泪香，一痕淡月照修廊。
春来只是寻常夜，惟有杜鹃添觉长。

薄暖轻寒未肯分，游衫换作粉红新。
绿香酒影摇宫扇，红皱裙文上舞裀。
杨柳锦鞍春富贵，海棠银烛夜精神。
风流难学唐崔护，花下题诗忆故人。

一身娇韵倚东风，骨腻肌香易粉融。
好向晓光垂露看，杨妃梳洗出唐宫。

齐眉沉醉绮罗丛，心事谁知付去鸿。
不惜千金留粉黛，更无一语怨东风。

朱甍碧瓦粉墙围，花舫回光洞户辉。
自是故家开第宅，乔林景物两芳菲。

朔风琼粉如筛堕，四望民居绝烟火。
路无行踪门反关，珍重先生独僵卧。
洛阳令尹举孝廉，三冬喜爱照河南。
有志何妨屡迁擢，要以清操除奸贪。

帐中对饮复高歌，饮罢歌残泪雨多。
自是天将亡楚国，不因红粉失山河。

娇红淡粉逞春姿，好手移来一两枝。
见说此花三十种，只消莫画醉西施。

沧海尘生望不还，虚空粉碎步方艰。
时人欲识今行履，一衲萧然云岭间。

尘污宫装粉不香，死生魂梦只昭阳。
一逢人自南来者，垂泪殷勤问二王。

一砺二砺至万砺，盟执牛耳血为誓。
灵台空莹白于秋，彻底不生乖戾气。
眦裂齿碎志恳恳，貉之天性宁逾汶。
我生一双霹雳手，终碎此虏为虀粉。
天平地成风俗淳，一统永歌胡无人。

美人潇洒江水东，玉为肌骨冰为容。
岂无嫣红闹别浦，自性淡𥩟羞迎逢。
燕脂百斛鬭宫饰，白帝有令毋纤秾。
霜纨雾縠许在列，其敢诲冶女不共。
阿环羽衣曾按舞，睡棠何事分春浓。
不如淡扫粉亦却，诸姨合避虢国封。
当时亲承香露渥，峡梦回首云无踪。
空闻天王守太白，朝元阁下悲秋蛩。
我来殷勤为花寿，铅霜赠尔瑶兔舂。
却向花间酌清气，叱御勿进琉璃锺。

生涯未足怕征科，一日园林几度过。
股倦不嫌花粉重，年年只爱子孙多。

娉婷名家姝，荣显晋朝使。
斛珠不论赀，得备巾栉侍。
一笑金谷春，粉黛皆敛避。
岂知步障中，乃复为愁地。
念主爱妾深，因妾为主累。
□楼风月愁，残花抱春坠。

柳老黄鹂迁别树，花残粉蝶绕空林。
道人不管春光去，看了红芳有绿阴。

随风粉翅太轻狂，夜宿花房春梦香。
栩栩不知身是梦，又将魂梦化蒙庄。

泪澣香腮粉未干，相思成病怯春寒。
此情欲向琵琶诉，整得琵琶又倦弹。

乳燕衔泥春昼长，枕书无梦到高唐。
桃花红雨梨花雪，相逐东风过粉墙。

剡氏饥，山前山后寻蕨萁。
𣃁萁得粉不满掬，皮肤皴裂十指秃。
皮皴指秃不敢辞，阿翁三日不供糜。
不如抛家去作挽船士，却得家人请官米。

病老空山客，寒纡积雪春。
麦苗青有主，桃板粉成神。
短策陶元亮，轻舟贺季真。
征徭辛不及，游眺杂闲民。

人生随分有清华，万竹冈头第一家。
甃堑水温初荇叶，粉墙风细欲梨花。
衣冠苍皓迎如画，缃素朱黄积满车。
从此儒林添脍炙，老夫先借小诗夸。

春阶荡漾春日长，羽林飒飒勾陈苍。
钧天寥寥帝不康，一月震悚奔勾芒。
夜鸠众功和阴阳，粉白黛绿各一方。
铸作娟丽盈盈妆，金乌飞去东藩傍。
左右前后千毛嫱，青云衣兮白霓裳。
重重华盖十六行，琼林玉殿积缟霜。
气焰薰薄摇篮光，白云乡是碧云乡。
骑龙韩愈如渔郎，缑山仙子闻仙方。
坐鹤之背吹凤凰，穆子简子方来王。
气迷色眩成肆狂，执法叩阊夕抗章。
有一于此无不亡，言从谏听如禹汤。
斥罢脂泽去芬芳，各服毼衣事蚕娘。

不思粉黛学倾城，心对冰壶贮月明。
魏国节操成令女，湘江竹泪泣娥英。
床头明镜春容减，桑下黄金秋叶轻。
守静不因时物感，西风荒草自蛩声。

东北民思虀主父，西南人欲粉唐蒙。
汉家社稷何依倚，黯直粗疏一病翁。

罗襦帝子本同生，故把玄谈乱浊清。
粉面青蝇麾不去，到头白黑自分明。

故老相传为秦桧，飞仙时立冻蛟背。
疑是当年丫髻人，凭虚驭气今安在。
百千年树见栽时，新承雨露入昭代。
托根南极殿下生，巍巍直与天枢对。
纷纷牛马已成尘，露叶风枝今几载。
是时鸾凤一来栖，枭狐不敢鸣妖怪。
一朝名字动至尊，不见尊形空粉绘。
多少黄冠尽白头，依神正直人再拜。
老榛何物敢干名，直根惟有苏仙爱。
方今南北同一天，孤标不见贞元会。

断云将雨过桥南，谁想庄门憩雨谈。
雀喜客来喧古棘，蛙嗔人过没深潭。
莲房堕粉风初歇，稻叶抽珠水尚含。
村酿沽来薄难醉，不妨此兴为诗酣。

何处秋来在树间，旅中寂寞欲生寒。
筼筜粉落见秋色，薜荔青凋带老颜。
午枕尚犹飞豹脚，晓霜久已染鸡冠。
流年偷向吟中换，老却诗人空等闲。

崒嵂荆南山，袁令葬其麓。
相传天赐棺，咄咄诳流俗。
令尝成舆梁，天报宜以福。
赐棺信荣矣，毕竟入鬼录。
珠官在岭南，锦官在巴蜀。
盐官与铁官，登载粉简牍。
吾恐古有司，铸铜山之足。
后人讹承讹，官傍妄加木。
政须改铜官，大字镵崖腹。
事有作俑者，并按王乔玉。

老梅百窠霸骚坛，峥嵘铁骨傲岁寒。
千枝万枝冻欲槁，一花两花春尚悭。
愁闻羌雏吼玉笛，羞见公子驮金鞍。
芳魂久嫁逋仙去，怨云恨雨迷孤山。
憔悴独醒者，纳交惟芷兰。
江南穷诗人，鄙哉弟山矾。
甚而含毫吮墨之俗子，或比之粉面之何郎、玉肌之阿环。
梅花酷怕渠点涴，所以未破冰雪颜。
与其玉堂兮金屋，孰若竹篱茅舍幽且闲。
与其状元兮宰相，孰若收香敛华林壑间。
逆知梅意同我意，诗人合作如是观。

局促束缩抱羁独，颓然一我恧兮俗。
酒病昏沈无诗医，诗肠枯槁欠酒沃。
闲窗坐与周公交，焚香痛把楚骚读。
世情冷暖故人疏，笑杀和靖鳖头缩。
夜长灯明吊影孤，无情红粉不可呼。
梦中猛省京华事，围红拥翠邀博徒。
银烛高烧海棠暖，醉豪一喝雉成卢。
赢却翠裘六郎恨，丈夫此乐天下无。
君不见刘毅家四壁，百万祇一掷。
袁耽少不羁，破帽怀相随。
逢场作戏政不恶，大抵人生乐其乐。

调弓遣猿悲，削鐻夺神造。
伊人天分高，甘以一事老。
奈何握寸颖，特自矜粉藻。
沈约仅如奴，子建何足道。
率尔为一快，公论日杲杲。
德艺有贵贱，君子廓怀抱。

北师有严程，挽我投燕京。
挟此万卷书，明发万里行。
出门隔山岳，未知死与生。
三宫锦帆张，粉阵吹鸾笙。
遗氓拜路傍，号哭皆失声。
吴山何青青，吴水何泠泠。
山水岂有极，天地终无情。
回首叫重华，苍梧云正横。

锦帆浩荡湿龙鸾，乐指三千粉泪寒。
万里远行看日近，一人不杀见天宽。
玉关屡沐军罗拜，金殿时蒙上问安。
宴罢御香携满袖，醉归环珮月中看。

锦城海棠妙无比，秋光染出胭脂蘂。
日照殷红如血鲜，箭砂妆粒真珠子。
玉环著酒睡初觉，脸薄粉香泪如洗。
绛纱穿露水晶圆，笑杀荷花守红死。
蜀乡海棠根本别，有色有香成二美。
春花开残秋复花，簸弄东君权不已。
锦袍公子汗血驹，宾客喧哗间朱紫。
有酒如池肉如山，银烛千条照罗绮。
萧娘十八青丝髪，手把金锺歌皓齿。
神仙艳骨世所无，歌声直入青云里。
江南倦客惨不乐，鸣笛哀筝乱人耳。
干戈满地行路难，屏里吴山数千里。
遥怜花国化青芜，浪蘂浮花敢欣喜。
草堂无诗花无德，窃号花仙宁不耻。
春花撩乱亦可怜，秋花烂熳何为尔。
花前妙舞曲未终，红雪纷纷落流水。
薄命佳人只土尘，抛杯拔剑长歌起。

紫皇宫殿红云低，春归天上日欲西。
瑶池催花挝羯鼓，姚魏天香分雨露。
沉香亭北雉尾高，诗成先夺云锦袍。
纵横奏赋三千字，文采风流多意气。
珮声杨柳凤池头，丝纶五色烂不收。
巨鳌跳波海门黑，毡雪风砂堕阴域。
翠华鞭鸾凌紫烟，天寒月照青冢边。
黄金不啼玉不泣，桑岭流沙马飞急。
孤臣泪结冰棱棱，两宫祝髪传佛灯。
梵尊说法天龙拜，四大山河金色界。
风飘仙乐去不回，香围粉阵成飞埃。
南冠楚囚血化碧，恨入胡笳十八拍。
穹庐帐暖融冷光，犹随供奉联鹓行。
子房忽伴赤松去，华表千年令威语。
商郊周甸禾黍悲，宫袍卸却披霞衣。
青藜老仙选诗哭，仿佛东都梦华录。
吴霜压损长眉青，胸蟠耿耿何时平。
读书万卷贫难救，天若知情天亦瘦。
云翻雨覆争奈何，荣枯得失哀恨多。
相逢莫说梦中梦，琴寄南音时一弄。
世间未必无子期，至音元不求人知。
泠然七十二峰下，轩辕鼎边退三舍。
流水行云万里心，故家乔木春阴阴。

万山郁回合，群木尤老苍。
细路百盘折，崎岖陟羊肠。
凉阴覆峭壁，萦回涧流长。
绿萝下百尺，笑挹清泉香。
甘寒试一漱，齿颊凝冰霜。
拂石坐未去，樵叟来我傍。
云此涧中水，其源来浦阳。
浦阳婺属邑，亦我父母邦。
欲我饮此水，而不忘故乡。
叟言起予意，振衣欲飞扬。
便将随水源，径度千仞冈。
叟前挽我衣，迟留且勿忙。
吾家隔前坡，林居愧荒凉。
寒醅旋可压，为子炊黄粱。
微径行荦确，柴门隠松篁。
推户拂尘席，延我入中堂。
呼儿出长揖，阔步何蹡踉。
问我从何来，惊顾走欲僵。
屡呼不复出，自起致茶汤。
坐不分宾主，高谈到羲皇。
炊烟淡茅屋，劝我饮尽觞。
葫芦烂鹅鸭，盘饤罗芥姜。
一饱共酣寝，此乐殊未央。
摄衣起谢叟，听我歌慨慷。
风埃暗宇县，干戈几抢攘。
朽骨缠蔓草，呻吟卧残创。
荒丘奔狐兔，断础悲蛩螀。
奔逃不相顾，流离各凄伤。
十年未返业，几人失耕桑。
而此源中民，熙然独徜徉。
数家联聚落，茅茨带林塘。
笑语声相闻，隔篱灯火光。
翁妪各垂白，童稚纷成行。
嫁女必近邻，生男不行商。
死徙无出境，耕织各有常。
地罏老瓦盆，竹几素木床。
俗淳器亦古，岂识时世妆。
瓜瓠满篱落，麻苎翳门墙。
缺窦出鸡犬，平坡散牛羊。
豚蹄一盂酒，神休答丰禳。
村讴杂社鼓，醉舞衣淋浪。
昼无悍吏恐，夜无群盗狂。
生者遂所养，死者得所藏。
其乐有如此，宜与世相忘。
叟前重致词，为子言其详。
使我居华屋，绮疏交洞房。
使我服鲜丽，翠襦绣罗裳。
食必具水陆，饮必酣琼浆。
出则盛车骑，锦鞯紫游缰。
归则拥歌吹，粉黛环姬姜。
贵封侯万户，富储粟千仓。
如此岂不乐，患至难豫防。
利者祸之的，何地非战场。
况有吏椎剥，宁免盗陆梁。
安贫即乐土，多财必遗殃。
人生守常分，世事胡可量。
我闻重叹息，临风几徬徨。
林霏掩苍翠，回首路杳茫。
远山衔落日，惨惨尘沙黄。
因思桃源中，人多寿而康。
山深事简寡，居安俗淳良。
不与外人接，别在天一方。
儿孙自生长，古今任兴亡。
世以为神仙，此说诚荒唐。
平生志远游，恨不穷八荒。
去家百里近，绝境见未尝。
邈与桃源居，异世遥相望。
安知千载下，以我非渔郎。
独恨无桃花，夹岸摇红芳。
花落春水涨，一苇或可航。

我昔扁舟泛湖去，四望荷花浩无数。
谁家画舫倚红妆，笑声迥入花深处。
笙歌凄咽水云寒，花色似嫌脂粉污。
夜深人静月明中，方识荷花有真趣。
水天倒浸碧琉璃，净质芳姿澹相顾。
亭亭翠盖拥群仙，轻风微颤凌波步。
酒晕潮红浅渥唇，肤如凝脂腰束素。
一捻香骨薄裁冰，半破芳心娇泣露。
湖光花气满衣襟，月落波寒浸香雾。
恍然人在蕊珠宫，便欲移家临水住。
回首落日低黄尘，十年不到湖山路。
花开花落几秋风，湖上青山自如故。

蕊珠宫阙傍冰壶，森列群仙下藐姑。
玉骨轻匀铅粉面，霜纨薄衬素罗襦。
两般谁识花开谢，一色中分香有无。
底事阳春藏不得，凝阴消尽转清癯。

素禽敏疾出扶余，六翮双拳胆气麄。
海外天鹅能独击，云间俊鹘敢齐驱。
{扌双}身直上非无见，恋主归来不待呼。
渭水鹰扬亦如此，好将粉墨写成图。

新笋箨半含，节下粉犹绿。
指日南风来，吹作阶庭玉。

粉围香阵画梁尘，几梦梨花漠漠云。
一夜春风忽吹醒，镜中白髪不须耘。

春光摇摇一万里，野粉残英空蜀水。
天人愁湿红锦窠，万里移根泪如洗。
苍苔裹枝雪堕地，雨中闻有西南使。
化为黄鹄凌空青，开时衔花落衔子。
绿章青简下蓬莱，滞魄游魂恨未已。
至今鹦鹉啼猩红，不随明月葬空中。

风吹帘网动，对尔惜芳菲。
蜀雨何人在，吴宫祇燕归。
烛消春粉尽，泪湿野香微。
抱花残青子，鸟衔随处飞。

蝘蜓走昂头，螳螂怒张臂。
走欲捕生怒欲制，笔活能融两虫意。
无人饭汝金砂红，糜肌粉肉牢守宫，草间敢尔夸豪雄。
捕蝉幸脱黄雀舌，轻鬬悬知腰股折，力微谨勿当车辙。

山亭种花厌脂粉，纯种芭蕉三百本。
一心生意展不尽，四面蟠根培自稳。
卷舒风日闪流翠，滉滉清阴浸窗户。
烦君净拭湘竹床，着我横眠听秋雨。

吴姬织绫双凤花，越女制绮五色霞。
犀薰麝染脂粉气，落落不到山人家。
蜀山橦老鹄衔子，种我南园趁春雨。
浅金花细亚黄葵，绿玉苞肥压青李。
吐成秋茧不用缲，回看春箔真徒劳。
乌镠笴滑脱茸核，竹弓弦紧弹云涛。
挼挲玉箸光夺雪，纺络冰丝细如髪。
津津贫女得野蚕，轧轧寒机纬霜月。
布成奴视白{叠毛}毡，价重唾取青铜钱。
何须致我炉火上，便觉挟纩春风前。
衣无美恶煖则一，木棉裘敌天孙织。
饮散金山弄玉箫，风流未逊扬州客。

锦鞯宝勒度南云，到处丛观暗驿尘。
人喜此生初见象，我忧今世不生麟。
半年传舍劳供亿，德色中朝动搢绅。
粉饰太平焉用此，只消黄犊一犁春。

宿雨卷余芳，庭户绿阴静。
玉仙从何来，服佩淡如莹。
迎飚薰自远，承露色弥正。
尚嫌脂粉涴，肯与頳紫竞。
姚黄花中尊，择配此其称。
寰尘暗京洛，偃蹇谁敢娉。
当年广陵谱，艳赏非不盛。
翛然林下风，政以道韵胜。
过期知益希，含章隠希病。
斜日下游蜂，一笑阑独凭。

粉墙缭而曲，转入宝珠林。
卷帘炉香出，竹日净沉沉。
天人一代师，功行夙所钦。
掀髯顾我笑，呼酒得细斟。
云厨荐黄独，饱慰饥虫吟。
相携鉴正室，试听玉泉琴。

朔风翻屋浪喧豗，泼墨浓阴扫不开。
天下撒来云母粉，人间唤作豆秸灰。
细民共喜宜新麦，老子先须探早梅。
为怕玉容禁不得，数枝和泪折将来。

红粉香中双并蒂，碧丝藕下暗连株。
主人一笑偶然尔，客子竞夸前所无。
堂上埙箎兄友弟，房中琴瑟妇随夫。
君家和气浓如酒，此即双莲瑞庆图。

此纸无脂粉气，之子有山水淫。
当时以意摸写，今我以目登临。

华堂捧劝紫霞杯，红粉回头御史来。
直道素知嫌妩媚，羞将白鹤放笼开。

粉香初试晓妆匀，花貌参差是玉真。
茅屋诗人嗟老去，东风勿送一枝春。

江云漠漠水悠悠，望断春风燕子楼。
书寄碧云千里雁，镜分明月半奁秋。
来时杨柳阴连陌，归路蘋花雪满洲。
遥想琐窗挑锦字，泪珠如粉冷银钩。

永夜无人玉漏迟，团团月上海棠枝。
月留凉露芳尘暗，花弄清晖淑影移。
粉黛三千春对镜，银波万顷晓凝脂。
深闺为尔牵愁兴，坐问容光强赋诗。

方塘风露清泠泠，万荷嶷立森高青。
群花迎日各有态，一茎出水初亭亭。
双苞并蒂发天巧，雕饰尽去殊瞻听。
风标自是绝尘土，道气直欲凌青冥。
恍然两仙来帝庭，翠云绿雾浮辎𫐌。
飘飘羽服共萧散，隠隠水珮争珑玲。
同舆鄙笑岳及湛，专城仿佛石与丁。
看花何啻日千转，属辞含意行且停。
涪翁食莲寄深感，如此妙质谁当铭。
我歌此诗百其聆，一洗千古脂粉腥。

白粉墙头红杏花，竹枪篱下种丝瓜。
厨烟乍熟抽心菜，篝火新干卷叶茶。
草地雨长应易垦，秧田水足不须车。
白头翁妪闲无事，对坐花阴到日斜。

步摇明月冷无光，骨掩春泥草亦芳。
艳魄不随红粉尽，化为蝴蝶舞昭阳。

后土祠南裔，坤维媲室家。
国封严典礼，宫祀尚褒嘉。
不是神灵异，焉能眷迩遐。
应须有玉女，到此赏琼葩。
丽服从空降，明妆倚日斜。
同挥五云扇，共驻七香车。
月姊羞调粉，风姨罢散花。
青童回绛节，金母屏彤霞。
故事唐时盛，佳名数代夸。
尘根虽下界，天意在中华。
雪让珑璁巧，冰销刻镂瑕。
人间惟独尔，地上更何加。
万花殊寥落，群芳避艳邪。
玫瑰诚执御，芍药等泥沙。
圣运俄惊辍，兵强忽肆拏。
舛讹难核实，真赝遂聱牙。
雷雨还惊蛰，潜藏重发芽。
旁枝微旧崛，新叶漫荣荂。
尤品终芜没，珍蕤逐水涯。
两朝成草莽，九庙杂龙蛇。
古殿兰旗暗，残炉桂燎赊。
蕣颜愁想像，珠树绝骄奢。
寂寞无双誉，徘徊但自嗟。
八仙聊免俗，消得宝栏遮。

妖艳分明构祸胎，黄金瓌丽更危台。
笙歌夜倚东风醉，粉黛春从南国来。
原草翠迷行辇迹，野花红发舞衣灰。
豪华肯信今为沼，烟水翻令后世哀。

闭关屏人事，褊性乐深居。
琴罢更无事，昼长宜读书。
粉墙苔色古，柽案竹行疏。
渐喜相知少，门无冗客车。

半山松菊黯风烟，犹有新词世共传。
暗叶宫商那有韵，绝无脂粉却成妍。
趋朝玉佩行行整，入手骊珠颗颗圆。
老子平生端崛强，可能著句独浑然。

风饕雪虐大江头，苔藓鳞鳞绾铁虬。
清绝一枝先百卉，密攒万蕊傲千秋。
本无烟火尘氛气，洗尽铅华脂粉羞。
月夜携樽相对饮，恍疑身世在罗浮。

世情未免歌红粉，道韵无妨寄白云。
归路看花应更好，林间明月涌金杯。

细雪繁飘远近来，三冬佳气一朝回。
莫嫌天上琼花晚，元待人间粉艳开。

冰散玉珂微弄暖，梅含金粉巧矜新。
道人不管年光逝，贪作诗章等待人。

绿缬裆，红绣裳，衫盘蜂蝶裙鸳鸯。
雕瑰错宝垂鬓长，紫冒翠盖行新妆。
蹁跹曲堤下回塘，画桡送入波中央。
罗袖卷起金钏光，摇轻撼脆敲短芒。
丹琼绀玉低复昂，霑裛薄粉扑嫩黄。
蚕腰蛛腹丝飘扬，列坐彩舫求比方。
笑声吃吃动明珰，挨蒲拂蓼次岸旁。
风吹落霞供晚凉，西城鸦鸦啼女墙。
归来索酒酌满觞，吴屏蜀帐围象床。
困卧不起灯烛张，琉璃盎缶丛生香。

野径转深密，静无车马痕。
松花金粉堕，苔叶翠茸翻。
虫鸟春音杂，烟云晚色昏。
俗尘何处入，长是掩溪门。

枕带萦春思，窗纱漏晓光。
蟏蛸伤远别，𫛸鴂感流芳。
妆匣蒸残粉，薰炉试旧香。
洞房灯烛外，只有梦悠扬。

昼睡忽过午，好风吹竹床。
溪云生薄暮，山雨送微凉。
粉裛衣裳润，兰薰簟席香。
归来闲且乐，多谢墨君堂。

久不到东谷，晚晴欣细履。
阴阴夹路木，溅溅落溪水。
幽涎界屏粉，乱喙刻窗纸。
兀坐忘所归，烟云逼人起。

仙杏一番新，妖饶洗露晨。
待妆忧粉重，欲点要酥匀。
月淡斜分影，池清倒写真。
君须怜旧物，曾伴曲江春。

碾薄{禾弋}圆粉色匀，一枝寒艳恼青春。
晓来带雨四厢下，恰似蓬莱见太真。

一色阴云蔽晓空，粉英琼屑乱茸茸。
不知游骑将何处，已失南城玉柱峰。

柳色绕堤金粉明，湖光浮岸玉烟轻。
风柔日薄恰新霁，正好访春来此行。

簿领初休几案清，西轩移枕卧前楹。
香从菡萏红苞发，粉入筼筜翠节生。
不分便衰闻蚁斗，可嗟俱妄见蜗争。
日长景静官曹冷，莫厌频来对一枰。

春院阴阴翠霭低，春庭寂寂晓光迷。
花间蜂去抱黄粉，苔上燕来衔绿泥。
两行高梧初荫合，一番新草恰生齐。
微禽已识幽人意，飞下栏干向里啼。

蜀土茶称盛，蒙山味独珍。
灵根托高顶，胜地发先春。
几树初惊暖，群篮竞摘新。
苍条寻暗粒，紫萼落轻鳞。
的皪香琼碎，{髟/监}𩭹绿虿匀。
慢烘防炽炭，重碾敌轻尘。
无锡泉来蜀，干崤盏自秦。
十分调雪粉，一啜咽云津。
沃睡迷无鬼，清吟健有神。
冰霜疑入骨，羽翼要腾身。
磊磊真贤宰，堂堂作主人。
玉川喉吻涩，莫惜寄来频。

十月冻墙隈，英英见早梅。
应从九地底，先领一阳来。
紫膜纷纷脱，黄肤迤迤开。
得风浑自变，与雪欲成堆。
细晕轻檀口，浓妆腻粉腮。
月娥身解写，青女手能裁。
冷艳浮冰沼，清香落玉杯。
只忧融乳酪，不惜露琼瑰。
避妒情堪重，禁寒术可猜。
有谁怜寂寞，尽日独徘徊。
共语诚无计，将题耻不才。
东邻夜夜客，莫放笛声哀。

蜀国芙蓉名二色，重阳前后始盈枝。
画调粉笔分妆处，绣引红针间刺时。
落晚自怜窥露沼，忍寒谁念倚霜篱。
主人日有西园客，得尔方于劝酒宜。

公外捐尘虑，闲中见物情。
蕉花红炬密，竹节粉环轻。
燕泊帘钩语，蜂寻笔架鸣。
静能知此趣，吃吃笑劳生。

偶到城西寺，人言咒土坟。
夕阳台半出，秋草径才分。
地下无红粉，天边有碧云。
徘徊追往事，风急叶纷纷。

上界笙歌下界闻，缕金罗袖郁金裙。
倚阑红粉如花面，不见巫山空慕云。

倾城倾国两妃嫔，此地闻名不见人。
潜想旧时红粉面，落花风里步香尘。

外作禽荒内色荒，三千红粉日严妆。
潘妃纵有嫣然态，不步金莲到射场。

帝辇南游竟不还，二妃望断九疑山。
森森万古祠前竹，犹带当时粉泪斑。

阴阴沈沈雨霏霏，农夫把秧妻抱儿。
前村后村歌相答，上亩下亩泥正肥。
新谷登场腹不饱，新丝出盎身不丝。
膏粱纨袴一笑乐，粉白黛绿千金挥。
农家升苗一寸税，里正打门星火追。

寒梅冷艳缀轻枝，误认夭桃未放时。
盛饰霓裳陪越女，不施粉黛抹胭脂。

花簇柔枝疑蜜窍，蒂含新蘂似蜂房。
外无梅粉铅花饰，中有兰心紫晕香。

粉翼纷纷簇几丛，摇风欲趁卖花翁。
诗眸览倦方欹枕，栩栩犹疑在梦中。

雨余无事倚阑干，媚水荷花粉未干。
十万琼珠天不惜，绿盘擎出与人看。

雨后溪流半没沙，粉墙卖酒是谁家。
客中不觉春深浅，开了荼{艹縻}一架花。

缤纷紫雪浮须细，冷淡清姿夺玉光。
刚笑何郎曾傅粉，绝怜荀令爱熏香。

粉蝶尔何知，秋深尚戏飞。
怜渠迷节物，犹若弄春晖。
露叶今非昔，霜丛畴可依。
篱边菊无几，薄命寄余菲。

下马过天津，听传禁漏频。
惟怜一桥月，曾照六朝人。
金制剥门字，红飞粉壁尘。
中官来宿内，因问帝乡亲。

亭深自无暑，苔径复萦纡。
宾客不长到，儿童足可娱。
荷花晴带粉，蒲叶晚凝珠。
与尔城闉隔，兹欢想不殊。

肠刳余得龟皮在，意懒羞将粉面开。
莫笑老身柴立骨，年时几费抹涂来。

粉腻迷春月满枝，误随秋日弄芳菲。
料应潜作春宵梦，刚被西风不放归。

粉袍切勿笑冬烘，且踏烧残鼠尾踪。
总是炎蒸同造榜，不妨衣钵继登庸。
云移白帝鹏霄近，月入清秋桂子浓。
愿得词锋倚天剑，借君雷雨化蛟龙。

方池水影薄，曲槛鸟声娇。
鸾镜红绵冷，蛾眉翠黛消。
冶容舒嫩萼，幽思结柔条。
纤指收花露，轻将雪粉调。

薄翅凝香粉，新衣染媚黄。
风流谁得似，两两宿花房。

饥残夷叔丰姿瘦，泣尽娥英粉泪干。

南屏高瞰府城西，画舸千艘共醉迷。
四柱台边烟是幕，百花桥畔葑连堤。
龙坛咽路迎轝隼，绮绣登山污粉题。
暮色沉沉郊郭闭，宝灯辉映梵天低。

跻攀不辞远，微汗湿红粉。
万一有桃源，当期郎共隠。

洞口迷离春复秋，几人幽赏赋来游。
云封乱石桃花少，月照平湖茂草稠。
粉黛三年空不语，溪山万古尚含愁。
只今惟有长堤柳，犹似依依念故侯。

粉蝶黄蜂二月天，初晴已觉十分妍。
市桥船系垂垂柳，花寺钟敲淡淡烟。
幽趣静看青鸟啄，闲情独羡白鸥眠。
谢家风月今何许，总入池塘梦里篇。

鬓云双堕给明珠，窄窄罗裙短短襦。
闲把花枝起新样，满调金粉画文输。

斑斑堕箨开新筠，粉光璀璨香氛氲。
我常爱君此默坐，胜见无限寻常人。

密竹娟娟数十茎，旱天萧洒有高情。
风吹已送烦心醒，雨洗还供远眼清。
新笋巧穿苔石去，碎阴微破粉墙生。
应须万物冰霜后，来看琅玕色转明。

拔薤威名高外服，握兰风力冠中台。
好音忽有双鱼至，喜气遥知五马来。
梨颗玉腴含雨重，菊房金粉傍寒开。
池边且欲留同醉，思拙难酬白雪才。

虞寄庵余藓径通，满山台殿出青红。
难逢堆案文书少，偶见凭栏笑语同。
梅粉巧含溪上雪，柳黄微破日边风。
从今准拟频行乐，日伴樽前白发翁。

行歌红粉满城欢，犹作常时五马看。
忽忆使君身是客，一时挥泪逐金鞍。

惊波触南崖，反怒射北壁。
苍山相与排，所谓小孤石。
蟠根万仞渊，耸角百丈碧。
祠堂豁精严，行旅进粉泽。
或云妇女神，肸蚃颇有迹。
吾知定名意，似欲旌介特。
流俗失其真，传闻莫开释。
居人私其利，祸福妄损益。
竞为媢妒说，以诬聪明德。
先王秩山川，礼典有庙食。
奈何媚于灶，屈己忘正直。
吾欲为小孤，作书解行客。
复恐不见从，嗟哉世多惑。

孤轩遶危桐，飒飒闻闹雨。
惊起视前除，飞花乱如舞。
轻香密伊席，晚景容当户。
玉粉散游蜂，珠华溅高宇。
纷纷绿苔上，半已随泥土。
邈彼丹穴鸟，何年翥文羽。
芳时不可骤，岁晏聊容与。

江雨黄梅实，湖云起蛰龙。
寒生夜床簟，声绝暮山钟。
药裹添新粉，书编坼旧缝。
虽知恨卑湿，凉夜尚吾容。

朱轩映粉堞，遥出夕阳中。
云雨通巫峡，江山入楚宫。
登临余壮观，潇洒向雄风。
万事随陵谷，滔滔水向东。

粉墨势回环，沧波入座间。
溟茫朝百谷，迢递隔三山。
怪兽有时化，孤槎何日还。
乘桴古人勇，向壁毎惭颜。

腊前芳树暑前开，笑忆周南摽有梅。
玉色还如雪中见，天香不减岭头来。
黄莺未识休频顾，粉蝶初逢亦自猜。
应与灵芝竞三秀，碧城瑶圃隔尘埃。

盛德淳熙耀，丰规振后昆。
降心徕俊杰，前席问黎元。
嘉会真千载，休声聚一门。
象贤俱秀出，济美并鸿鶱。
性复朱绳直，书曾玉露繁。
十年森气象，江海豁词源。
心伏惊诸老，名闻动至尊。
深严亲赐策，渊默静临轩。
明白朝廷制，丹青教化原。
屡闻呼万岁，争诵累千言。
宜有非常遇，谁嫌不次恩。
官仪推粉署，地望逼星垣。
令闻人人得，风流善善存。
春华照棠树，高韵溢箎埙。
义辱交游接，欢心抃笑烦。
空惭一枝小，当谢北溟鲲。

集霰群阴结，飞霙万寓低。
乾坤豁开辟，方域露端倪。
广宇规茅藉，雕墙筑粉泥。
山容包紫翠，壤色变玄黎。
筒葛来従越，冰纨制自齐。
游欢慰枚马，猎兴助良奚。
饰貌沽珍粹，因方衒角圭。
隙间巇可抵，行际道先迷。
沾服惊游雾，临渊怪饮蜺。
调元思暖津，跧伏悯灵蠵。
几误乌成鹄，才分鹤处鸡。
惨肤森若竖，堕指酷逾刲。
泽国水还袭，焦原足易栖。
贫儒欣夜诵，季女戚朝侪。
舟楫胶藏壑，骅骝滑踠蹄。
斵冰歌竞若，擿埴杖频携。
景幸人人得，诗从物物题。
长吟歌真乐，安羡舞前溪。

冱寒凋暮节，大雪冒神州。
气象昏千里，光芒混六幽。
度前蚊过目，陨旷叶惊秋。
烟素长谁引，云罗薄自浮。
势轻低更起，影乱去还留。
玉石均朝采，珠玑共暗投。
围城眀组练，格野乱旗旒。
模象群形富，牢笼众险周。
履空谙曳纵，骋望快登楼。
栖璧函珍带，装帘耀宝钩。
润应何泽比，甘岂井泉侔。
万物纷同态，繁阴惨共愁。
波声增渤澥，原色借来麰。
邀醉时吹面，欺贫屡洒裘。
驱除夏蛊尽，排迮楚氛收。
人谢泥涂辱，家成汗漫游。
画图饶粉垩，比兴极歌讴。
积久风逾厉，消迟岁聿遒。
短才非子敌，秘思为君抽。
高韵侵梁郢，烦言不可酬。

世上年华似车毂，俗中形态若樊笼。
解开绛帐陈红粉，何必通儒独马融。

粉萼朱华俱满丛，莺喧蝶舞乱春风。
前年手种今年看，自觉淹留已老翁。

梅花欲落樱桃盛，白雪彤霞各自愁。
肠断黄峰与粉蝶，东园来去不知休。

粉刺丛丛斗野芳，春风摇曳不成行。
只因爱学宫妆样，分得梅花一半香。

兔自明月窟中出，鹤从群玉峰头下。
人间俗眼未尝窥，已为两家藏以诧。
玉堂词人本仙材，光芒偶落银河罅。
谪向埃尘五十春，所趣无一不潇洒。
为爱霜蹄特皎洁，贮以雕笼绿棂亚。
有时惊踯歘若犇，丹眸眩转双珠射。
灵昌太守新归来，惜将清唳寄京舍。
玉绳低阙春露寒，常恐阴林恶声吓。
传宣忽出右银台，诏急许驰天厩马。
却辞丹陛锁南宫，兔鹤欲携俱不暇。
是时雪后帘幕明，灯火冷落入清夜。
两翁相顾悦有思，便索粉笺挥笔写。
有客月底吟影动，猝继新章亦奇雅。
大都吟苦不无牵，遂约东家看娅姹。
醉翁良愤诋高怀，却挥醉墨几欲骂。
我闻此语初未平，随手欲和思殊寡。
玉山沧海莫放翻然归，纤腰绿鬓何妨为君倒金斝。

琪树无声粉蘂圆，岧嶤双阙射云鲜。
寒交玉珮趋三殿，晓拜珠旒下九天。
仙仗影翻初照月，高门尘绝欲生烟。
燕余宝陌腾归驭，更为都人赋有年。

小桃常忆破正红，今日相逢二月中。
自是粉闱人未识，莫因花晚笑春风。

粉闱飘雪对清晨，二月桃花始见春。
莫向东风恨开晚，凤城犹有未归人。

白鹘日边来，一息万里遥。
横飞碧海晴，六翮寒萧萧。
轻如朔雪花，迥与长风飘。
倾身叠绀爪，吟啸何哓哮。
瞥来疾惊电，欻起先扶摇。
遂令狐与狸，不敢矜凶妖。
罻罗不可取，灭影还云霄。
世人莫得见，粉绘图轻绡。
凛然堂牖间，霜气生春朝。
风雨夜如墨，古木无鸣枭。

伎儿欲夸众，喜占衢路交。
系组不厌长，缚竿不厌高。
空中纷往来，巧捷如飞猱。
却行欠肤寸，倒絓连秋毫。
参差有万一，虀粉安可逃。
钱刀不盈掬，身世轻鸿毛。
徒资旁观好，曹偶相称褒。
岂知从事者，处之危且劳。

叠瓦浮轻雪，参差粉画难。
苦欺初变柳，故压未生兰。
夜色微分白，春容不受寒。
即为花卉夺，犹得暂供看。

声教空岩穴，夫君集帝庭。
辞华动丹扆，光价塞青冥。
俊德争推毂，荣涂易建瓴。
陆离寒水玉，磊落曙天星。
得丧谁先识，艰虞困屡经。
蹉跎渥洼足，漂泊凤凰翎。
粉署疏恩纪，甘棠寄典刑。
仁风思布濩，疲俗待绥宁。
贱子良多愧，余光每乞灵。
题名联士版，占籍备民丁。
种种颠毛白，萧萧垄柏青。
陌头瞻皂盖，独立涕飘零。

演纶多暇每封章，暂去颁条道更光。
郡吏好排红粉妓，史君曾是紫微郎。
楼台有月新诗出，囹圄无人绿草长。
地接清淮足佳致，水村烟坞似鱼乡。

窈窕奇峰叠古苔，望秦岭外势徘徊。
巨灵非疋休期刻，毛女为邻合往来。
傅粉微茫春雪在，堕鬟浮动晓云开。
好邀上雒王常侍，时就岩前饮一杯。

岁暮山城雪，民和岁有秋。
深闻五袴咏，聊减贰车愁。
凌乱藏溪寺，霏微洒郡楼。
冻宜粘酒旆，香好试茶瓯。
逐吹殊无定，连宵势未休。
仙娥低粉面，熊耳压峰头。
树老花重发，川长缟不收。
平沉采芝洞，深锁避贤邮。
麋鹿全迷迳，鹰鹯不下鞲。
夜村埋古屋，丹水咽寒流。
上洛城中客，梁园日下州。
前年直纶阁，腊月奉宸游。
六出寒光乱，重瞳喜气浮。
催班临秘殿，称贺拱凝旒。
漠漠笼天仗，轻轻落御沟。
瑶池同皎洁，珠箔助飕飗。
民有丰年望，君无旰食忧。
佩垂延喜玉，服曜吉光裘。
鸡树令开宴，鸳行许命俦。
千锺方滟滟，三爵未油油。
举白朱颜凝，飞文彩笔抽。
传宣须尽醉，御札遣冥搜。
晚出苍龙阙，骄驰紫燕骝。
自惭生草泽，人指在蓬丘。
薄命诚非据，清途不久留。
左迁来僻郡，对景忆瀛洲。
谪宦谁还往，贫家自献酬。
敢言无俸禄，且喜润田畴。
凤阁名虽黜，貂冠命亦优。
山中甘散秩，膝下奉晨羞。
默默惟思过，陶陶亦自由。
摇头咏诗什，合眼入衾裯。
祇恨方于枘，何尝曲似钩。
讵能悲𫛳鸟，早合畏牺牛。
玉冷期三𦶟，兰香任一莸。
梦中非蛱蝶，世上本蜉蝣。
祸福如亡马，机关喻狎鸥。
甘贫慕原宪，齐物学庄周。
尚赖迁鶑侣，旁依建隼侯。
愿随商洛叟，击壤颂皇猷。

桃红李白莫争春，素态妖姿两未匀。
日暮墙头试回首，不施朱粉是东邻。

艳绝百花惭，花中合面南。
赋诗情莫倦，中酒病先甘。
国色浑无对，天香亦不堪。
遮须施锦障，戴好上瑶簪。
苞拆深擎露，枝拖翠出蓝。
半倾留粉蝶，微亚摘宜男。
邻妓临妆妒，胡蜂得蕊贪。
忽翻晴吹动，浓睡晚烟含。
话别年经一，相逢月又三。
遣吾挦白发，为尔换新衫。
池馆邀宾看，衙庭放吏参。
仙娥喧道院，魔女逼禅庵。
乱折窠难惜，分题韵更探。
歌欢殊未厌，零落痛曾谙。
谷雨供汤沐，黄鹂助笑谈。
颜生如见此，未免也醺酣。

病中何事忽开颜，记是诗称小状元。
粉壁乍悬龙虎榜，锦标终属鹡鸰原。
青云随步登花塔，红雪飘衣醉杏园。
还有一条遗恨处，不教英俊在吾门。

君不见年年三月千丛媚，紫烂红繁夸胜异。
寻常人戴满头归，醉折狂分不为贵。
枝闲叶尽根空培，人情皆待明年开。
化工自有呼魂术，霜前唤下琼瑶台。
王母亲将金粉傅，麻姑齐借霓裳来。
主人盖是神仙才，不然此物胡为而来哉。
二姬劝酒谁引满，长洲懒吏先举杯。
多感同年与攀折，吟诗欲谢难轻发。
青宫校书方遁迹，代我作歌如锦拆。
他年吾辈功业成，与君共作骑鲸客。

上玄茫昧胡为乎，施设吾道生吾徒。
否多泰少是天意，生有述作死不虚。
圣人忧患方演易，贤者穷愁始著书。
尽令富贵陷逸乐，蠢蠢戢戢如鸡猪。
泯然无物作时瑞，谁识凤皇与驺虞。
经史子集灿今古，粉绘帝道张皇谟。
一言可采即不朽，名姓长与日月俱。
乃知天心厚我辈，穷辱不足形悲吁。
夫君擢秀在江左，国小而逼何区区。
科名始得值兵火，金陵坐见成丘墟。
归朝才得一赞善，黜降重为县大夫。
彰明僻远在蜀道，又遇妖贼攻成都。
徒行抱印入陇氐，乞食夷落何崎岖。
归来朝责作主簿，朱衣暗澹鬓毛疏。
昨朝投我蜀中作，铮然一集如琼琚。
杜甫奔窜吟不辍，庾信悲哀情有余。
我逢圣代自多难，谩夸三入承明庐。
近令编缀小畜集，谪官诗什何纷如。
才名官职不两立，真宰折刻分毫铢。
郎官疏远既未贵，县吏礼数不足拘。
相逢且说文章乐，为君酌酒焚枯鱼。

尽怪吴苏地，琼花冷不销。
时贤临水国，天气似中朝。
密逐江云堕，轻随海吹飘。
影沉松坞乱，片响苇蓬焦。
粉拂龙头舫，缯铺雁齿桥。
煮茶收岁计，宜稻采民谣。
拔笋芽先出，欺梅蕊自凋。
谁言未盈尺，犹称不封条。
郡守齐黄霸，明君迈帝尧。
县官惜歌咏，翻恐笑渔樵。

飘飘粉翅和梅艳，细细香须伴柳丝。

鳌冠三峰碧海宽，云谣初下霭芝兰。
采珠宫里骊龙睡，织锦机中彩凤盘。
药砌苍苔钱作点，粉墙修竹玉为竿。
闲从庄蝶亲凫舄，曾得安期九转丹。

秋日悬光八使来，笙歌十里郡筵开。
六朝草色铺堤路，九日花香泛酒杯。
红袖歌长凝粉黛，紫微诗久蔽尘埃。
贤人此会知无尽，不畏年华似箭催。

洛邑牡丹天下最，西南土沃得春多。
一城奇品推安国，四面名园接月波。
山相著书称上药，翰林弄笔作新歌。
人间朱粉无因学，浪把菱花百遍磨。

更起粉墙高百尺，莫令墙外俗人看。

三月韶妍赏牡丹，更宜疏雨湿阑干。
隔帘催唤陪春设，不道新妆粉未干。

黄罗双幅裹除书，新拜昭容称意无。
真色不劳施粉黛，香闺虚挂十眉图。

昌谷五月稻，平田垂青玑。
遥峦相压叠，颓绿互蔽芾。
竹香满凄寂，粉节涂生卉。
攒虫锼古柳，芳径生红纬。
莺唱子夜歌，瀑悬楚被翡。
昭华寒不粟，贵嫔暑无痱。
桂蕊女几簪，蕙花神娥扉。
碧锦帖花柽，香衾事残贵。
霞𪩘殷嵯峨，烟岚互叆{云气}。
壁月舒窈斗，元云为仿佛。
霠{雨/昕}宛虹带，天空繁星衣。
古桧拏屃赑，水华融觱沸。
销声永薖轴，栖隐耽岑蔚。
请事鸿宝元，至澹味无味。
悲歌激流风，逸响迥秋气。

红树高高出粉墙。

寺本梁瓦棺，地临吴建业。
何人构虚亭，胜概压危堞。
岩扃豁常开，江练静相协。
洪涛虽震腾，迅流终妥帖。
远穷沧溟尽，近与长淮接。
水色古今同，潮声朝暮愶。
中间数洲渚，来往拏桴楫。
摇深鸣榔喧，渡阁孤帆怯。
到此是安澜，游人无病涉。
满槛霁光浮，平林风势猎。
黄昏烟引素，清晓波成褶。
归云闲自飞，列岫平如帖。
秋岸狎鸥鸟，春城噪批颊。
园橘冬垂丹，堤榆夏飞荚。
竹径粉筠坠，松梢饴露浥。
老桧倚轩檐，干劲如雄侠。
野花斗黄紫，格顽若婢妾。
离觞歌柳枝，江人忆桃叶。
往事杳难寻，欲问言成喋。
惟惜建邦都，形胜敌岷邺。
后人奉竺干，创寺据山胁。
邑居正佳丽，栋宇争炜烨。
山游鸑鷟羽，池变炎灰劫。
凤去台遂空，国移人亦慑。
兴衰既代谢，荣悴固相蹑。
幸今明世逢，早蒙湛恩浃。
安堵四民居，饱食千僧馌。
吾侪正闲暇，来游失疲薾。
心朋况遨从，云梯屡登躐。
山川思虑清，风云抱怀惬。
百里见毫厘，万象入眉睫。
南望牛首峰，双阙俨重叠。
却视虎踞基，石城犹岌嶪。
北阜盘虬螭，三山树矛铗。
风流非昔时，事迹看载牒。
开尊忘醉醒，纵论鄙嚅嗫。
念当时值泰，岂叹径未捷。
经纶苟韬藏，鼎饪终调燮。
揽景且留连，无为利名摄。

华堂直北望云烟，劳远勤归此待贤。
下榻喜逢徐稚至，登舟常羡李膺仙。
知君将奉三年最，感旧曾歌一夜怜。
红粉若能留客醉，不辞飞盏共陶然。

绿萼丹跗炫素光，东园先见一枝芳。
凌晨霜点铅胡粉，满槛风飘水麝香。
味入和羹来傅野，声随边角动渔阳。
山亭最好通宵赏，微雪相辉映月廊。

儒雅名公子，风流粉署贤。
精神清比鉴，论议直如弦。
朝已期登俊，天胡不畀年。
永怀三友益，一恸寝门前。

画史纷纷何足数，惠崇晚出吾最许。
旱云六月涨林莽，移我翛然堕洲渚。
黄芦低摧雪翳土，凫雁静立将俦侣。
往时所历今在眼，沙平水澹西江浦。
暮气沈舟暗鱼罟，欹眠呕轧如闻橹。
颇疑道人三昧力，异域山川能断取。
方诸承水调幻药，洒落生绡变寒暑。
金坡巨然山数堵，粉墨空多真漫与。
大梁崔白亦善画，曾见桃花浄初吐。
酒酣弄笔起春风，便恐漂零作红雨。
流鶑探枝婉欲语，蜜蜂掇蕊随翅股。
一时二子皆绝艺，裘马穿羸久羁旅。
华堂岂惜万黄金，苦道今人不如古。

往时濯足潇湘浦，独上九疑寻二女。
苍梧之野烟漠漠，断垅连冈散平楚。
暮年伤心波浪阻，不意画中能更睹。
燕公侍书燕王府，王求一笔终不与。
奏论谳死误当赦，全活至今何可数。
仁人义士埋黄土，祗有粉墨归囊褚。

寒林昏鸦相与还，下有跂石苍孱颜。
曾于古图见仿佛，已怪刀笔非人间。
君家石屏谁为写，古图所传无似者。
鸦飞历乱止且鸣，林叶惨惨风烟生。
高斋日午坐中见，意似落日空上行。
君诗雄盛付君手，云此非人乃天巧。
嗟哉浑沌死，乾坤至，造作万物丑妍巨细各有理。
问此谁主何其精，恢奇谲诡多可喜。
人于其间乃复雕镵刻画出智力，欲与造化追相倾。
拙者婆娑尚欲奋，工者固已穷夸矜。
吾观鬼神独与人意异，虽有至巧无所争。
所以虢山间，埋没此宝千万岁，不为见者惊。
吾又以此知妙伟之作不在百世后，造始乃与元气并。
画工粉墨非不好，岁久剥烂空留名。
能从太古到今日，独此不朽由天成。
世人尚奇轻货力，山珍海怪采掇今欲索。
此屏后出为君得，胡贾欲价著不识。
吾知金帛不足论，当与君诗两相直。

诗行于世先春秋，国风变衰始柏舟。
文辞感激多所忧，律吕尚可谐鸣球。
先王泽竭士已偷，纷纷作者始可羞。
其声与节急以浮，真人当天施再流。
笃生梅公应时求，颂歌文武功业优。
经奇纬丽散九州，众皆少锐老则不。
翁独辛苦不能休，惜无采者人名遒。
贵人怜公青两眸，吹嘘可使高岑楼。
坐令隠约不见收，空能乞钱助饙馏。
疑此有物司诸幽，栖栖孔孟葬鲁邹。
后始卓荦称轲丘，圣贤与命相楯矛。
势欲强达诚无由，诗人况又多穷愁。
李杜亦不为公侯，公窥穷厄以身投。
坎轲坐老当谁尤，吁嗟岂即非善谋。
虎豹虽死皮终留，飘然载丧下阴沟。
粉书轴幅悬无旒，高堂万里哀白头。
东望使我商声讴。

白下有贤宰，能歌如紫芝。
民欺自不忍，县治本无为。
风月谁同赏，江山我亦思。
粉墙侵醉墨，怊怅绿苔滋。

涧水横斜石路深，水源穷处有丛林。
青鸳几世开兰若，黄鹤当年瑞卯金。
败壁数峰连粉墨，凉烟一穗起檀沈。
十年亲友半零落，回首旧游成古今。

溪杏山桃欲占新，高梅放蕊尚娇春。
额黄映日明飞燕，肌粉含风冷太真。
玉笛悲凉吹易散，冰纨生涩画难亲。
争妍喜有君诗在，老我翛然敢效颦。

汉宫娇额半涂黄，粉色凌寒透薄妆。
好借月魂来映烛，恐随春梦去飞扬。
风亭把盏酬孤艳，雪径回舆认暗香。
不为调羹应结子，直须留此占年芳。

溪谷溅溅嫩水通，野田高下绿蒙茸。
和风满树笙簧杂，霁雪兼山粉黛重。
万里有家归尚隔，一廛无地去何从。
伤春故欲西南望，回首荒城已暮锺。

山亭新破一方苔，白帝留花满四隈。
野艳轻明非傅粉，秋光清浅不凭材。
乡穷自作幽人伴，岁晚谁为静女媒。
可笑远公池上客，却因松菊赋归来。

西江望士众长兼，卓荦传家在一男。
壮志异时开史牒，妙龄终日对书龛。
桂堂发策收科选，樱苑颁诗豫宴酣。
大邑援琴聊试可，小州怀绂果才堪。
分台拜职荣先入，抗疏辞恩耻横覃。
劲操比松寒不挠，忠言如药苦非甘。
龙鳞直为当官触，虎穴宁关射利探。
朱毂兽头终协梦，粉闱鸡舌更须含。
均输北转荆门鹢，劝课西临蜀市蚕。
期信有儿迎郭伋，食贫无地乞羊昙。
櫜垂铃栈驼鸣{囗曷}，节拥棠郊虎视眈。
归见广墀瞻斧藻，对扬初服改朱蓝。
进班华省财方阜，出按穷边虏稍戡。
帝命贾琮当冀北，民歌姬奭次周南。
投壶飨客鱼无乙，伐鼓搜兵马有驔。
鲸鬣掀红旗杳杳，虬髯咤黑纛𩭹𩭹。
威加诸部风霜肃，惠浸连营雨露涵。
大斗时时能剧饮，轻裘往往祇清谈。
乾龙已应天飞五，晋马徐观昼接三。
道在君臣方自合，德侔卿长亦谁惭。
便蕃肯较平生宠，放旷皆知雅性妉。
委佩去辞廷殖殖，扬舲来得府潭潭。
一尊客语从容尽，千里人情委曲谙。
岂但搢绅称召杜，故多扶杖祝彭聃。
幕中俊乂闲刀笔，帐下骁雄冷剑镡。
楚地怪须留汲黯，萧规疑欲付曹参。
从来贵势公何慕，自是贤名上所贪。
未信逸身今以老，且当忧国每如惔。
论心邂逅胶投漆，搔首低徊雪满簪。
镇抚未惊移岁月，追攀曾许赏烟岚。
余欢遽隔新亭饯，宿惠难忘旧馆骖。
卷曲尚谁知散栎，峥嵘空此咏枯楠。

翅轻于粉薄于缯，长被花牵不自胜。
若信庄周尚非我，岂能投死为韩凭。

前旌一幅粉书名，行路知君亦涕零。
遂失词人空甫里，谩留悲鹤老华亭。
主张寿禄无三甲，收拾文章有六丁。
归处仙龛终不远，新坟东见海山青。

永寿开新邑，长沙返旧茔。
金葩冷钿轴，粉字暗铭旌。
薤久露难湿，兰余风尚清。
庆锺知有在，令子合升卿。

虞美人，态浓意远淑且真。
同辇随君侍君侧，六宫粉黛无颜色。
楚歌四面起，形势反苍黄。
夜闻马嘶晓无迹，蛾眉萧飒如秋霜。
汉家离宫三十六，缓歌慢舞凝丝竹。
人间举眼尽堪悲，独在阴崖结茅屋。
美人为黄土，草木皆含愁。
红房紫莟处处有，听曲低昂如有求。
青天漫漫覆长路，今人犁田昔人墓。
虞兮虞兮奈若何，不见玉颜空死处。

五月秘府始曝书，一日江君来约予。
世间虽有古画笔，可往共观临石渠。
我时冒热跨马去，开厨发匣鸣鏁鱼。
羲献墨迹十一卷，水玉作轴排疏疏。
最奇小楷乐毅论，永和题尾付官奴。
又有四山绝品画，戴嵩吴牛望青芜。
李成寒林树半枯，黄筌工妙白兔图。
不知名姓貌人物，二公对奕旁观俱。
黄金错镂为投壶，粉幛复画一病夫。
后有女子执巾裾，床前红毯平火炉。
床上二姝展氍毹，绕床屏风山有无。
堂上列画三重铺，此幅巧甚意思殊。
孰真孰假丹青摹，世事若此还可吁。

年来恼乱探花人，裂尽陶公漉酒巾。
傅粉早工欺白雪，施朱更欲媚阳春。
衣冠未怪多侪俗，花木无情亦丧真。
他日和羹何所赖，纷纷行见满前尘。

腊雪欺梅飘玉尘，早梅斗巧雪中春。
更无俗艳能相杂，惟有清香可辨真。
姑射仙人冰作体，秦家公主粉为身。
素娥已自称佳丽，更作广寒宫里人。

清香无物敌，粉叶自成围。
白玉珑璁髻，珍珠缨络衣。

粉蓓团梢相并开，醉中走马探花回。
春衫不惜露痕污，直入闹花深处来。

冰骨清疏绿玉君，连环高节粉花纹。
截来好作仙翁帚，独倚扶桑扫白云。

雕轩画室吴僧居，花草禽鱼屏面集。
岂如萧爽大士堂，雪山数尺平头立。
满斋虚白已自生，隔坐纷华不容入。
霜毫一扫都无痕，独有淋漓粉光湿。
好丹世上空纭纭，趣与师同百无十。
常时吟客惟我来，共爱此屏微静翕。
目睛难驻手试扪，指下琉璃无寸涩。
愿乘醉笔留几行，为写高僧白云什。

郡狱乏掾属，君才盛府依。
犴牢烦暂掌，鸾枳复卑飞。
尽室轻装去，新吟满箧归。
风流伤别处，粉泪洒红衣。

墙边几树玉参差，照眼幽花冷自宜。
香阵晚交风破蕊，粉花朝湿雪融枝。
故人消息从谁寄，造物生成似我迟。
且慰蹉跎尽诗兴，江楼闲笛不须吹。

子猷雅爱此君深，清白传家直至今。
有似致身怜劲节，更应待物并虚心。
闲来点笔书新粉，醉后移床傍细阴。
分到渭川青玉种，严公宅里许同吟。

重城雉堞粉相围，乱片情多故点衣。
浩荡关河无表里，微茫草树有光辉。
冷侵容鬓双蓬短，急伴年华一箭飞。
却忆水曹诗句好，群鸦接翅傍昏归。

环台雪后从公登，四顾乾坤表里明。
粉水半消池日薄，玉枝相戛竹风清。
园林洒落人间世，樽酒逍遥物外情。
写景不须搜画笔，诗参化匠自天成。

雪中气象但漫漫，雪后乾坤净好看。
零落瑶林晴照里，参差银阙暮云端。
疑开粉墨图新就，犹洒楼台笔未干。
万井都人蒙煦育，恩深不觉夜来寒。

朔雪飞花趁岁阴，喜看不觉酒杯深。
应时自合苍生望，泽物真同上相心。
未怕春风融粉水，恍疑江国见梅林。
西山一夜千层白，那复能留寸碧岑。

绀园几顷白云英，似觉漫天玉气腾。
句引春风香阵阵，侵凌夜月粉层层。
时间冷艳尤难识，世上妖葩各有朋。
每岁旋来张翠帐，芳庭同赏忆吴僧。

脱去尘官一屣轻，十年世网羡冥冥。
幽花笑晚新诗就，好鸟啼春宿酒醒。
辞客醉题红粉壁，相君高宴绿阴亭。
邺人应怪三台畔，今夜光联处士星。

北望宫墙树万年，九霄云退湛秋泉。
坐间星斗悬吟次，梦里江湖在目前。
月缓粉闱添皓色，更长红烛灭青烟。
中郎心计元无敌，更向风骚擅将权。

京尘滚滚日眯眼，心豁郊原初雪晴。
幽禽忽傍粉树语，瘦马时踏琼田行。
高吟浩荡真吾事，薄宦飘飖愧此生。
却羡老农相顾喜，土膏乘润说春耕。

瑶林纷有蕊，玉海浩无津。
盖地都藏险，漫天不露垠。
片轻消凿落，光冷夺纯钧。
贺笏庭前客，欢杯陇上民。
清辉交夜月，妙曲次阳春。
兔苑谁传简，蚕崖自比银。
香沈宵𦶟麝，烟湿昼炊薪。
履没平三径，窗明断一尘。
乘时飞更急，带晚赏逾珍。
酒合斟琼液，巾宜顶白纶。
分形虽各值，洒润要皆均。
渗野今丰魏，飘筵昔瑞秦。
禽疑越贡雉，兽讶晋祥麟。
巧到枯株木，偏宜劲节筠。
寒林图似展，粉笔埽初匀。
尝爱漆园吏，寓言姑射神。
如公诗具美，揣物意尤亲。
久作依刘客，难追访戴人。
幕中赓绝唱，席右愧嘉宾。
不独调元手，风骚敌孟醇。

晓白乾坤静，寒消气候侵。
麦滋堆垅疾，花没聚枝深。
浩荡中春尾，昭苏庶汇清。
函关双粉蝶，绣岭一瑶林。
鹤冷惊幽梦，鶑愁閟好音。
拂衣轻点缀，落酒旋浮沉。
门拥藏高卧，窗明照独吟。
飘时穿箔罅，积处值楼阴。
南客增萧索，东风助浸淫。
年来交态浅，乘兴欲谁寻。

粉箨迎霜嫩更匀，中厨未有许尝新。
明朝便好供佳客，只恨杯羹欠紫莼。

梁山屏西南，汉水相萦带。
古惟千骑居，今亦一都会。
守邦多伟人，按节森大旆。
治声我家贫，能事斯亭最。
苍峰上盘云，清川近泻濑。
隅分地俱胜，鼎构势争大。
扶危新栋梁，增旧加粉绘。
功成人不劳，事得文无害。
长涂拥行辀，高宴罗羽盖。
开筵揽锦绣，劝客喧竽籁。
陪游惭望回，请赋嗟自郐。
安得凌风翰，径厉褒斜外。

梵天银界谈非想，仙府瑶台恨隔尘。
何事同云移绝境，不知高宴即良因。
林芳散漫装珠蕊，粉面光辉照玉人。
别举一樽邀老伴，迎春送腊祇三旬。

真赏非俗嗜，雅游知胜缘。
百身化前佛，方丈纳诸天。
工以智自表，名由高益传。
吴生擅粉绘，杨氏妙钧埏。
能事古未尽，希声今亦然。
伻图观肖像，抚{弓勺}置鸣弦。
理会均闻见，神交遗后先。
衣冠若对面，山水欲忘年。
子墨台中妙，仙翁树下贤。
新诗俱绝唱，尘土更余妍。

中郎石经天下传，江翁说诗当世贤。
南昌子真亦禄仕，读书养性希神仙。
雄豪相遇古莫及，所至衣冠争愿焉。
贵公子孙谁是胜，广平家书盈万千。
当时交友皆父行，贾生论议欺老先。
开门迎客车结辙，而此三士相周旋。
牙签插架尘土绝，宝轴出囊瑶玉联。
前秦篆籀颇磨灭，中世粉墨仍新鲜。
咨嗟古人不可见，但觉能者心意专。
知音自昔贵一遇，千岁相望犹比肩。
况有清诗纪实事，豪壮入耳如哀弦。
鄙夫观书识难字，古文愈野心谓然。
要当乘兴过君所，刮膜一使头风痊。

飞卿昔号温锺夔，思道通俛还魁肥。
江淹善啖笔五色，庾信能文腰十围。
只知外貌乏粉泽，谁料满腹填珠玑。
相逢把酒洛阳社，不管淋漓身上衣。

大方无外，大圆无内。
无内无外，圣凡普会。
瓦砾生光，须弥粉碎。
无量法门，百千三昧。

深深尽陌倚朱门，腮粉轻红湿泪痕。
寂寞绣屏人未见，杏花疏雨立黄昏。

谁能一日三梳头，撮得根牢髻便休。
大抵是他肌骨好，不施红粉也风流。

予生三十愚且蠢，乐善自许人难双。
前年杞城拜夫子，似处幽蔀逢明釭。
交情期与道义久，第愧蚁蛭临崆{山凶}。
兵厨得酒不自饮，携挈过我盈尊缸。
追游颇纵山水乐，凉风皓月临溪矼。
长歌高啸助清景，彻曙未肯回艂艭。
别来节物皆一换，秋风憀栗陵疏窗。
韩庵幽莲堕红粉，崔榭密竹森云幢。
过从往往臻静默，兀坐终日如枯憙。
得君新诗成杼轴，目未穷纸心先降。
指摘万象无不到，发虑百中如甘逄。
搜情引思勉欲和，畎溜岂合追湍泷。
念君怀道滞山邑，谁者肉食居高庞。
方今明圣缔堂构，采拔材干恢鸿厖。
长松偃蹇卧涧谷，梓匠谁与来扶扛。
入登明堂柱九室，气象凛凛尊家邦。
复使天下贵儒术，颂声千载长铮淙。

此都豪丽岁仍丰，此夕都人凯乐中。
车马笙箫千里至，楼台灯火九衢通。
香舆轧轧凌风驶，粉袂翩翩照地红。
病守行春真莫强，更堪攀倚少年丛。

粉面娇环红绣裙，主翁独遣劝佳宾。
它时金谷重相遇，还许尊前问故人。

萧萧狱曹掾，有堂名范公。
岁月益已久，父老传清风。
维时狴牢下，枉直情毕通。
太守异趣舍，挺然不回从。
事事争救之，粉屏记其终。
殆公三年归，字满无所容。
官小俸禄薄，家居率穷空。
卖马以自给，徒行气弥充。
后公在朝廷，搢绅伏其忠。
三黜坐正谏，流离成老翁。
我欲绘公像，置祠狱官中。
公名塞天壤，文字未易工。
不若揭以榜，因之晓愚蒙。
后来仰高山，相与传无穷。

独树已难有，双株岂易培。
东风三月后，浓艳一时开。
种是鸳鸯骨，根非玳瑁胎。
英英万千数，滴滴四三枚。
恐淡添猩血，矜香弃麝煤。
鲛绡翡翠眼，宝钿珊瑚杯。
绛节朝真去，丹砂驻貌回。
童妆两株色，花格一仙才。
自得骖鸾侣，何烦跨凤台。
明珠留汉水，碧洞寄天台。
对举霓裳步，高铺绣被堆。
超如御烟雾，势欲摆尘埃。
冶艳皆泥滓，卑枝亦草莱。
好临湘水照，莫近宋家栽。
汉殿昭阳宠，唐家学士才。
浴终兰液溅，帖就茜罗裁。
惜粉轻匀面，偷霞试点腮。
急窥鸾鉴了，齐报玉人来。
不是沾红雪，仍非污落梅。
啼痕才仿佛，伫立各徘徊。
真态有如此，深情安在哉。
歌阑都不语，舞困可堪推。
淡若疑相犯，烘然笑自媒。
画眉郎忽误，挟弹客应猜。
洒绛谁先戏，挥朱亦共陪。
差肩奉青帝，联袂踏苍苔。
好被金钱掷，宜兼玉箸催。
罗巾如可试，瑶枕谩为灰。
供帐朝还暮，买春琼与瑰。
一枝怀旧物，百醮费新醅。
目断秦山远，心分荆渚隈。
柔姿谁是偶，温德汝为魁。
绰绰闺房秀，匆匆风雨摧。
离歌连理曲，送酒合欢杯。
坠脸殷金谷，冤情怨马嵬。
烟波水东去，歧路日西颓。
遗恨传芳草，余阴伴绿槐。
香魂如未散，相吊复相哀。

有人自折四般花，手中四色成云霞。
瑶瓶贮酒白如沙，呼童急送野人家。
一般花是水林檎，白处偷红红不匀。
笑脸易残留恨色，浅妆难就带啼痕。
无夫少妇善居寡，以礼自防容不冶。
君看盈盈闪色桃，酒红睡起未全消。
意待倾城又倾国，花中偷得两般色。
深色桃花将奈何，猩猩血染春衫罗。
欲成鸾凤吹箫急，借涂铅粉施朱多。
却是梨花白为胜，四色花中容最正。
若与梅花相并时，花叶花柯较麤硬。
为花倾出瑶瓶酒，香泉急溜蚍蜉走。
两手各擎花一枝，深闪桃花将与谁。
主人醉起欲骑马，自插乌纱带取归。

若论君颜色，琼瑶未足珍。
花中谁作偶，物外独先春。
有艳皆归朴，无妖可媚人。
江南看已厌，洛浦种还新。
日晚巫山雨，墙低宋玉邻。
施朱其已伪，傅粉亦非真。
堪把歌诗赠，何辞唱和频。
君篇为第一，便可献枫宸。

一谢芳菲更不还，谁何娇步独盘桓。
虽于物态为难有，却是时情总易阑。
日晒香肌难避暑，雪濡粉面亦禁寒。
等闲莫使人知处，长与诗家醉后看。

金谷栽培异，春皇养育殊。
一枝轻耸翠，双萼密承朱。
根是鸳鸯化，生来姊妹俱。
同行虽有伴，并寝总无夫。
共鉴匀妆脸，偷霞点绛肤。
东邻与西子，谢女共罗敷。
解佩还曾否，为云总解无。
情深难独步，力弱易相扶。
卓氏弥伤寡，长门愈恨孤。
鬬夸红粉面，齐著绣罗襦。
尽好藏金屋，谁堪作舞姝。
郎须待刘阮，家想住秦吴。
翠幕浑遮步，雕阑并向隅。
黄金难买笑，为尔倒金壶。

已写共姜誓，仍题督护歌。
更无脂粉污，唯有泪痕多。

盛夏众芳息，景物殊寂寥。
庭前有百合，颖然学春娇。
数枝己耸茂，百朵尤富饶。
拥蔽因巨叶，纷数假长条。
吐秀偏得地，争妍欲干霄。
素粉间璎珞，轻黄染琼瑶。
静若宝幢植，动如鸣佩摇。
尽向杲日丽，不畏炎风飘。
太守雅好事，得之诧朋僚。
绮思入新句，彩图上轻绡。
众目遂赏玩，英华不虚凋。
此物既异常，论议有以招。
人情爱恶间，轻重何以辽。
或谓花之祥，或讥草木妖。
嗟予岂博物，智虑随日消。
欲穷造化理，茫昧增无聊。
疑此亦偶然，发之自根苗。
莫议妖与祥，为公续长谣。

池馆连云昼掩扉，晴烟冉冉日晖晖。
黄鹂映叶不肯去，翠鸟得鱼还自飞。
禾秀天田葱犗卧，花开仙苑粉墙围。
白莲径里归来晚，风送余香欲染衣。

一盘花卉鬭工夫，孰谓真酥胜假酥。
白石萌芽生玉种，寒林枝干守丹炉。
缕金滴粉休随俗，翦彩黏膏近守株。
翻忆岭头梅带雪，使归曾得信音无。

碧桃红杏神仙府，粉壁朱门将相家。

珍果繁西园，登盘得朱李。
白雪凋春花，缥丸结夏子。
肉理浆包寒，肤衣粉凝紫。
细碎轻菱芡，甘软异瓜柿。
不须论投报，聊复冰寒水。
伯阳指仙宗，房陵诧遗美。
钻核乃独善，王氏亦已鄙。
味苦吾所幸，道旁岂云耻。
君看齐物人，无用乃天理。

一盂僧粥三鸣鸡，渐望天角生晴曦。
积阴凝霭不得肆，荡滉破散争纷披。
清明物象各有职，如再开辟平艰危。
游人襟韵廓以喜，晓指后洞都忘疲。
小楚亭北望明灭，宛宛一径微如丝。
问云般舟道场路，从此亭背无险巇。
寺久荒寂无足往，念有子厚弥陀碑。
独趋一里转岩腹，剥粉败赤逢门楣。
村童门关语嘲哳，似云乞米僧未归。
亭亭故碑立青玉，覆以老屋疏且攲。
常嗟古人不可见，尚喜书法存于斯。
世言书字出心画，体制类彼人所为。
子厚少年颇疏隽，字合飘逸狂不羁。
胡为气质反端厚，至今观者多有疑。
或云彼以窜逐久，气志软熟非前时。
又云高才尚薄世，故独立法无所师。
吾嗟世俗日无理，好恶不正论苦畀。
臆决万事岂独此，此书何愧人不知。
碑阴三百四十字，疏瘦劲丽何精奇。
九十三人姓名具，陈缵宝历元年题。
云此柳书一碑者，元和三年刊厥辞。
至是二月始建立，都其事者杨与倪。
尘蒙壁碍世未见，自我访寻初爱之。
嗟物晦显似有数，恨不从事毡与槌。
巉岩西山邃无数，行及二寺方晨炊。
东南谿磴斗孤绝，下及平壑如悬梯。
南朝佛子谓慧海，卜庵于此存遗基。
鬼神馈食以车运，石崖辙迹如在泥。
智不足以尽万物，敢决真伪论是非。
老僧夜语亦有理，明发策杖犹迟迟。

几年南楚听哀猿，自昔江湖忆帝阍。
粉骨何禆天下事，赐环难报圣君恩。
余光久记仁人里，引重仍惭长者言。
安得新官来棹速，更随春色到乡园。

故人江驿寄瑶华，紫玉枝头散嫩霞。
日暗露桃春尚浅，醉余收面粉难遮。
绿溪地静东风遇，雕槛香寒晓月斜。
水满琉璃聊自喜，不堪尘眼只空花。

萧疏仙梗擢芳华，巧刻圆琼傅淡霞。
素质本非桃杏质，酡颜聊避雪霜遮。
香含暮雨栏边散，艳倚春风鬓上斜。
闻说樽前偏属党，青黄朱粉更无花。

仙圃瑶林冠物华，靓英明媚洗晴霞。
醉装却费胭脂晕，纨扇应烦绛粉遮。
天上念奴春睡足，风前飞燕舞容斜。
后房宜劝歌声小，惜爱今年第一花。

西堂昔时冷萧条，使君名高堂为高。
流虹碎□勤镌雕，粉黛翕倏随挥毫。
太守浩燕觞九牢，门前过客罗百艘。
檐褕晔晔烂亭皋，切云危冠控豪曹。
秋鹤霜毛飞锦袍，六鹊曳地横金腰。
轻罗韬烟媚中宵，缓歌阁舞萦云髾。
赵人手提千牛刀，目视大犗如鸿毛。
太守巨笔驱波涛，指画风云惨动摇。
佩牛带犊如销膏，区区古人无是超。
吴秔如脂敢百筲，连车折轴弃道交。
釜区争先走名豪，旋鲈掣酒飞千舠。
杜伯称觥酾醲醪，翳翳禾黍藏笙箫。
太守浩燕乐岁饶，岂徒割烹盈大庖。

久次含香厌粉闱，恳求茂苑得州麾。
却寻旧日池台胜，犹忆当年几杖随。
入里下车修敬日，过家上冢致哀时。
应怜二弟犹羁绊，万里边沙远帅熙。

摇辉蘸影弄姿媚，粉黛醉倒无人扶。

令君架亭乐荒幽，得地适与万景投。
亭成虽名为众乐，地僻无客谁与游。
讼休民去吏随散，独有文字与令留。
把书开阖坐自笑，回视令职忘卑陬。
昔闻酒贱喜易醉，今说鱼美予何忧。
弹琴有声尚近俗，要解弦绝以意求。
况持髙怀屈下邑，志气略与彭泽侔。
身婴民忧手持版，心爱山水寜非偷。
景好不见但闻说，使我耳目私相仇。
亭前行迹不破草，亭下野鸟常喧啾。
山云朝嘘翠𪩘出，海月夜下清溪浮。
春花夏荫已有爱，况使风雪回冬秋。
惜予不得与快意，共上岑崒望九州。
黄山闻好眼未识，梦想欲到迷无由。
图传粉墨固未好，愿假壮笔一揽收。
果逢来篇骋雄胜，若执造化穷凋锼。
一时文工岂不伟，千里寄我何以酬。
耳昏俗语久欲洗，为我一谢山前流。

以谏得罪者为谁，四海多作唐介诗。
俗儿口狭文字碎，欲状介事语反卑。
嗟嗟我亦介之徒，此恨不助掀目眉。
三更灯死百虑息，四睫不交双目眵。
推枕起坐壮介节，以手扪臆为介思。
信乎介亦壮男子，直能金铁其肝脾。
雷霆之怒万钧重，人主之威犹过之。
一语所犯百死在，要领可断族可夷。
堂堂介也人之难，不畏所畏将所持。
捧书入奏伏文陛，身视赴死如食饴。
面折庭诤语论险，直舌铁硬坚不移。
天子怒叱大臣语，众笏交抵侔戈挥。
如何面笑目不瞬，气不略詟颜怡怡。
即日议下得远斥，中使临遣监妻儿。
奈何左右口吻毒，只有死请无还辞。
然今天子甚明圣，虽暂盛怒终复归。
呜呼能对治乱鉴，介也能抆其瑕疵。
语曰五谏吾从讽，仲尼逮有激而为。
后世巽懦禄位徒，缘此粉饰尸素非。
必也事有不得已，宜乎讫死争不回。
伟哉介也已不朽，日月为字天为碑。
寄语琐琐媒孽子，介纵蹈死吾何悲。

彼雪晚何淫，乘时横此临。
必将滋及物，自合大为霖。
也道春来好，何余腊后阴。
冬冥诚不道，苍帝亦何心。
俗口夸同粉，愚观谓似琳。
独于平处薄，不似险中深。
逆吹争为力，凌寒苦助侵。
落疑天未悟，压恐地难任。
蛰户开重墐，冰鱼上复沉。
欲开花谩妒，垂死草奚禁。
短韵徒堪叹，凭君附入琴。

尽继祖风流，其如髩未秋。
石渠陈表让，山郡折资求。
舜禹城分界，神仙岳映楼。
淫祠随处毁，学校逐乡修。
密疏多亲写，狂诗少自收。
通宵营有乐，度岁狱无囚。
酒席围红粉，盐池照碧油。
药同方士炼，壶共野僧投。
瓦砾今徒献，琼瑶旧未酬。
几多怀抱事，欲去复迟留。

旧友敦诗将，边城辟去初。
坐筹销剑戟，行李减琴书。
虏帐应先遁，屯田想未锄。
萧关迎有骑，瀚海食无鱼。
家道宁思虑，军容计惨舒。
唱筹戎幕静，登眺戍楼虚。
马饮沙河阔，蝉鸣陇树疏。
伫看归阙日，官向粉闱除。

堪赏东君造化奇，装成蝴蝶满纤枝。
粉融轻翅攒花蕊，疑是寻芳未去时。

春至又春暮，闲心成古心。
花光随雨薄，草色共烟深。
粉蝶稀狂影，黄鹂送好音。
余芳留不得，还共夕阳沉。

混茫丕变造西阡，物象熙熙被一川。
易觉锦城销白日，难歌蜀道上青天。
云敷牧野耕桑雨，柳拂旗亭市井烟。
院锁玉溪留好景，坊题金马促繁弦。
风流铺席堆红豆，潇洒门庭映碧鲜。
表状屡言同颖穗，敕书频奖并生莲。
旋科杞树炊香稻，剩种豌巢沃晚田。
仁宅不隳由政立，议闱无取任情迁。
民知礼逊蚕丛后，俗尚奢华邃古先。
绕郭波涛来浩浩，归朝岐路去绵绵。
乍回黑水将成道，潜到青羊恐遇仙。
靓女各攻翻样绣，袪商兼制砑绫笺。
垆边泛蚁张裙幄，江上鸣鼍簇泪船。
石笋崚嶒衙对峙，琴台恢阔寺相连。
群葩艳里珍禽语，百草香中瑞兽眠。
喜处必臻尤伫望，胜游争倦更迁延。
早荷叶底蹲鸱伏，棕树梢头乱蝶穿。
鹾发牢盆浑弃卤，铁资圜法免鉟铅。
丰饶物态宁殊越，美丽姝姬酷类燕。
西海号雄彰传纪，南康辞健积铭镌。
良工手技高容学，妙隠丹方秘不传。
倚剑灵关凌绝顶，梦刀孤垒削危巅。
金华巷陌遗三品，石镜伽蓝露一拳。
信落荆州随鼓枻，检颁芝阙听摇鞭。
若量内地寒暄异，且在遐陬水陆全。
渝舞旧云传乐府，巴谈谁曰系言诠。
九苞绾就佳人髻，三闹装成子弟鞯。
欲辨坤维寻地理，才临益部认郊癦。
文翁室暗封苔藓，葛亮祠荒享豆笾。
货出军储推赈济，转行交子颂轻便。
气蒸蒟蒻根须润，日罩楩柟树影圆。
药市风光虫蛰外，花潭遨乐鵙鸣前。
聚源待拟求凫氏，贮怨那能雪杜鹃。
藂植森荣还蓊蔚，夹流湍迅迥潺湲。
鲜明机杼知无算，细碎锥刀不啻千。
合伴鸦鬟齐窈窕，对陪霓袖竞翩翾。
五门冷映岷峨雪，千里爰疏灌堋泉。
茂盛八纮宜得最，膏腴十道比俱偏。
袁滋不到生无分，段相重来宿有缘。
款召相如登兔苑，骤迁太白步花砖。
葳蕤草木时为瑞，奇秀江山代产贤。
晓后细风红灼灼，夜中微雨碧芊芊。
锦亭焰烛明欹障，绣阁香球暖熨毡。
宝塔徘徊停隼旟，观街杂沓拥辎𫐌。
酴醾引架家家郁，踯躅攀条处处妍。
重爱鲁儒提德柄，威降曹将董戎旃。
欢谣少负賨人勇，长讲多经楚客禅。
似簇绮罗偏焕燿，如流车马倍喧阗。
搘机显绰名堪录，题柱芬芳事莫捐。
李特锋铓徒恃险，张仪规划自持颠。
鹰扬事业成悠久，乌合奸雄败转旋。
漫向鼎分澄霸道，却当龟化验都鄽。
强贪楚灭悲倾辙，广洽尧询喜慕膻。
侧弁猖狂抛玉斝，归鞍酩酊坠金钿。
氛埃屏息云常覆，稼穑繁滋泽靡愆。
睿圣宵衣垂迺眷，贵臣驰驲每传宣。
石牛迈路加歆飨，江渎隆区助洁蠲。
避暑亭台珍簟设，纵闲池沼钓丝牵。
遮蛮带砺长能固，捍蜀金汤远益坚。
何武甲科曾继踵，严遵卜兆罕差肩。
雠书竞印诸家集，博识咸修百氏笺。
纸碓暮春临岸浒，水樽春注截河壖。
华严像阁凉堪爱，浄众松溪僻可怜。
学射崔嵬横罨霭，放生宽广媚漪涟。
藓庭嫩笋青𥮾𥮾，风槛新荷绿扇扇。
守戍貔貅千万骑，采葑簪笏两三员。
清江泻势方流巽，大面盘形正压干。
电扫谷风藏虎啸，雷瞋宫树洒龙涎。
郃占逖应星舒彩，栾噀端聆火扑燃。
令范式驱民缺缺，咨谋畴倚道平平。
性寒甘蔗猱偷啮，体腻芭蕉蠹莫沿。
志读备兴重掩卷，史看唐幸嫩终篇。
雕盘姹女呈酥作，水巷痴童飏纸鸢。
初下鹿头迷鄠杜，暂来犀浦误伊瀍。
变秦言语生皆会，恋土情怀死不悛。
结厦斧斤宗简易，入神丹雘励精专。
柳堤夜月珠帘卷，花市春风绣幕褰。
十县版图分户籍，一城牌肆系民编。
受辛滋味饶姜蒜，剧馔盘餐足鲔鳣。
月季冒霜秋肯挫，荔枝冲瘴夏宜然。
几番藂箐鸣虚籁，是个园林噪懒蝉。
蠢动乘时先养育，菁英届候别陶甄。
地丁叶嫩和岚采，天蓼芽新入粉煎。
平代启闱闻继岌，监军凭轼见刘焉。
蕙兰馥裛幽蹊畔，菱芡交铺曲岛边。
绘网晚晴夸蹴踘，画绳寒食戏秋千。
氤氲紫雾蒙都邑，缥缈彤霞聚偓佺。
螭伏自然销剑戟，蝼翻几度起戈鋋。
宦游止叹音尘阙，乡饮何惊岁月遄。
灵寿桃枝奇共结，金砂银铄贵相联。
埋轮昔按均输命，叱驭今分太守权。
徒为行春飞皂盖，讵能许国报青钱。
政经旋考尤多僻，民瘼深求尚未痊。
虽愧袴襦非叔度，且期毫墨有冯涓。
僶遵廉察思从训，克谨操修敢好畋。
南市醉过攒帜队，西楼欢坐列琼筵。
烦嚣谨畏伤淳厚，慧黠周防近巧谝。
重禄省心宜致寇，薄材庄貌若临渊。
扶危颇异巢居幕，劝善还同矢在弦。
叨莅一麾康远俗，等闲光景又三年。

香歇环沉无限猜，春阴浓淡画帘开。
有时盘马看犹懒，尽日投壶笑未回。
蝶怨岂能重傅粉，雉娇疑待更求媒。
啼妆不治金翘暗，肠断温郎玉照台。

蜜房初满石榴红，秋意先侵玉井桐。
薤簟自凭南郭几，縠巾犹卧北窗风。
云迷候雁辞遥塞，露湿飞萤起暗丛。
病已不须传七发，粉笺香墨寄诗筒。

方瞳玄鬓粉闱郎，绛阙斋心奉紫皇。
征士高怀云在岭，骚人秋思水周堂。
闲园露草开三迳，灵宇华灯烛九光。
知有美田堪种玉，几时春渚逐归艎。

粉署为郎鬓雪侵，酒酣风驶惜分襟。
云迷水馆春旗润，树绕山城暝角深。
下担挂钩传密意，渡江桃叶听遗音。
孤鶑啼罢芳心歇，倦翼因君忆故林。

刘伶醉夜梅花地，海客仙槎粉水天。

已回邻面三年粉，又结寒丝几茧冰。

二月将临尾，群阴久退潜。
只知桃李艶，何复雪霜嫌。
密霰仍先集，飘霙忽散霑。
帯风成料峭，和雨作廉纤。
江汉初弥望，珠玑亦间兼。
片痕才著瓦，斜势渐穿帘。
鸟化辽城鹤，途铺越女缣。
落英时鬭舞，飞絮或同黏。
直把琼瑶比，谁疑鹄鹭挦。
透肌锥共利，洒面刅争铦。
寒怯开闱赏，光凝伴月觇。
价增樵市炭，兴入酒家帘。
驻足银妆履，昂头玉裹髯。
如何欺煦律，重复困穷阎。
薪乏经朝备，衣因恃暖拈。
撷芳游女恨，忧岁老农占。
惜竹频敲叶，愁花旋覆苫。
失权悲太皥，助虐有飞廉。
骤降初疑勇，旋消亦讶谦。
朔云虽借便，水后可无厌。
纵任阴灵巧，难令木气殱。
寒威徒自奋，春气亦时添。
积势方平垅，澌流已坠檐。
暗空犹沓沓，近地即占占。
远水难遮面，髙峰不裹尖。
著墙聊画粉，盖地岂成盐。
纨扇惊尘曀，昆岗认火炎。
端来荐融释，空复助洳渐。
积润终滋嫩，惊雷亦震淹。
东君莫惆怅，杲日待重瞻。

仙人绀髪粉红腮，近自武陵源上来。
不比常花羞晚发，故将春色待秋开。
存留金蘂天偏与，漏泄春香众始猜。
兼得佳名共坚节，晓霜还独对楼台。

粉蝶非仙骨，随风过苑墙。
穿花不敢采，应怯内家香。

使君中和堂，六月无炎溽。
随呼众宾集，一笑清风足。
复为曲水饮，石面涌寒渌。
持杯襟袂凉，酒出金鲸腹。
旌旗登凤皇，羽翼在林麓。
半空老崖断，千载灵药伏。
松杉各雄枝，螭蜃傍奔逐。
古韵岂尘世，遐瞻有天目。
霸国荒故坛，墠社移新屋。
霞标起山近，潮势卷江速。
物外得长凉，樽前寻往躅。
有客告将行，迟留待珠玉。
欣然点鼠须，万象归一幅。
终篇灿灿动，满座琅琅读。
此时天乐奏，到夜山鬼哭。
和之惭岂敢，来者信难续。
粉壁鉴相射，香媒尘不触。
醉归扫双堵，字字照岩谷。
星辰众所仰，富贵公岂欲。
一言换凡骨，芝术谁能服。

堂上歌声想遏云，玉人休整碧纱裙。
妆残粉落胭脂晕，饮剧杯深琥珀纹。
簪屣定知高楚客，笑谈应好却秦军。
莫辞上马玉山倒，已是迟留至夜分。

当年一弃会稽侯，大墓烟芜锁别愁。
惆怅不逢郎衣锦，至今粉骨尚含羞。

有子任清时，夫人新拂衣。
人生到此乐，天数奈相违。
壸肃风规在，奁闲粉泽微。
云愁寒垄暮，何处是魂归。

郊原霁后晚寒清，残雪笼山望处明。
尽道凝留因地冷，当知粉饰藉天成。
昆冈玉聚微云敛，沧海潮横返照清。
解赋属谁诗格老，贤侯登覧在层城。

匿疵真有德，值物不偏恩。
细或穿幽隙，悠然被广原。
皑皑均旦暮，浩浩壹乾坤。
凛冽添寒气，苍茫返混元。
鹄鸥潜失影，狐貉暗忘魂。
竹重风旌袅，池凝晓鉴昏。
飞毫玉兔脱，蟠径素龙蜿。
陵弱侵庭柳，埋青抑砌萱。
屑琼谁措手，炼粉若为盆。
当迥墙头积，回飚瓦口喷。
群飞停啅噪，万丑掩瘢痕。
穷巷情方惮，豪堂势自温。
萧条孤驿路，冷落古祠阍。
乱辙分明印，双鸱仿佛蹲。
何时飘絮定，着处白云屯。
酒榼倾浮螘，吟笺染戏鸳。
妙才窥赋象，佳兴袭游园。
冰鉴清相照，瑶枝俯可扪。
剡舟那遽载，郢唱且重翻。
啖啮深怜武，栖迟酷爱袁。
韩诗高孰抗，谢赋久仍存。
肃肃东方骑，优优北海樽。
危楼登郡堞，远目瞰江村。
摛藻逾梁苑，申严过棘门。
雄辞端獬豸，险句崪昆仑。
缀韵金声恊，挥毫墨电奔。
丰年见先兆，沴气已横吞。
氛霭销中夜，球琳冒短垣。
清光交素魄，余润浃枯根。
嘉瑞由嘉政，舆歌莫厌繁。

晓寒虽在有春催，坐想庭梅烂漫开。
滞迹方愁冰蕊过，清风还喜玉音来。
传芳酷重裁云手，比美遥评傅粉腮。
归见余花须共醉，相宜况有水精杯。

终日飘零酷暑平，白莲池上独含情。
已怜莹洁添花色，更爱淋浪打叶声。
宫女洗妆余粉泽，水仙欹弁濯琼瑛。
漫携玉盏衔冰酒，气味须教一等清。

野景宜花看，秋芳近水多。
溪流光不断，千尺粉红罗。

秀气鸿蒙济州曲，十歌清池万竿竹。
竹里修椽架草堂，不羡长安买华屋。
春生广野碧玉柔，月拥翠岚银粉扑。
低飞白鹭拣晴沙，闻晓黄鹂啭乔木。
明明长剑倚太行，拂拂愁烟蔽盘谷。
重冈渐远势愈高，云开青出分秋毫。
龙蛇鳞甲雪霜洗，壮士四顾空提刀。
阴晴万变恣吟写，三叠琴声猿夜嗥。
君不见古来功名输隐叟，种桃采芝皆皓首。
不将机械搅灵源，能使形骸颇长久。
明公何年归草堂，扁舟我即浮沧浪。
江鱼有味四时美，一蓑醉临芦花傍。
男儿彼此送终毕，自算此身无得失。
江东片月过河阳，为照两处无何乡。

暗空风卷浮云落，万里秋毫莹寥廓。
姮娥泛月中夜来，扑扑山川银粉薄。
天垂斗柄挂帘钩，地接明河浸栏角。
谁倾世界入冰壶，滉滉仙春迷海岳。
嗟予南望未能往，小宰尘劳真龊龊。
感君寄我群公篇，览记方惊子先作。
词源奔激吼波涛，笔画纵横挫矛槊。
构名措意岂徒然，景物化为仁智学。
丈人教子惇义方，宴息时来命樽酌。
何当勇起挐扁舟，梦寐思陪众宾乐。

石盆古寺苍崖颠，断碑皴剥无人传。
其文仅识隐岩字，御史饱学能推研。
乃是郑董之别号，洛师易节来刺宣。
风流直欲继谢守，行春车马时联翩。
红粉行行杏花笑，旌旛烁烁雌霓悬。
松声飕飕杂箫鼓，薜围缭绕疑檀烟。
不知身世有轩冕，且将樽酒投林泉。
暂时乐事亦难遇，高文大字精磨镌。
可嗟榛棘一藏晦，清风零落三百年。
洎逢佳士始珍赏，洗涤尘垢邀神仙。
坐思往迹若梦寐，明河千丈倾辞源。
啼鸟至今不避客，上下啾聒两耳边。
山僧构亭又高绝，群峰叶叶如青莲。
崔嵬宝塔挂落日，沆砀冰壶撑钓船。
余公胡为未尝到，美景若此宁弃捐。
请携吟笔窥造物，更向云中调管弦。

霜风结海天云冰，夜寒断尽朱丝绳。
晓来何处看猛雪，郑令新亭最高绝。
倒披貂鼠一登临，飞鸟不飞旱光灭。
时吟杜甫苦寒诗，白鹄翅垂眼流血。
昆仑关折非吾忧，但愿春泥补地裂。
西南香𬬻万寻玉，远思飘然看不足。
欲骑鸾鹤飞其颠，身虽未往神明肃。
又疑梦向琼池过，王母楼殿高嵯峨。
粉图屏风画未竟，隐隐朽笔方森罗。
天工好奇人莫识，纵心壮观聊唧唧。
酒瓶倒沥万籁沉，客子狂歌主人默。
默胡为乎名斯亭，主人意深窥杳冥。
不为四时役，不择万象嘉。
与时穷通自消息，见我狂歌应笑耶。

神仙之府名鸡笼，千寻翠玉擎寒空。
秀色凌风入城郭，半衔晓日金蒙蒙。
贤材间出万人杰，行脱麻衣趋紫阙。
三朝出入持使权，凛凛声名洒冰雪。
往年作镇来金陵，天子临轩宣老成。
问公书画几万卷，品秩入奏编瑶琼。
延阁往往未尝有，诏札奖与光华生。
佥言公归坐廊庙，易节暂刺玄晖城。
恳请仙宫遽知止，车盖翩翩还故里，粉娥执乐四时春。
窈窕芙蓉新出水，嘈嘈弦管鸾凤鸣，玉卮献酒公解酲。
人生快意似公少，家园乃是真蓬瀛。
数峰飞来云雾湿，琪树玲珑晓寒入。
绿池水照百花明，芳亭小榭佳宾集。
有时自赋归来篇，幅巾藜杖诗中仙。
秦晋诸子因避世，种柳栽桃安足怜。
顾我登门二十载，贵势能忘竟相待。
数奇自笑无所成，亦欲浮舟往沧海。
沧海云涛人不争，忘机可以超神凝。
比公进退殊未足，若问逍遥无鷃鹏。

昔谒公家贤侍郎，一见许我能篇章。
俸粳兵酒屡持送，时时解榻令登堂。
今喜清风传令子，回首亨衢脱双屣。
北堂归养太夫人，水陆珍羞称甘旨。
深沈大第蟠蛇鳞，儿孙蓝绶何诜诜。
有时宴喜列宾客，洞房粉黛桃花春。
玉指纤纤拂弦索，轻云凝碧罗衣薄。
主人快意妾争妍，松上女萝知有托。
君不见景太傅，杀身本为功名误。
又不见张舍人，朝为近侍夕为民。
古来宠辱亦如此，安用浮云纒此身。
爱君进退真得所，不负青春领歌舞。
我方两鬓扑黄尘，梦寐江南思旧土。
别君去，将拂衣，扁舟若渡历阳月，愿听新歌酩酊归。

忆昔清明出郊去，藏云寺前花正开。
蜜蜂衔蕊异香散，时时洒面微风来。
溪泉甘滑碧玉色，晴山倒影无纤埃。
红粉佳人十七八，踏青唱歌云鬓颓。
黄犊行牵载酒瓮，到处便倾三百杯。
或逢浓阴藉草坐，口横玉笛吹落梅。
傍人问我乐何事，我心无事同婴孩。
谁令束带入官府，触网修鳞难再回。
清明依旧好时节，朱颜憔悴无由陪。
藏云之山亦非远，隔江东望青崔嵬。

逍遥之亭在何许，城角西南小溪浒。
水仙粉面浮清波，羽林兵仗森三亩。
六月微风拂面寒，不信人间有烦暑。
借问逍遥真隐徒，西山看雪倒骑驴。
形骸兀兀天壤俱，画手争以丹青模。
大言得罪仅免诛，斥参军事来当涂。
传云此地旧结庐，百年荆棘遗荒墟。
公来相址呼犂锄，双亭化出琼璃铺。
栏干鬬角明青朱，四座莹彻纤埃无。
兰芬麝裂陈罂盂，珠履珊珊陪后车。
东瞻宣诏西浮图，晓光夕景迷蓬壶。
爱公心昼如明珠，落成之乐政事余。
为公歌，劝公醉。
留连亭上能几时，行促星轺还玉陛。

忆云居，乃在汇泽西南修川之隅。
山盘盘兮，石门屹立磴道绝，飞瀑万丈淙冰壶。
云沈沈兮方昼而忽暝，古木交错兮藏鼪鼯。
攀崖欲上复自止，投险却忆骑鲸鱼。
崖向时复造平野，绝顶乃有百顷之膏腴。
群山下瞰若聚米，殿阁枕藉非人区。
露华洗出太古月，桂子摇落阴扶疏。
清风欲借羽仪展，秽念顿觉秋毫无。
老禅底事不度我，红日东上还驱车。
如今正似武陵客，放舟已远嗟迷途。
青春一往二十二，白雪渐变千茎须。
西来忽遇归飞鸟，青纸远寄黄金书。
灵茶香味胜粉乳，满箧所赠遇琼琚。
玉川七椀吃不得，灌顶未识真醍醐。
南暹北讷惜已死，唯师秀出孤峰孤。
潜深隐密自得所，岂不悯我栖榛芜。
倒影射岩犹入石，异日三椽容野夫。

明皇逸事传十眉，正是唐家零落时。
霓裳曲调虽依旧，阿蛮终不似杨妃。
画工貌得非无意，欲使流传警来世。
翠翘红粉尚争春，隐约香风起仙袂。
六龙真驭竟何之，泰陵荒草长孤狸。
空将妙笔劝樽酒，醉觉人间万事非。

我朝妙画能山水，燕公笔法精无比。
燕公山水工平远，一幅霜绡折千里。
潇湘洞庭日将晚，云物萧萧初满眼。
虞帝之魂招不返，霜树冥冥红叶卷。
二妃血泪知几多，竹上遗痕深复浅。
渔舟片帆风已满，渔父横眠思犹懒。
时时白鹭聚圆沙，亦有行人下前坂。
江回岸断数峰青，仿佛灵妃曲可听。
却逢深崦见茅屋，只欠桃花如武陵。
世间何物人争诧，请说奇书并妙画。
一时鉴赏安足论，流转千年愈增价。
珍绨一袭藏至珍，卷尾长篇更入神。
呜呼粉墨终成尘，唯有文章道德能日新。

颍川贤大夫，虚怀蕴虹霓。
虽分铜虎符，合在帝苑栖。
邀我登黄山，攀云绝长梯。
霜林正摇落，寒鸟鸣惨凄。
金牛饮空渚，天镜开峨嵋。
尘埋宋武妓，藓剥开元碑。
谪仙送客处，魂断白日低。
松梢想独鹤，轩昂避群鸡。
还思北溟钓，赤脚蹋鲲鲵。
时穷壮士耻，思远骚人悲。
且举一杯酒，肯分云与泥。
坐有北归客，张帆震雷鼙。
往献白玉璞，不怜红粉啼。
荐章已交达，高名动朝闺。
君相必见收，烟霄速横飞。
杯停可以起，看君开羽仪。

横披五尺素，中有万叠山。
山卜千丈溪，恍疑泻潺潺。
西风偃古木，惨淡秋色顽。
蓼红菱荇碧，缺岸如破环。
小舟半阁沙，茅屋深无关。
三牛行啮草，一犊随母还。
牧儿掣牛鼻，望家喜生颜。
欲知田家乐，此趣何由攀。
而况画手妙，意思能余闲。
远出物象外，不在粉墨间。
临之发孤兴，飘忽辞尘寰。

五代迭凋丧，江南最偷安。
三世弄翰墨，煜札尤可观。
禅林榜法喜，妙势如飞鸾。
尘埃一藏晦，皴斮脱羽翰。
适逢集仙守，好古将模刊。
振襟自披拂，涂饰粉与丹。
呼僧辨遗像，仿佛存纤纨。
作书究本末，风雨生毫端。
精神还故物，霹雳惊蛰蟠。
幽光亦焕发，令我复长叹。
念彼士君子，穷年抱饥寒。
不及稽古踪，泯默知遇难。

二年桐乡邑，乘春览荣芳。
日日遶花树，与客倾壶觞。
况有青涧泉，潺潺穿北墙。
容为方广池，白虹卧危梁。
谁磨青铜镜，朗照红粉妆。
唯恐浮云来，遮我逍遥场。
舞娥回皓雪，笛叟鸣凤凰。
醉则卧花下，所惜徂春阳。
作诗数十篇，素壁挥琳琅。
诏书徙幕府，笼鸟无高翔。
却治历川狱，幽忧坐空堂。
有女杀其母，逆气凌穹苍。
郡县失实辞，吏侮争持赃。
辟刑固无赦，何以来嘉祥。
高垣密阍禁，但觉白日长。
茫然思旧游，今成参与商。
世网未能脱，乐事安可常。
咄嗟勿重陈，昏昏灯烛光。

东冈送终毕，北堂待荣养。
短棰跨羸驴，西风吹祖帐。
玉盘堆鲙缕，金船倒新酿。
劝君当勇去，回首勿凄怆。
胸中五千卷，立事须少壮。
扬名永不灭，孝节乃可尚。
长安集纷华，出处慎所向。
肯为声色惑，一婢百金偿。
不知粉黛蠧，血气迷凋丧。
胡为发斯言，期予以相将。

粉黛元知假，丹青岂是真。
桃花初过雨，溪水暗流春。
眼眼随云断，书书托雁频。
渔郎自迷路，狂杀武陵人。

渡江君别妾，恨不如桃叶。
桃叶解随君，渡江不用楫。
妾既不得随，渡江楫如飞。
自怜妾命薄，江头还独归。
一步一回首，碧云凝落晖。
空将盈掬泪，和粉洒罗衣。

酣酣桃始花，灼灼粉面笑。
粉色射花光，夺尽丹青妙。
蓝衫马上郎，风流亦年少。
语言虽未通，精诚默相照。
敛容缓步复掩门，只见桃花不见人。
轻红浅白正含露，欲落半开将送春。
凝心驻马日渐晚，隐忍时时下前坂。
回头又不见桃花，唯有青山遮醉眼。
扬鞭击镫歌团扇，相见不如不相见。
逢人寄语问桃花，春残吹洗落谁家。

酣酣桃始花，灼灼粉面笑。
粉色射花光，夺尽丹青妙。
蓝衫马上郎，风流亦年少。
语言虽未通，精诚默相照。
敛容缓步复掩门，只见桃花不见人。
轻红浅白正含露，欲落半开将送春。
凝心驻马日渐晚，隐忍时时下前坂。
回头又不见桃花，唯有青山遮醉眼。
扬鞭击镫歌团扇，相见不如不相见。
逢人寄语问桃花，春残吹洗落谁家。

无物滋禅味，来烹北苑茶。
碾成云母粉，香溅碧松花。
消渴梅何俗，安神术谩夸。
清谈尝数椀，莫笑老卢家。

看君新作海边楼，气象雄兼四五州。
把笔共题红粉壁，开樽仍泛玉蟾秋。
喜分符竹行千里，莫羡渔蓑退一丘。
此别定为生死隔，雪霜霑尽暮年头。

翼翼粉墙断，修修绿径深。
师心不用洗，聊用洗人心。

渊渊玉井水，碧净觉春归。
不为洗红粉，邀郎濯锦衣。

大雅初微缺，流风困暴豪。
张为词客赋，变作楚臣骚。
展转更崩坏，纷纶阅俊髦。
地偏蕃怪产，源失乱狂涛。
粉黛迷真色，鱼虾易豢牢。
谁知杜陵杰，名与谪仙高。
扫地收千轨，争标看两艘。
诗人例穷苦，天意遣奔逃。
尘暗人亡鹿，溟翻帝斩鳌。
艰危思李牧，述作谢王褒。
失意各千里，哀鸣闻九皋。
骑鲸遁沧海，捋虎得绨袍。
巨笔屠龙手，微官似马曹。
迂疏无事业，醉饱死游遨。
简牍仪型在，儿童篆刻劳。
今谁主文字，公合抱旌旄。
开卷遥相忆，知音两不遭。
般斤思郢质，鲲化陋鯈濠。
恨我无佳句，时蒙致白醪。
殷勤理黄菊，未遣没蓬蒿。

解箨新篁不自持，婵娟已有岁寒姿。
要看凛凛霜前意，须待秋风粉落时。

曲池流水细鳞鳞，高会传觞似洛滨。
红粉翠蛾应不要，画船来往胜于人。

去年重阳不可说，南城夜半千沤发。
水穿城下作雷鸣，泥满城头飞雨滑。
黄花白酒无人问，日暮归来洗靴袜。
岂知还复有今年，把盏对花容一呷。
莫嫌酒薄红粉陋，终胜泥中千柄锸。
黄楼新成壁未干，清河已落霜初杀。
朝来白雾如细雨，南山不见千寻刹。
楼前便作海茫茫，楼下空闻橹鸦轧。
薄寒中人老可畏，热酒浇肠气先压。
烟消日出见渔村，远水鳞鳞山𫜰𫜰。
诗人猛士杂龙虎，楚舞吴歌乱鹅鸭。
一杯相属君勿辞，此景何殊泛清霅。

老来几不辨西东，秋后霜林且强红。
眼晕见花真是病，耳虚闻蚁定非聪。
酒醒不觉春强半，睡起常惊日过中。
植杖偶逢为黍客，披衣闲咏舞雩风。
仰看落蕊收松粉，俯见新芽摘杞丛。
楚雨还昏云梦泽，吴潮不到武昌宫。
废兴古郡诗无数，寂寞闲窗易粗通。
解组归来成二老，风流他日与君同。

雾雨不成点，映空疑有无。
时于花上见，的皪走明珠。
秀色洗红粉，暗香生雪肤。
黄昏更萧瑟，头重欲相扶。

幽姿不可惜，后日东风起。
酒醒何所见，金粉抱青子。
千花与百草，共尽无妍鄙。
未忍污泥沙，牛酥煎落蕊。

酴醾不争春，寂寞开最晚。
青蛟走玉骨，羽盖蒙珠幰。
不妆艳已绝，无风香自远。
凄凉吴宫阙，红粉埋故苑。
至今微月夜，笙箫来翠𪩘。
余妍入此花，千载尚清婉。
怪君呼不归，定为花所挽。
昨宵雷雨恶，花尽君应返。

垂柳阴阴日初永，蔗浆酪粉金盘冷。
帘额低垂紫燕忙，蜜脾已满黄蜂静。
高楼睡起翠眉嚬，枕破斜红未肯匀。
玉腕半揎云碧袖，楼前知有断肠人。

新愁旧恨眉生绿，粉汗余香在蕲竹。
象床素手熨寒衣，烁烁风灯动华屋。
夜香烧罢掩重扃，香雾空蒙月满庭。
抱琴转轴无人见，门外空闻裂帛声。

粉红石首仍无骨，雪白河{犭屯}不药人。
寄语天公与河伯，何妨乞与水精鳞。

萧萧南山松，黄叶陨劲风。
谁怜儿女花，散火冰雪中。
能传岁寒姿，古来惟丘翁。
赵叟得其妙，一洗胶粉空。
掌中调丹砂，染此鹤顶红。
何须夸落墨，独赏江南工。

颠张醉素两秃翁，追逐世好称书工。
何曾梦见王与锺，妄自粉饰欺盲聋。
有如市娼抹青红，妖歌嫚舞眩儿童。
谢家夫人澹丰容，萧然自有林下风。
天门荡荡惊跳龙，出林飞鸟一扫空。
为君草书续其终，待我他日不匆匆。

扶桑大茧如瓮盎，天女织绡云汉上。
往来不遣凤衔梭，谁能鼓臂投三丈。
人间刀尺不敢裁，丹青付与濠梁崔。
风蒲半折寒雁起，竹间的皪横江梅。
画堂粉壁翻云幕，十里江天无处著。
好卧元龙百尺楼，笑看江水拍天流。

仙山灵草湿行云，洗遍香肌粉未匀。
明月来投玉川子，清风吹破武林春。
要知冰雪心肠好，不是膏油首面新。
戏作小诗君一笑，从来佳茗似佳人。

白云在天不可呼，明月岂肯留庭隅。
怪君西行八百里，清坐十日一事无。
路人不识呼尚书，但见凛凛雄千夫。
岂知入骨爱诗酒，醉倒正欲蛾眉扶。
一篇向人写肝肺，四海知我霜鬓须。
欧阳赵陈皆我有，岂谓夫子驾复迂。
尔来又见三黜柳，共此暖热餐毡苏。
酒肴酸薄红粉暗，祇有颍水清而姝。
一朝寂寞风雨散，对影谁念月与吾。
何时归帆溯江水，春酒一变甘棠湖。

贞观之德来万邦，浩如沧海吞河江，音容伧狞服奇厖。
横绝岭海逾涛泷，珍禽瑰产争牵扛，名王解辫却盖幢。
粉本遗墨开明窗，我喟而作心未降，魏徵封伦恨不双。

曲士赋怀沙，草木伤莽莽。
德人无荆棘，坐失岭峤阻。
我兄瑚琏姿，流落瘴江浦。
浄眼见桃花，纷纷堕红雨。
萧然振衣裓，笑问散花女。
我观解语花，粉色如黄土。
一言破千偈，况尔初不语。
可怜一转话，他日如何举。
故复此微吟，聊和鸥鸦橹。
江边闲草木，闲客当为主。
尔来子美瘦，正坐作诗苦。
袖手焚笔研，清篇真漫与。
愿兄理北辕，六辔去如组。
上林桃花开，水暖鸿北翥。

伏波饭薏苡，御瘴传神良。
能除五溪毒，不救谗言伤。
谗言风雨过，瘴疠久亦亡。
两俱不足治，但爱草木长。
草木各有宜，珍产骈南荒。
绛囊悬荔支，雪粉剖桄榔。
不谓蓬荻姿，中有药与粮。
舂为芡珠圆，炊作菰米香。
子美拾橡栗，黄精诳空肠。
今吾独何者，玉粒照座光。

沉香作庭燎，甲煎粉相和。
岂若炷微火，萦烟袅清歌。
贪人无饥饱，胡椒亦求多。
朱刘两狂子，陨坠如风花。
本欲竭泽渔，奈此明年何。

游蜂掠尽粉丝黄，落蕊犹收蜜露香。
待得春风几枝在，年来杀菽有飞霜。

春机满织回文锦，粉泪挥残露井桐。
人远寄情书字小，柳丝低日晚庭空。

何妨红粉唱迎仙，来伴山僧到处禅。
陆地生花安足怪，而今更有火中莲。

王郎西去路漫漫，野店无人霜月寒。
泪尽粉笺书不得，凭君送与卯君看。

煮酒堆山果，新茶下粉团。
似梅嫌足核，如蜜少加酸。
公子倾金弹，行人漏蜡丸。
吾乡元不识，归日画图看。

好客精神来万里，此君风格耸双枝。
丹青绝笔真难得，不似佳人粉锦时。

犹作霓裳舞妖态，零红坠粉湿秋根。

海棠冠蜀花，此轩花尤冠。
红云簇蕊细，渌水照叶嫩。
倚妆宫粉聚，叠绮霞光散。
雨泪点春风，应怀上林怨。

蔌蔌圆英淡粉妆，肯随桃杏媚韶光。
金刀不到春风外，草密林深只自香。

长疑数尺玉，乃是一方泉。
粉色和云汲，茶香带石煎。
鉴来诚美矣，闻处合铿然。
白首惠山客，也须吟此篇。

侯家玉食绣罗裳，弹丝吹竹喧洞房。
哀歌妙舞奉清觞，白日一醉万事忘。
百年将种存慨慷，西取庸蜀践戎羌。
战袍赐锦盘雕章，宝刀玉玦余风霜。
天孙渡河夜未央，功臣子孙白且长。
朱门甲第临康庄，生长介胄羞膏粱。
四方宾客坐华堂，何用为乐非笙簧。
锦囊犀轴堆象床，竿叉连幅翻云光。
手披横素风飞扬，长林巨石插雕梁。
清江白浪吹粉墙，异花没骨朝露香。
挚禽猛兽舌腭张，腾踏騕袅联骕骦。
喷振风雨驰平冈，前数顾陆后吴王。
老成虽丧存典常，坐客不识视茫洋。
骐驎飞烟郁芬芳，卷舒终日未用忙。
游意淡泊心清凉，属目俊丽神激昂。
君不见伯孙孟孙俱猖狂，干时与事神弗臧。

头上黄花记别时，樽中渌酒慰清悲。
画船牵挽故不发，红粉留连未遽离。
小雨无端添别泪，遥山有意助颦眉。
十分酒盏从教劝，堆案文书自此辞。

金陵佳处自无穷，使宅幽深即故宫。
楼殿六朝遗烬后，江山百里旧城中。
雨余尚有金钿落，月出长窥粉堞空。
看尽一城怀古地，兹游恨不与君同。

莫发鄡阳市，晓榜彭蠡口。
微风吹人衣，雾绕庐山首。
舟人释篙笑，此是风伯候。
杙舟未及深，飞沙忽狂走。
暗空转车毂，渌水起冈阜。
众帆落高张，断缆已不救。
我舟旧如山，此日亦何有。
老心畏波澜，归卧塞窗牖。
土囊一已发，万窍无不奏。
初疑丘山裂，复恐蛟蜃斗。
鼓锺相轰豗，戈甲互磨叩。
云霓黑旗展，林木万弩彀。
曳柴眩人心，振旅拥军后。
或为羁雌吟，或作苍兕吼。
众音杂呼吸，异出殊圈臼。
中宵变凝冽，飞霰集粉糅。
萧骚蓬响干，晃荡窗光透。
坚凝忽成积，澎湃殊未究。
纻缟铺前洲，琼瑰琢遥岫。
山川莽同色，高下齐一覆。
渊深窜鱼鳖，野旷绝鸣污。
孤舟四邻断，余食数升糗。
寒虀仅盈盎，腊肉不满豆。
敝裘拥衾眠，微火拾薪构。
可怜道路穷，坐使妻子诟。
幽奇虽云极，岑寂顿未觏。
一年行将除，兹岁真浪受。
朝来阴云剥，林表红日漏。
风棱恬已收，江练平不绉。
两桨舞夷犹，连峰吐奇秀。
同行贺安稳，所识问癯瘦。
惊余空自怜，梦觉定真否。
春阳着城邑，屋瓦冻初溜。
艰难当有偿，烂熳醉醇酎。

槛外甘棠锦绣屏，长松何者擅亭名。
浮花过眼无多日，劲节凌寒尽此生。
暗长茯苓根自大，旋收金粉气尤清。
长官不用求琴谱，但听风吹作弄声。

早岁参戎幕，开门对粉墙。
初闻寡兄弟，共羡好姑章。
一别飞腾速，全归福禄长。
遗芳在子舍，它日望岩廊。

谁唱残春蝶恋花，一团粉翅压枝斜。
美人欲向钗头插，又恐惊飞鬓似鸦。

丹青古藏壁，风雨饱侵藻。
拂尘开蚀鉴，志士泪霑臆。
灵山远飞来，不可以智测。
龙神湛回向，拥卫立剑戟。
依然吴生手，旌旆略可识。
鸿蒙插楼台，毫发数动植。
广床瞻二圣，有众拱万德。
飞行凑六合，揽取著一席。
人人开生面，绝妙推心得。
李侯天机深，指点目所及。
三生石上梦，天乐鸣我侧。
幽寻前日事，晦明忽复易。
章生南溟鹏，笼槛锁六翮。
能同寂寞游，浊酒聊放适。
西风叶潇潇，蟋蟀依墙壁。
家无万金产，四邻砧声急。
藜羹傲鼎食，蓝缕亦山立。
并船有歌姝，粉白眉黛黑。
期公开颜笑，醉语杂翰墨。
不须谈俗事，祇令人气塞。

鳞鳞沙脚出平湖，一喷珠玑碧有余。
依旧镜中横紫阁，却从天外望仙闾。
粉花又结青莲子，金尾还跳赤鲤鱼。
自惜支离苦为病，重来应共酒杯疏。

嫚黄妖紫间轻红，谷雨初晴早景中。
静女不言还爱日，彩云无定只愁风。
炉烟坐觉沈檀薄，妆面回看粉黛空。
此别又须经岁月，酒阑携烛绕芳丛。

探花时节按歌回，粉黛重匀傍照台。
定是君王急宣召，忽然蟢子上头来。

下直归来日未晡，凤盘锦幄卷流苏。
纱栊粉壁无尘到，挂起长康列女图。

西庵深入西山里，算得当年少客游。
密密石丛盘小径，涓涓云窦泻寒流。
松皆有节谁青盖，僧尽无心也白头。
欲刷粉牌书姓字，调卑官冗不堪留。

桐枝手植有桐孙，二纪重来愧此身。
三匹衣鱼联贵仕，十洲轩冕接清尘。
耕桑虽喜多新陇，耆艾堪嗟少故人。
萧寺前题粉壁在，又书丁巳对壬辰。

彼羡南陔子，其谁粉署郎。
渥丹承露彩，绀绿泛风光。
屡结骚人佩，时飘郑国香。
何须寻九畹，十步即芬芳。

鱼戏烟茎细，龟巢粉蕊新。
缝裳怜远客，开幕想嘉宾。
千叶松风畔，双花柳渚濒。
翠芳天宴得，谁假涉江人。

天上人间重此宵，新情旧恨两迢迢。
汉宫露密罘罳冷，秦殿灯深羯鼓焦。
香粉溟蒙筛绮席，蛛丝千万络烟霄。
牵牛何事劳乌鹊，不使虹蜺驾作桥。

岸帻倚微风，柴篱春色中。
草长团粉蝶，林暖坠青虫。
载酒为谁子，移花独乃翁。
于陵偕隠事，清尚未相同。

禁寺诸供奉，如师艺学稀。
粉轻昏古本，罗重拆秋衣。
净碱生缾晕，连阴长竹围。
算应支遁马，毛骨苦无肥。

数题留粉堵，还胜在屏风。
坐读棋慵下，眠看酒恰中。
僧房秋色冷，山驿晚阳红。
更有栖迟句，家徒一亩宫。

石枕凉生菌阁虚，已应梅润入图书。
不辞齿发多衰病，所喜林泉有隠居。
粉竹亚梢垂宿露，翠荷差影聚游鱼。
北窗人在羲皇上，时为渊明一起予。

混元神巧本无形，匠出西湖作画屏。
春水净于僧眼碧，晚山浓似佛头青。
栾栌粉堵摇鱼影，兰杜烟丛阁鹭翎。
往往鸣榔与横笛，细风斜雨不堪听。

瓦沟如粉叠楼腰，高会谁能解酒貂。
清夹晓林初落索，冷和春雨转飘萧。
堪怜雀避来闲地，最爱僧冲过短桥。
独有闭关孤隠者，一轩贫病在颜瓢。

惠连初拟赋秋怀，病束慵缠几未谐。
湿叶堕丹明晚堑，破云拖粉露晴崖。
先甘衰落归双髩，已觉清凉入百骸。
试枕离骚校闲品，竹烟杉籁满萧斋。

众芳摇落独暄妍，占尽风情向小园。
疏影横斜水清浅，暗香浮动月黄昏。
霜禽欲下先偷眼，粉蝶如知合断魂。
幸有微吟可相狎，不须檀板共金尊。

蓓蕾枝梢血点干，粉红腮颊露春寒。
不禁烟雨轻欺著，只好亭台爱惜看。
隈柳旁桃斜欲坠，等鶑期蝶猛成团。
京师巷陌新晴后，卖得风流更一端。

粉环匀束绿沉枪，袅露差烟{山双}{山双}长。
卷箔乍惊双眼健，倚阑寻觉百毛凉。
齐披古锦围山阁，背迸寒犀过寺墙。
堪笑数根苍翠者，强颜如立少年场。

白云峰下两枪新，腻绿长鲜谷雨春。
静试恰如湖上雪，对尝兼忆剡中人。
瓶悬金粉师应有，箸点琼花我自珍。
清话几时搔首后，愿和松色劝三巡。

构得幽居近郭西，水轩风景独难齐。
烟含晚树人家远，雨湿春蒲燕子低。
红烛酒醒多聚会，粉笺诗敌几招携。
旅游今日堪搔首，摇落山城困马蹄。

画共药材悬屋壁，琴兼茶具入船扉。
秋花挹露如红粉，水鸟冲烟湿翠衣。
石磴背穿林寺近，竹烟横点海山微。
百千幽胜无人见，说向吾师是泄机。

寺篱斜夹千梢翠，山径深穿万箨干。
却忆贵家厅馆里，粉墙时画数茎看。

闲飏粉丝荷苇外，数声惟欠叫秋阴。
虚堂隠几时悬看，增得沧洲趣更深。

天竺横分景色宽，孤山背后泊船看。
林藏野路秋偏静，水映渔家晚自寒。
拂拂烟云初淡荡，萧萧芦苇半衰残。
舂锄数点谁惊起，书破晴云粉字干。

宿霭相粘冻雪残，一枝深映竹丛寒。
不辞日日旁边立，长愿年年末上看。
蕊讶粉绡裁太碎，蒂疑红蜡缀初干。
香𫇴独酌聊为寿，从此群芳兴亦阑。

粉白朱红翡翠翘，汉宫等级不相饶。
风波若未乖前约，一死何辞更抱桥。

优诏将州任，视政才旬时。
田畯诉炎暵，坐虞多稼萎。
云将掉头去，波臣涸辙危。
行部殊未及，随车杳难期。
往惭神父化，徒令旱母嗤。
诸曹白事者，雩典举旧规。
郡北岐棘山，上有三湫池。
衙吏洁斋往，汲水置缥瓷。
朝服领巫觋，诘旦迓诸岐。
舁以结彩舆，奉以五龙祠。
自是率宾介，寅午款于斯。
纷敷荐楮镪，浸渍洒杨枝。
瓦𬬻松香髓，匏樽黍酌醨。
四壁绘神变，正筵塑灵仪。
悕若叶公牖，怪甚葛仙陂。
老觋十数辈，勃屑头如魌。
童巫及伶倡，貌寝语喽囇。
但多瓮盎质，曾乏婉娈姿。
交手操铃拂，合噪屡僛僛。
喧尘著蓬发，秽汗落粉颐。
一问且一呕，掩鼻以帨褵。
朝隮蔚旋败，成震巽散之。
巽风暮欲息，窍行呼复来。
慢黩固已甚，诞妄相凭随。
如是者浃日，仅得沾服滋。
嗟予政无状，百拜胡敢辞。
矧夫民习俗，姑用慰赍咨。
抑闻古人言，天鉴本无私。
神道贵得一，何乃托邪师。
遽俾送湫勺，撤役勤茧丝。
申明恤刑诏，梃重舍轻疑。
从此四三日，油霈洽封圻。
又闻尧汤世，水旱轸君慈。
振救自有术，敛散适所宜。
元元无菜色，九载尚熙熙。
周礼地官职，皇舞虽有祈。
道经莅天下，伤民诚弗为。
惟神禀聪正，远鬼务肃祗。
愿守有常德，可戒兴妖思。

刘伶醉席梅花地，海客仙槎粉水天。

已回邻面三年粉，又结寒丝几许冰。

我欲游广陵，江湖浩难涉。
喜有琼花枝，相随在巾箧。
北人初不识，谓是玉蝴蝶。
天妃绝世艳，乃以方妓妾。
古祠惟一株，他种不欲接。
春风乱百草，红紫鬭纷煜。
皓然姑射姿，岂少朱粉颊。
鐡干已峥嵘，云朵正稠叠。
书林日清闲，万虑坐收摄。
悠然对妙笔，颇与幽兴惬。
仿佛未易得，吟思舌徒嗫。

湘潭之酒今稍薄，粉白水清亦不恶。
百钱换得一斗归，复此悠然纵杯酌。
醉中衡华皆秋毫，肯复刺眼事锥刀。
层林密叶风力豪，钧天震响春台高。

万里殊方种，东随汉节归。
露珠凝作骨，云粉渍为衣。
柔绿因风长，圆青带雨肥。
金盘堆马乳，樽俎为増辉。

粉袍如雪会群英，往岁曾当月旦评。
梦想十年嗟旧事，翺翔三舍羡新荣。
相如素擅为文丽，班固终期作史成。
潦倒讵堪君借重，篇诗今见古人情。

秋深园圃虽无雨，晚岁头须自有霜。
身事无功且人事，酒囊余地乃书嚢。
寒雅啸侣鸣乔木，粉蝶成围过矮墙。
对此每思良友伴，幸时来访浣愁肠。

青竹老出蓝，紫竹嫩施粉。
乐彼奇节并，岁寒不雕陨。
言如拾芥者，设意毋乃近。

忆昔丹书下粉闱，诸公接武上瑶池。
势凌雕鹗双鸿翼，香满蟾蜍一桂枝。
议论所存无赘学，声华此去有真知。
风松无限溪山乐，时倩秋风寄数诗。

青春久雨郊原暗，白日新开锦绣明。
苒苒碧丝垂柳树，匀匀红粉上花英。
人生最贵逢辰乐，暇日终当载酒行。
无为草玄成寂寞，便输风景属流鶑。

座见会仙石，迳观群玉峰。
寒声无近水，幽径旋移松。
晚日烟霞杂，归云粉黛重。
天寒宜饮酒，衰疾每相容。

祇见尘埃远，还疑粉绘悬。
淡云寒对月，幽石静闻泉。
润泽作甘雨，污泥生白莲。
五更催解辔，知未悟尘缘。

画桡隠隠水中间，红粉相瞻几泪潸。
行客自言归意乐，故人终惜别情难。
羞惭俗吏浮生拙，叹息神仙一梦闲。
漫拾酒杯留客住，春风抵死笑人悭。

恺悌虽平进，艰难亦备更。
冰厅谙冷宦，梦境过浮生。
云海仙舟隔，风旌粉字横。
莫埋言行录，留着后人行。

市井初传为一空，直疑伊洛谩当中。
别承仙掌非时露，剩占薰弦几日风。
自愧霜髭难更黑，谁怜粉面不长红。
岂惟画史愁传貌，兼使诗人费尽功。

共抛花县暂离群，聊伴西湖地主人。
艳粉两应归藻绘，香泥俱合在陶均。
雄风为借吹嘘力，雌霓叨蒙激赏真。
移在洞天深处种，与谁同见八千春。

百步厅边放两衙，夜深灯火见人家。
提壶劝我教沽酒，鸜鹆逢君要点茶。
舞得六幺除是柳，啼消红粉奈何花。
使君被尔牵诗思，可是无心忆浣纱。

芳丛宜密不宜疏，何事琼花祇一株。
苦劝白衣成酩酊，尽饶红粉插茱萸。
定应青帝稀曾见，端的黄金似得无。
便拟栽培伴桃李，尽移春色入洪炉。

春渚秋潭不可寻，回头城郭碍高林。
但知自白三分鬓，更与谁论一寸心。
红粉泪痕消片玉，故人情分重千金。
临岐不忍醒时别，一任玻瓈酒盏深。

一年三十有余旬，最爱韶华是令辰。
坐久落花深一尺，睡余浅粉看重匀。
况当诸县无公事，且与云楼作主人。
今日与君俱白发，看花情味尚青春。

雪消姑射丰肌尽，云入阳台短梦频。
可惜舞衣犹粉黛，不堪歌扇已埃尘。

千门昨夜雨，万木晓生光。
御水浮红蕊，宫云丽粉墙。
转楼迟日静，萦草乱丝长。
想像西池路，浓阴覆绿杨。

五月梅争熟，村村桑柘稀。
茜裙蚕妇瘦，粉翅乳鹅肥。
菱蔓滋溪雨，藤花锁钓矶。
呼儿行采去，亭午候荆扉。

雨阕中庭暖日浮，春禽百种聚喧啾。
粉腰蜂子尤无赖，挠遍花须未肯休。

冰纨玉粉净无尘，墨妙扶疏更绝伦。
试问挥毫底人物，不言从可识天真。

桃李韵粗俗，江梅清独妍。
幽姿有时睹，如揖姑射仙。
从来丹青手，默数三四贤。
徐熙擅江左，赵子名西川。
中间复谁何，绝特推老边。
风流迨兹泯，范子俄超然。
迺知苕霅胜，秀气常回旋。
斯人非画师，势利不可镌。
兴来即挥毫，游戏三昧前。
一枝岂易得，答子能拳拳。
横斜有余态，肌粉含霏烟。
我来玩几席，叹赏徒留连。
恨无处士诗，二妙相并传。

蝴蝶飞，渡河来。
河北花已落，河南花正开。
盈盈采花女，扑打还家去。
推身飞入粉奁中，芳草绵绵旧时路。

薄寒初著袷衣裳，日景中分不短长。
池馆虚明开水石，园林摇落受风霜。
黄花满槛金铃秀，白酒盈樽玉液香。
未老不须云母粉，且教弦管奏清商。

东北风声急，西南日景斜。
断云方散锦，飞雪忽成花。
见落初犹少，量深久渐加。
远天明映玉，晴地湿团沙。
浩荡随阴气，须臾变水华。
清辉迷粉蝶，寒色带昏鸦。
又是流年暮，同居沧海涯。
寂寥求自遣，小咏寄诗家。

西施苏小卓文君，画笔相传窈窕真。
虽有金珠并粉黛，恨无笑语与精神。
一樽美酒留连客，千载芳魂着莫人。
醉眼恍然迷不觉，自惭心地尚埃尘。

皓质轻盈粉乍匀，小园初放一枝新。
意嫌开在梅花后，先吐香心不待春。

金轮演法教大千，石沙蒸饭戒在前。
丝挂千钧危何言，竹映南窗犹可眠。
匏簧弦索莫妄想，土视粉黛宁非贤。
革面匪诚君岂然，木强我只思林泉。

此地龙舒国，池隍战血余。
木香多是橘，石乳最宜鱼。
古瓦松杉冷，旱天麻麦疏。
题诗云母纸，笺腻粉难书。

百草霜雪死，半天河汉斜。
竹含轻紫粉，梅发淡红花。
蘸甲香醪酽，搔头垢发华。
北亭欢宴罢，灯烛夜明沙。

承君非耄荒，意似羞棋败。
未应倒干戈，当且解粉黛。
如何画虎手，乃作死麕态。
贡茅缓不诛，含覆吾已大。

萧郎嘉客近远志，把酒劝宾郎半醉。
自然同类易相投，官守从容况无事。
清晨麹糵寒有力，倒洒金锺乳花滴。
十分蘸甲香且醇，不觉昏黄连夜色。
雀噪乌栖奈晚何，匆匆白日若飞梭。
青青百草霜已歇，墙阴浅白微轻雪。
庭梅香腻粉苞解，岁律将旋复花发。
铜壶泣水银箭短，漏声断续随风远。
起视天南星斗稀，蟾蜍已黑牵牛低。
知子多情惜分散，山公酩酊自当归。

肥羊作臛香出厨，膏粱姜桂品味俱。
夙开东阁戒诸客，千金腾踊沽酒壶。
飞觥倒杓约不退，一卷百盏皆无余。
不须呼卢会六博，笙簧琴筑非真乐。
萧郎独以酒娱宾，怜子心勤憎子虐。
眼前覆花不容起，面赤复令须满酌。
更深闪闪灯焰消，照天烛黄蜡洒膏。
欲逃人觉安敢去，饮水只欲吞波涛。
青烟郁郁金鸭细，花上红酥合香蒂。
四垂银箔不知寒，却劝金罂子同醉。
久不见子眼空青，见子宛然犹旧情。
败船如簁寄江水，天阴夜半防风起。
告归急走城西角，如粉霜花衣上落。
屡蒙大幅扫长篇，才薄何由继高作。

青泥藏化育，红粉看芬芳。
照水有余态，乘风无限香。
晚来花独盛，暑后雨声凉。
不着故不染，走盘珠自忙。

俗缘磨未尽，空山傍妆台。
溪云惹粉黛，岩花宝靥开。

我昔扬帆下庐阜，落帆采石春欲暮。
江南江北只见山，欲识锦袍无问处。
夜深明月来青天，天水茫茫月连雾。
想见扁舟捉月时，江心见月如相遇。
醉魂不制月可捉，捉得便将天外去。
月在人亡天莫诘，仿佛风流谁与晤。
迩来水落洲渚出，隔岸潮回疑可步。
聒耳啁啾不得闻，对案腥臊难下箸。
多情禅客饶佳趣，粉饰余光扶坠绪。
欲回古月换今人，到此翛然忘世虑。
从来喜诵骑鲸句，亦复买田相近住。
会当载酒十分圆，同指虚无问征路。

已凉时节未霜前，十里平湖共酒船。
岩岫涌寒清澈水，芰荷翻浪绿连天。
百年过眼真聊尔，一笑投怀岂适然。
独有黄花似回避，定缘红粉不能先。

御醅盏畔千头菊，椽烛光中四和香。
红粉莫嗟霜满颔，也应歌处似周郎。

搔发满爪垢，扑衣满襟尘。
百年信几时，吾生苦纷纭。
黄河源从天上流，忽然河底为沙丘。
张良身不满三尺，从使沛公君列侯。
淮阴小儿亦何者，俛首无辞出胯下。
晨炊蓐食为得计，一饭千金岂无价。
相君之背贵莫言，前趋鼎镬何等闲。
使为故主已枭首，奏事犹如冕旒前。
轵深井里有屠者，荆歌壮士不复还。
伯乐相马只相骨，咄咄常情迷贾鞭。
春来万事不欲语，惟愿沽酒不着钱。
大铛长杓酌还引，日日如此过百年。
相家新有检正官，谓我落魄早见怜。
东轩小桃间梅蘂，清香秀色能相先。
不将贵势略雅旧，脱巾取酒容流连。
瑠璃盆深花透过，爱花移向花边坐。
时时飘蘂落盆中，冉冉天仙空里坠。
醉后草书疑有神，墙间怒角拿飞云。
扫秃千毫兴未尽，惆怅粉壁何时新。
盆空不记上马去，晓来但见衣巾污。
古人名节堆故纸，多少沉埋不知数。
明朝花落在须臾，莫遣高门无入路。

彩丝百缕纫为佩，艾叶千窠结作人。
散诞何妨儿女戏，漂流不觉岁时新。
清歌尚记书裙带，旧恨安能吊放臣。
角黍粉团矜节物，一樽聊与寄逡巡。

锦绷方有托，粉面转相疑。
渐露凌云节，微分弄月枝。
高僧开槛赏，野客带砧移。
只恐成龙去，空来款此时。

感古梅妆范样殊，折梅特地试妆梳。
薄施红粉临鸾鉴，却是梅花迥不如。

平生饮酒不尽味，五鼎馈肉如嚼蜡。
我醉欲眠便遣客，三年窥墙亦面壁。
空余小来翰墨场，松烟兔颖傍明窗。
偶随儿戏洒墨汁，众人许在崔杜行。
晚学长沙小三昧，幻出万物真成狂。
龙蛇起陆雷破柱，自喜奇观绕绳床。
家人骂笑宁有道，污染黄素败粉墙。
诚不如南邻席明府，蛛网锁砚蜗书梁。
怀中探丸起九死，才术颇似汉太仓。
感君诗句唤梦觉，邯郸初未熟黄粱。
身如朝露无牢强，玩此白驹过隙光。
从此永明书百卷，自公退食一炉香。

公与汝阳守，人间孝友稀。
脊令鸣夜雨，常棣倚春晖。
粉省双飞入，泉台相与归。
哀笳宛丘道，衰涕不胜挥。

和氏有尺璧，楚国无人知。
青山抱国器，岁月忽如遗。
但使玉非石，果有遭逢时。
吾宗固神秀，天乃晚成之。
兰芳深九畹，露味挹三危。
流俗不顾省，古人可前追。
胸中凌云赋，自贵知音希。
渊源学未浅，孝友家正肥。
与世殊轨辙，三黜理亦宜。
吴溪浣纱女，不用朱粉施。
岂伊风尘子，市门自夸毗。
我作僰道囚，三年始放归。
邂逅终日语，贻我五字诗。
句如秋雨晴，远峰抹修眉。
老马甘伏枥，坐看天骥驰。
洒扫清樾下，当为果茗期。
光阴去易失，日月转两仪。
仲氏有东园，花竹深可依。
寸步不往来，千里常梦思。
几时开后户，扶策方自兹。

寄语曾公子，金丹几时熟。
愿持锺乳粉，实此罄悬腹。
遥怜蟹眼汤，已化鹅管玉。
刀圭勿妄传，此物非碌碌。

丹青古藏壁，风雨饱侵食。
拂尘开藻鉴，志士泪霑臆。
灵山远飞来，不可以智测。
龙神湛回向，拥卫立剑戟。
依稀吴生手，旌旆略可识。
鸿蒙插楼殿，毫发数动植。
广林瞻二圣，有众拱万亿。
飞行凑六合，揽取著一席。
人人开生面，绝妙推心得。
李侯天机深，指点目所及。
三生石上梦，天乐鸣我侧。
幽寻前日事，晦明忽复易。
章生南溟鹏，笼槛锁六翮。
能同寂寞游，浊酒聊放适。
西风叶萧萧，蟋蟀依墙壁。
家无万金产，四邻砧声急。
藜羹傲鼎食，蓝缕亦山立。
并船有歌姝，粉白眉黛黑。
期公开颜笑，醉语杂翰墨。
不须谈俗事，只令人气塞。

饥欲食首山薇，渴欲饮颍川水。
嘉禾令尹清如冰，寄我南山石上耳。
筠笼动浮烟雨姿，瀹汤磨沙光陆离。
竹萌粉饵相发挥，芥姜作辛和味宜。
公庭退食饱下箸，杞菊避席遗萍虀。
雁门天花不复忆，况乃桑鹅与楮鸡。
小人藜羹亦易足，嘉蔬遣饷荷眷私。
吾闻石耳之生常在苍崖之绝壁，苔衣石腴风日炙。
扪萝挽葛采万仞，仄足委骨豺虎宅。
佩刀买犊剑买牛，作民父母今得职。
闵仲叔不以口腹累安邑，我其敢用鲑菜烦嘉禾。
愿公不复甘此鼎，免使射利登嵯峨。

要及新香碾一杯，不应传宝到云来。
碎身粉骨方余味，莫厌声喧万壑雷。

拾遗流落锦官城，故人作尹眼为青。
碧鸡坊西结茅屋，百花潭水濯冠缨。
故衣未补新衣绽，空蟠胸中书万卷。
探道欲度羲皇前，论诗未觉国风远。
干戈峥嵘暗宇县，杜陵韦曲无鸡犬。
老妻稚子且眼前，弟妹飘零不相见。
此公乐易真可人，园翁溪友肯卜邻。
邻家有酒邀皆去，得意鱼鸟来相亲。
浣花酒船散车骑，野墙无主看桃李。
宗文守家宗武扶，落日蹇馿驮醉起。
愿闻解鞍脱兜鍪，老儒不用千户侯。
中原未得平安报，醉里眉攒万国愁。
生绡铺墙粉墨落，平生忠义今寂寞。
儿呼不苏馿失脚，犹恐醒来有新作。
常使诗人拜画图，煎胶续弦千古无。

能狂直须狂，会意自不恶。
蚤知筋力衰，此事属先觉。
公诗应锺律，岂异赵人铎。
我为折腰吏，王役政敦薄。
文移乱似麻，期会急如雹。
赋敛及逋逃，十九被木索。
公思当此时，清兴何由作。
前日东山归，花如萎莎落。
径欲共公狂，知命知此乐。
公家胡蜀葵，虽晚尚隠约。
晴明好天气，𫏐对亦惬适。
妆恨朱粉轻，舞怜衫袖窄。
衣襦相补纫，天吴乱㶉𫛶。
草茅多奇士，蓬荜有秀色。
西施逐人眼，称心最为得。
食鱼诚可口，何苦必鲂鲫。
清狂力能否，人生天地客。
不者尚能来，南窗理尘迹。
草玄续周书，揲策定汉历。
有意许见临，为公酤一石。

安知宋玉在邻墙，笑立春晴照粉光。
淡薄似能知我意，幽闲元不为人芳。
微风拂掠生春思，小雨廉纤洗暗妆。
只恐浓葩委泥土，谁令解合返魂香。

林中破笑派雪雨，不着世间笑粉尘。
覆入晓风香满袖，无人同咏一枝春。

善吟闺怨断人肠，二妙风流不可当。
傅粉未归啼玉箸，吹笙无伴涩银篁。
睡添乡梦客床冷，瘦尽腰围衣带长。
天性少情诗亦少，羡他萧史与何郎。

刘侯才勇世无敌，爱画工夫亦成癖。
弄笔扫成苍角鹰，杀气棱棱动秋色。
爪拳金钩觜屈铁，万里风云藏劲翮。
兀立槎枒不畏人，眼看青冥有余力。
霜飞晴空塞草白，云垂四野阴山黑。
此时轩然盍飞去，何乃巑屼立西壁。
祗应真骨下人世，不谓雄姿留粉墨。
造次更无高鸟喧，等闲亦恐狐狸吓。
旁观未必穷神妙，乃是天机贯胸臆。
瞻相突兀摩空材，想见其人英武格。
传闻挥毫颇容易，持以与人无甚惜。
物逢真赏世所珍，此画他年恐难得。

浴泉秦虢流丹粉，临渚娥英冷佩衣。

吾闻调羹槿，异味及粉榆。

无限寒鸦冒雨飞，红树高高出粉墙。

泥娇成困日初长，暂卸轻裙玉簟凉。
漠漠帐烟笼玉枕，粉肌生汗白莲香。

岁稔谷价卑，家家有新酿。
诸邻皆屡醉，吾舍只空盎。
封书乞余米，故旧不我相。
淹旬乃分酬，如惫始赐杖。
搔然且湛炽，督迫薪火旺。
衰迟念杯觞，伺立久肮脏。
夜闻觱沸韵，侧枕屡欣畅。
朝来见浮蛆，喜气愈豪壮。
槽端乍流沥，指面已淫漾。
肴蔬故稀荒，被服稍质当。
无宾与酬酢，引满自东向。
须臾就醺酣，岂藉红粉唱。
人生但能醉，此外何足望。
忧勤欲奚为，一誉抵千谤。
瓶罂幸未竭，吾盏且频康。
回思冷醒时，愁寂可惩创。
隔墙闻酨气，涎活复嗟怅。
非无毕公心，坚壁讵窥傍。
如今粗沾给，后得戒初丧。
太息富贵间，平生易遗忘。

穷秋我何事，岁计聊支准。
割稻三万斤，栽松二千本。
辛勤完廪庾，颠倒粪畦畛。
为有空腹忧，能忘此时谨。
菘肥竞垂阴，稻美方联稛。
自喜在丘园，年衰且优稳。
天功偶不助，人力翻为窘。
弥月雨连淫，交冬霜不陨。
蔬长煮有线，谷湿舂多粉。
厚望乃无聊，萧如被宫膑。
今朝二十九，看历惊秋尽。
去腊都几何，阳乌尚高隠。
邻翁巧谭话，念我频嗟愤。
杖插肯经过，单辞稍牵引。
上论穹昊意，窅嘿难裁忖。
下说倚伏端，回环恒切近。
熙宁大丞相，周孔登台衮。
手运道德枢，生灵藉针诊。
劳神十五载，坐许无遗恨。
归卧睫未交，纷纭见矛盾。
推称忽排毁，歌咏俄咍哂。
蔼蔼攀附人，层霄堕污溷。
前愚初是智，昔禹今成鲧。
譬彼羹涴衣，仓黄可漱抆。
问君官际会，何似农藨蔉。
而以望小乖，便同身大疢。
飘风将暴雨，自古称豪敏。
邂逅不崇朝，谁嫌类荣槿。
羲和与青女，会见驱辀轸。
昼煖夜严凝，安知不相趁。
低徊向翁谢，老语真明允。
惭愧失路贤，吾贫固当忍。

欲写春愁上粉笺，只凝幽思恨遥天。
尘埃漫蠹霞书字，日月终亏锦瑟弦。
夜听子规欹醉枕，晓看新燕立疏烟。
冷灰残烛相遭惯，触拨东风不记年。

一片朝云粉面干，雨余仍带泪阑干。

国艳宁施粉，天香自染衣。

县地苦迫窄，县亭乃荒凉。
胡为君子来，到此成诗章。
上陈图史乐，次道为政方。
终焉戒易足，俾尔能自强。
荒亭实何幸，得此人不忘。
年深粉墨剥，辞意弥激昂。
谁云官冗小，会有真龙藏。
其珠在人家，门户常有光。
余来诵反复，感叹鸣中肠。
临风亟欲和，把笔犹徬徨。
安得杜陵翁，为我题屋梁。

佳辰虽可重，无客共登高。
蒸粉随粗饭，挼花对浊醪。
放歌元不解，拟赋亦徒劳。
坐听儿童语，悠悠愧尔曹。

番阳先生万人敌，少来翻书始成癖。
风前白眼望青天，笑捉短须吟惜惜。
地祇关铁掣临贺，天家宝场正中划。
万空扶坎觅坤苗，凿尽顽阴冶清液。
锲磨镵鑢归高手，养水工夫价连璧。
别斲圆虚费钴鉧，粉白黛绿低真色。
传看代北青氍毹，一泓几动春消息。
无论丞相戒扑满，先许司空炽然石。
楚萍赫赤浪传甘，秦缶模糊徒荐客。
由来此秘似未睹，琐琐搔爬嗤美炙。
先生早茂椿松姿，道韵仙风方日逼。
胡麻青{饣迅}饭调饥，夜榻抱弓跧七尺。
粉闱聊当襥被游，赍携不靳胡奴力。
大鼾酣酣动蛰雷，霜飚涩尽铜壶滴。
青螺仙女暮成炊，绿竹夫人寒卧壁。
兴来活笔卷天潢，南国小巫阴褫魄。
悠悠万物何亲疏，新故终缘世情隔。
夏裘秋箑竟谁负，寝庙偃溲转身易。
昨布东皇九十春，融冶一番浮绮席。
莫学长檠换短檠，惜惜鸱夷两抛掷。

番阳先生万人敌，少来翻书始成癖。
风前白眼望青天，笑捉短须吟惜惜。
地祇关铁掣临贺，天家宝场正中划。
万空扶坎觅坤苗，凿尽顽阴冶清液。
锲磨镵鑢归高手，养水工夫价连璧。
别斲圆虚费钴鉧，粉白黛绿低真色。
传看代北青氍毹，一泓几动春消息。
无论丞相戒扑满，先许司空炽然石。
楚萍赫赤浪传甘，秦缶模糊徒荐客。
由来此秘似未睹，琐琐搔爬嗤美炙。
先生早茂椿松姿，道韵仙风方日逼。
胡麻青{饣迅}饭调饥，夜榻抱弓跧七尺。
粉闱聊当襥被游，赍携不靳胡奴力。
大鼾酣酣动蛰雷，霜飚涩尽铜壶滴。
青螺仙女暮成炊，绿竹夫人寒卧壁。
兴来活笔卷天潢，南国小巫阴褫魄。
悠悠万物何亲疏，新故终缘世情隔。
夏裘秋箑竟谁负，寝庙偃溲转身易。
昨布东皇九十春，融冶一番浮绮席。
莫学长檠换短檠，惜惜鸱夷两抛掷。

金銮天仙才，渗漉肤寸管。
由来风骚将，要出江谢远。
一生忠孝心，伦匹世所罕。
曩闻奉安舆，驾言得兹馆。
喜先行辀动，荣入彩衣暖。
他年逝波痛，故国松楸眼。
春晖草心尽，日力乌哺短。
银钩壁间字，刺落归粉板。
捉衿来孰复，如渴釂斝盏。
顾我幺麽姿，辱公披沙拣。
波澜溯沿阔，藻火止觇矕。
公今青云上，功业壮图满。
此诗落人间，鼎味才一脔。

不出东城隅三月，今者忽作黄并游。
浑浑大江刮海窟，黄并一水学潮头。
潮去潮来朝复暮，萧索千里空沧洲。
沙咿土唧乱人眼，分曹岂啻鱼虾稠。
蠹粉飘霜萦折木，著水冻云银簏簌。
老渔钓蟺踏新淀，嫠妇绩草当空屋。
总辔愁闻路人语，新年已非故年熟。
故年麰麦破分收，新年未省饱𫗴粥。
保丁催科不贷人，行且税桑卖黄犊。
向秋但无恶风涛，舍北相将拾穜稑。

翩翩外黄儿，片玉驻青春。
鏖兵彼项籍，菅艾视吾民。
从容出谈笑，桑梓脱沉堙。
翻咄蹈海客，胡为苦逃秦。
射戟与弄丸，解粉竟劳神。
生子不蚤慧，惜哉襄城人。

秋入前山瘦如刻，楚弄吴吹沸江国。
鱼龙爵马安在哉，粉白黛黑埋真色。
迎銮谁是当时人，胚胎黄金仍扫迹。
飞来蜀冈尔何事，似欲撞空争岝峉。

仰窥玉奁天面窄，顽碧颠青自天掷。
祖禅不管地祇悭，十五百徒此其宅。
流水声中换今昔，粉抹頳糊老椽壁。
枯木庵回旧日春，难提塔示重来坼。
超公最后法席张，全机扑落辊球场。
曾令天花倏飘坠，况有庭橘符青黄。
乌藤横膝傲佛祖，熟识眉宇瞬且扬。
天吴吹澜洗霾垢，方诸挹月来清凉。
东瓯万刹尽金布，咋舌谁堪论妙悟。
赚杀参儿走衲云，高枕无乃林泉负。
庐峰南远真西材，叩寂丈室惭宗雷。
秀巅庞眉逼人爽，反疑不自尘中来。
由来山兴复不薄，畏途何计挥尘缚。
诘朝匹马汗羞颜，又作杨花无止泊。

白云去不还，空留白云额。
至今飞山颜，片片尽秋色。
萧萧事盘纡，刳石转欹仄。
觚棱骞古殿，粉墨昏绝壁。
有客倦归艎，潇洒寄一适。
松萝青鸟哢，江影卷余白。
始时开山人，真意非无得。
百年惊一吷，节物变今昔。
谁是云无心，翛然彼禅伯。

翳翳柔桑活，辉辉野水宽。
艺蔬苍芥甲，延客白蒲团。
点缀花粘蔓，稀疏粉束竿。
家风才茗饮，一室听冰寒。

欲识君诗格，飘然人所难。
清风生玉宇，白露滴金盘。
吟嚼充肠冷，披开遶坐寒。
迥无脂粉气，字字是琅玕。

坐看云叶洗昭回，磴束天仙玉宇开。
水染东瓯清到骨，客伤南浦酽于醅。
雪萌正荐浇酲笋，粉色浑藏艳眼梅。
稍觅暗芳窥熠燿，更从白石认毰毸。

蠹粉侵侵抱缭墙，佛祠仍是旧仙乡。
晴雷殷地溪声转，顽橐吞空洞脉长。
旦过客分云卧冷，腊高僧煮涧毛香。
须知剩得天龙护，别绕森严十万冈。

鹭袍粉白笔摩秋，余地争看众刃游。
坚壁赖公专细柳，得壶如我愧中流。
仆姑此日先穿札，绿绮何心晓报镠。
恰恰丰隆通蛰户，论功相与副旁求。

百粤东头倦客身，秋风溪鲙正堪论。
尘埃洗尽生风语，粉黛仍传到手樽。
吹剑自应超世味，曳裾谁复羡侯门。
临流更拟张胸胆，终恐精微未易言。

曾闻仙者好楼居，楼外仙山入指呼。
聊作上游新粉泽，使君不为贮罗敷。

九原秋草没麒麟，哀挽黎明出问津。
花魄欲招谁些楚，箫声先断客愁秦。
冢间白鹤空双舞，天上黄姑定卜邻。
晰晰目存成底事，空余粉墨逼天真。

瞳人剪水腰如束，一幅乌纱裹寒玉。
飘然自有姑射姿，回看粉黛皆尘俗。
雾合云窗人莫窥，门前车马任东西。
礼罢晓坛春日静，落红满地乳鸦啼。

淮海行摇落，文书亦罢休。
风霜欺独宿，灯火伴冥搜。
笳动朱楼晓，参横粉堞秋。
更拼飞镜破，应得大刀头。

诛茅北户结圆庐，从事风流入画图。
珠箔粉垣藏混沌，葛巾藜杖造虚无。
春闲居士天花室，昼静仙人白玉壶。
遥想吏行凫鹜散，沉烟一穗对团蒲。

东风已动北风归，寒气侵寻自霁威。
何处管弦传腊酒，谁家刀尺制春衣。
使君英妙开莲幕，别驾风流出粉闱。
唯有广文官独冷，终年如坐水边矶。

茫茫汝水抱城根，野色偷春入烧痕。
千点湘妃枝上泪，一声杜宇水边魂。
遥怜鸿隙陂穿路，尚想元和贼负恩。
粉堞女墙都已尽，恍如陶侃梦天门。

不因霜叶辞林去，的当山翁未觉秋。
北里酒钱烦屡索，南州诗债懒频酬。
欲歌金缕羞红粉，拟插黄花避白头。
底事登临好时节，等闲收拾许多愁。

破腊连空粉絮飘，离离一番长山苗。
旗亭谁氏来沽酒，台笠何人去采樵。
背日旋依松涧积，迎风先傍药畦消。
袁安此际偏无赖，独掩闲门对一瓢。

江夏门风盛，东吴族望高。
才雄吐白凤，志大钓灵鳌。
昔日参珠履，多年泛碧桃。
陈琳巧书檄，谢客占风骚。
曲宴飞三雅，沈机佐六韬。
玳筵频岸帻，楯鼻几挥毫。
托乘同归阙，临轩别赐袍。
未离王俭幕，独得吕虔刀。
粉署因扬历，朱门更郁陶。
淮南荒桂苑，骑省泣霜毛。
去国逾千里，为郎历几曹。
和铅兼秘府，悬磬寓神皋。
室静秋生白，庭闲雨长蒿。
禁林俄召试，卿寺果垂褒。
道在心无闷，恩深首重搔。
依前领图史，䌷绎肯辞劳。

藩阃分忧重，关山去路賖。
含香滞郎署，乘驲倦天涯。
土贡千头橘，神祠万里沙。
金碑纪风物，宝瑟怨年华。
粉箨斑文簟，云腴紫笋芽。
民田两岐麦，郡圃四时花。
别恨休攀柳，归期待及瓜。
鳣庭有遗训，清白自传家。

闻说华林院，名将阙里偕。
生徒似东鲁，书籍胜西斋。
俎豆儒风盛，埙箎乐韵谐。
门闾双桂茂，编秩九流排。
讲学搴纱幕，题诗挂粉牌。
荀陈传旧族，游夏结同侪。
红实洲生橘，清阴世种槐。
夜蟾穿户牖，晴瀑泻岩崖。
远客来千里，新恩出两阶。
横经定何日，凭此寄幽怀。

双莲仙影面波光，翠盖摇风红粉香。
中有画船鸣鼓吹，瞥然惊起两鸳鸯。

石甃遗踪傍古台，一泓寒影鉴光开。
何人照面金钗落，曾见越溪红粉来。

步步香翻罗袜尘，粉红花艳满宫春。
倾城一笑无遗迹，不见长廊响屧人。

花光带露柳凝烟，茂苑笙歌已沸天。
有客寻春拼一醉，青楼红粉洞中仙。

冰肌玉骨真遗妍，粉作妒云黛作烟。
知有香魂埋不得，夜深岩底月中仙。

上界笙歌下界闻，缕金罗袖郁金裙。
倚阑红粉如花面，不见巫山空暮云。

倾城倾国两妃嫔，此地闻名不见人。
潜想旧时红粉面，落花风里步香尘。

外作禽荒内色荒，三千红粉日严妆。
潘妃纵有嫣然态，不步金莲到射场。

君家祝融水一方，平生书闱食可忘。
云河漱润搴瑶芳，天帝璧府雠书郎。
驰骋千载凌子长，神清骨秀颜色苍。
书淫传癖笑舆狂，十年此会同都堂。
上楼吟春碾旗枪，诗筒吴歈赓楚羌。
一律校文公否臧，日饱大官沆瀣粮。
朱鸾入网空南冈，贤书奏牍纷满床。
朝出粉闱暮帝旁，骎骎天路群龙骧。
病鸱帖帖乃污隍，白云陇望因俶装。
放歌长林声激扬，佩兰思馨虽朋亡。
云出鸟还聊自偿，羽扇麈尾随经囊。
龙眠乃是无何乡，朝游不辞麋鹿行。
归卧展图观骕骦，宪贫颂古时歌商。
徜徉兴罢住云房，焚柏翻经究法王。
冉冉暗度岁月光，山头草青还叶黄。
洞明已死闲骨香，凡志未就嗟凉凉。
亲颠向白每称觞，旨甘鞭后难翱翔。
朅来窃食天中央，古人千岁空相望。
同文锁密御史霜，得公再集评文章。
亦说种松辋口庄，使我梦蝶栩栩忙。
便欲负郭占农祥，门开傥容倚孔墙。
想挽北斗下挹浆，箜篌更对高秋张。

蕙兰芳草久睽离，偶泄春光此一枝。
自许轻盈羞粉白，何人闲丽得邻窥。
寒欺薄酒魂消夜，月入重帘梦破时。
幸有暗香襟袖暖，江南归信不应迟。

薛宣欲吏云，季氏或招闵。
此分冒中秋，万物既收稛。
卖药偶知名，草玄非近准。
才难不易得，志大略细谨。
士生要弘毅，天地如盖轸。
骥令盐车骖，井下知绠引。
难甘吁尔食，聊寄粲然冁。
谁能借前筹，还妇用束蕴。
吾闻调羹鼎，异味及粉槿。
岂其供王羞，而弃会稽笋。

俯仰家人看墨踪，和研亲炷宝熏浓。
诗情过笔当千里，妙思凝香欲万重。
山盎泄云倾白酒，越罗霑露浥黄封。
从来粉黛宜灯烛，妙手凭谁写醉容。

暖风吹麝入铅华，不肯随春到谢家。
半夜粉寒香泣露，也应和月怨梨花。

楚江倒水天上来，吴山削玉青崔嵬。
飞流欲截众峰险，挥手可擘烟云开。
危亭据此揭佳丽，斲出榱桷超层台。
凭空直喜纵高举，下瞰愈觉心悠哉。
旷野万顷正入眼，清风四坐无纤埃。
浅黛低泼弱柳色，红粉正抹秋莲腮。
好音终日自多兴，美景变态谁能裁。
主人与客穷新赏，罗榼更掷神仙杯。
歌珠舞雪不知已，何妨邀月聊徘徊。
时来孰肯趣真隠，寄语沮溺无嫌猜。

广寒宫女贪游戏，莹滑琉璃光照地。
嫩云才捧出纤腰，无数鲛绡拥娇翠。
仙葩姿逞天姿秾，只爱临溪梳洗慵。
太真艳色禁不得，含羞微笑迎秋风。
秋风苦恼秋露泣，的皪珠玑时泻入。
红凝朱粉绿参差，尽溅裙襦烟不湿。
初惊王母来瑶池，酡颜更醉流霞卮。
三千佳丽已罗列，争先鸾鉴匀娥眉。
俄见洛神归洛浦，波卷靴纹翠蛟舞。
羽车云盖空纷披，碧叠巫峰生暮雨。
坐怜吟倚风灵香，多情先断何人肠。
不及鸳鸯与㶉𫛶，恣穿薄影眠池塘。

春华杂丹素，芳心馥椒兰。
蝴蝶采其荣，交飞密为团。
轻须卷丝绪，弱翅剪冰纨。
栩栩婉有容，飞飞闲可观。
深丛密依倚，曲径恣盘桓。
日昃芳气消，露晞黄粉干。
繁华未零落，幽意已阑珊。

世人画梅赋丹粉，山僧画梅匀水墨。
浅笼深染起高低，烟胶翻在瑶华色。
寒枝鳞皴节目老，似战高风声淅沥。
三苞两朵笔不烦，全开半函如向日。
疏点粉黄危欲动，纵扫香须轻有力。
不待孤根暖气回，分明写出春消息。
大空声色本无有，宫征青黄随世识。
达人玄览彻根源，耳观目听纵横得。
禅家会见此中意，戏弄柔毫移白黑。
佳句殷勤致两番，深情邂逅高双璧。
不愁开谢逐东风，全胜当年陇头驿。

世人画梅赋丹粉，山僧画梅匀水墨。
浅笼深染起高低，烟胶翻在瑶华色。
寒枝鳞皴节目老，似战高风声淅沥。
三苞两朵笔不烦，全开半函如向日。
疏点粉黄危欲动，纵扫香须轻有力。
不待孤根暖气回，分明写出春消息。
大空声色本无有，宫征青黄随世识。
达人玄览彻根源，耳观目听纵横得。
禅家会见此中意，戏弄柔毫移白黑。
佳句殷勤致两番，深情邂逅高双璧。
不愁开谢逐东风，全胜当年陇头驿。

粉蜡梅梢妆蓓蕾，雪晴乌鹊声零碎。
兰堂昼暖浴蚕天，百果流芳喷寒水。
春事望春须准拟，临风不惜呵纤指。
寒日频添绣线长，百五光阴已无几。

蜂须萎蕤花脱萼，粉蝶流鶑何处著。
暖融密卷玉为椽，一点明星坐中落。
猩唇血重鲛绡薄，百出宝莲金钿错。
蕙兰不断起长烟，余香随风度罗幕。
天阶漫激鸣签响，壶中不夜春常若。
何人天外引长绳，刚愁日下西山脚。

莫笑青青一两茎，春来次第满林生。
露凝节目犹含粉，风过枝梢已有声。
拂拭且看霜雪干，剪裁当见凤凰鸣。
繁枝去尽生微迳，几为清阴特地行。

风过依稀听步虚，穿林度水得清都。
地灵自有烟霞胜，岁久何妨粉墨芜。
双鹤未归晴昼永，片山长在白云孤。
无端堑断灵源地，王气宁知属后湖。

幽野葽含秀，周朝麦荐新。
祇园才浴像，嵩岳复凝神。
鹊印天休裔，书林世贵人。
江山分秀气，珪璧粉天真。
三箧传遗绪，前筹起逸尘。
人间欣得瑞，席上蔼为珍。
平步游英彀，长驱历要津。
星轺聊按指，元鼎伫经纶。
熊梦祥占日，斑衣色养辰。
云鹏方万里，海鹤本千春。

秀色丰融凝晓露，新声𪾢睆弄东风。
芳条已密无寻处，粉堞虽低径不通。

鶑老阴浓昼景迟，园林又是过芳时。
香腮粉蕊年年好，只羡游蜂野蝶知。

共饮梨花下，梨花插满头。
清香来玉树，白蚁泛金瓯。
妆靓青蛾妒，光凝粉蝶羞。
年年寒食夜，吟绕不胜愁。

异果乘秋熟，分来道路长。
缄封湘箧重，题咏剡藤光。
气蓄西河润，山围大谷凉。
龙须初引水，马乳晚经霜。
衣薄轻铅粉，包圆小紫囊。
膏腴凝绀液，甘酢溢云浆。
蔗浥含余润，醅浮带旧香。
药经难仿佛，画笔漫形相。
泾洛宜秦土，汾岚利晋乡。
鳞差分万叶，珠实缀千房。
楚瑞惭萍实，江奴笑橘黄。
破酲生静爽，涤热慰新尝。
契阔初心在，提携远意将。
茂陵遗客老，痟病证仙方。

绝域经秋自乞还，粉闱春得缀星班。
诏趋龙幄登文陛，恩捧芝函入道山。
曲学岂知新说美，苍颜难伴后生闲。
闻君此地淹徊久，怅望当年未及攀。

少年书卷是生涯，白屋清朝自起家。
数上封章思有补，一生悃愊静无华。
初瞻玉节星轺下，俄见铭旌粉篆斜。
天理冥冥谁可度，但伤零落掩淮沙。

筮仕西州佐邑时，高才不厌簿书卑。
清修与众初难合，真节当朝晚始知。
谏苑尘埃多旧藁，佛宫粉绘有生祠。
与君家世重重契，祖奠灵车涕满颐。

城据山川胜，千年楚故都。
高楼临汴水，杨柳荫芙蕖。
唐室中多故，将军老镇徐。
球场朝戏马，玉帐夜投壶。
白雪征清唱，黄金得绿珠。
春风楼上宴，三日极欢娱。
红粉梦云散，白杨兵火余。
当年贺厦燕，老尽几番雏。
曲径拥黄叶，西风时扫除。
寒鸱蹲老树，睥睨女墙狐。
有客晚登览，徬徨思壮图。
荆榛闭铜雀，麋鹿游姑苏。
陈迹岂足道，旧欢何日无。
朱栏开酒场，宝勒迎官奴。
醉袖舞鸜鹆，艳声歌鹧鸪。
迟留故时月，桂影来座隅。
回首一相诧，今人如不如。

禅林跨山胁，飞构凿崚嶒。
千里寄双睫，百忧消一登。
斯游属公暇，晓日东南升。
霜野明练甲，云阴垂海鹏。
东州地阳暖，腊月川无冰。
大艑出洪口，突去如骞腾。
趺坐思方寂，桐鱼闻饭僧。
生台饱驯鸽，散上浮图层。
矫首发长啸，清风鼓尘膺。
寥寥紫虚路，鸿雁正凭凌。
仿像中散公，俯手朱丝绳。
粉绘久零落，爽灵呼不应。
顾余识尤寡，况复无才称。
行且置缨笏，庵栖宗大乘。
二子勿多诮，有心何不能。

兹山非峻极，名不载图谱。
投策一攀跻，未觉病腰膂。
苍松带寒日，交阴层窣堵。
俨然黄面师，粉绘色已古。
我贪五斗米，磬折向儿乳。
复著鞍马劳，疲筋剧笞楚。
此身异金石，能涉几寒暑。
诛茅结圆庐，宴坐此其所。
清心日焚诵，庶拔未来苦。
望尘彼何人，碌碌安足数。

文昌西郭居，修竹闭环堵。
琴樽不复存，青莲开梵宇。
尘纷晦遗像，粉绘才可睹。
拜奠愧无言，长哦君乐府。

开亭榜直节，宠尔青琅玕。
岁晚傲霜雪，不同天下寒。
挺立百丈夫，被之古衣冠。
春华白粉泽，正色莫敢干。
越客与登览，微吟复长叹。
六鳌方抃戏，云海翻狂澜。
傥逢龙伯公，何惮剪一竿。
岐山鸣凤雏，久刷五色翰。
何以慰朝饥，美实来加餐。
高材陋时用，自持良独难。
不愿裁乐管，伶伦非古官。
浪遭野王辈，三弄为人欢。
愿制杀青简，灿然漆与丹。
褒贬约鲁史，终古垂不刊。
顾此托根地，辱哉久泥蟠。

露网朱甍上，风帘翠锁前。
宿衾熏萏菡，朝镜拂漪涟。
津润销金笔，香依扑粉绵。
度闲双陆子，拨恨十三弦。
鹦鹉殷勤语，旃檀委曲烟。
鲛绡干玉箸，鱼钥限金莲。
团扇酬桃叶，乌丝代杏笺。
朱门长窅窅，白马自翩翩。
难钓三珠树，徒抛七宝鞭。
酒阑应有待，梦破即无缘。
信鹊新秋去，孤蟾后夜圆。
浪言墙外地，的是洞中仙。

水馆四边村，登临奈断魂。
黄花开小径，红粉哭高原。
舟楫逢新火，松楸老故园。
斜阳一千里，依约是苏门。

密叶已成荫，高花初著枝。
幽香不自好，寒艳未多知。
会见垂金弹，聊容折紫緌。
粉身非所恨，犹复得闻思。

百卉前头第一芳，低临粉水浸寒光。
卷帘初认云犹冻，逆鼻浑疑雪亦香。
鼎实自应终有待，天真不假更匀妆。
江南望断无来使，且伴诗翁入醉乡。

欢声喜气塞康庄，妙舞清歌乐未央。
此节定知随意好，今宵端复为人长。
妆成粉白生春色，酒泻鹅黄射烛光。
报答风光须一醉，从来千骑贵东方。

金陵宫殿春霏微，江南花发鹧鸪飞。
风流国主家千口，十五吹箫粉黛稀。
满堂侍酒皆词客，拭汗争看平叔白。
后庭一曲时事新，挥泪临江悲去国。
令公献籍朝未央，敕书筑第优降王。
魏俘曾不输织室，供奉一官奔武彊。
秦淮潮水锺山树，塞北江南易怀土。
双燕清秋梦柏梁，吹落天涯犹并羽。
相随未是断肠悲，黄河应有却还时。
宁知翻手明朝事，咫尺人生不可期。
苍黄三鼓滹沱岸，良人白马今谁见。
国亡家破一身存，薄命如云信流转。
芳仪加我名字新，教歌遣舞不由人。
采珠拾翠衣裳好，深红退尽惊胡尘。
阴山射虎边风急，嘈杂琵琶酒阑泣。
无言遍数天河星，只有南箕近乡邑。
当时千指渡江来，同苦不知身独哀。
中原骨肉又零落，寄诗黄鹄何当回。
生男自有四方志，女子那知出门事。
君不见李君椎髻泣穷年，丈夫飘泊犹堪怜。

平生车轨周四方，结交童龀老相忘。
异哉余子久弥芳，吴人犹记称周郎。
河豚入网荻芽长，宜兴罨画烟水苍。
风雩春服真少狂，不愧戴崇升后堂。
横戈笔陈倒千枪，叔鸾独步禹出羌。
世儒胶扰何足臧，说食不救饥求粮。
瞥思振衣千仞冈，空林无人一绳床。
五车纯束不在旁，欲彻梯磴排空骧。
锺山春水绕城隍，从师不惮白笈装。
矢锋相触尘不扬，骊黄牡牝若灭亡。
子严主簿志不偿，厌见朱墨纷伧囊。
西风云日思帝乡，东华拜敕凫缀行，黄昏阊阖飞骕骦。
虚堂节候变金商，闭门蟋蟀鸣我房。
吾君仁圣周成王，屏驱虎豹开明光。
山龙粉米杂青黄，多儒可赞至治香。
园檀山石岂荒凉，潢污蕰藻须豆觞。
愿君与借羽翮翔，贤书蚕列升未央。
君如病鹘待秋霜，牛衣未可悲王章。
公朝道辟五达庄，服襄按节缓勿忙。
梦松生腹渠不祥，莫车上儛应循墙。
功成归饮沆瀣浆，发机要若黄间张。

粉垣周十里，丹碧焕神宫。
楼阁晚多雨，梧桐天早风。
人来夕照外，鸟起白蘋中。
何用厌城郭，沧洲佳兴同。

云端红粉拊雕栏，谢守纶巾语笑间。
游客乍惊人外境，居僧初识面前山。
暂来犹足留公赏，借与真堪着我顽。
铃合多余宾从少，谁教缾盎不曾闲。

行歌红粉满城欢，犹作常时五马看。
忽忆使君身是客，一时挥泪逐金鞍。

壁上栖鸦粉剥红，萍游无定得风同。
故人妙墨何人识，文豹依依雾雨中。

先贤垂范，语真如弦。
衲子奔波，刚然不顾。
粉骨碎身未足酬，一句了然超百亿。

抹粉涂坯恰似呆，神头鬼面舞三台。
千千万万人窥看，子细不知谁见来。

晴明百鸟啭新声，摧啄幽花折粉英。
冷坐隔帘呼不起，惜春无计若为情。

百紫千红一径深，胭脂为地粉为林。
有人来问春何在，向道花间无处寻。

索索风摇幕，亭亭月过墙。
晴雷推粉磨，夜雨压槽床。

平湖碧玉烟波阔，芰荷风起秋香发。
采莲女儿红粉新，舟中笑语隔烟闻。
高系红裙袖双卷，不惜浮萍沾皓腕。
争先采得隠船篷，多少相欺互相问。
吴儿荡桨来何事，手指荷花示深意。
郎指莲房妾折丝，莲不到头丝不止。
月上潮平四散归，舟轻楫短去如飞。
断肠脉脉两无语，寄情流水传相思。

山民岁时事莽卤，犹知拜扫一百五。
平明士女出城闉，黄土冈前列尊俎。
箬包粉饵蒸野蔬，富家烹羊贫荐鱼。
日暮肩舆踏风雨，江乡人家无犊车。
插花饮酒山边市，醉后歌声动邻里。
南人闻歌笑相寻，北人闻歌泪满襟。

一叶横江凌浩渺，李君见我迎门笑。
鹅黄初熟醅旋压，书室焚香地新扫。
淋漓歌笑不知夜，竹榻枕藉眠诸少。
老人被煖觉独晚，惊起东南日如烧。
四明陈子定爱客，生火寒厅邀我到。
盘殽香洁具俄顷，鲙斫寒鱼初出沼。
仲谋霸气久寂寞，元子亭基尚危峭。
荆榛荒梗上石磴，人物清江开野庙。
暮投明府快一饮，主意殷勤宾屡釂。
星河破碎归中夜，明日清淮理归棹。
王家园馆静人眼，挂壁於菟疑欲𫜪。
杀鸡为黍办仓卒，看画烹茶每醉饱。
还家闭门空寂历，胜境目前皆了了。
兹游可再谁汝啬，老懒似不能轻矫。
西山得霜瘦如削，萧寺峥嵘出粉筿。
幸于腰髀犹足使，与子凌寒恣游眺。

出门秋雨泥漫漫，嗟我后土何时干。
官曹事休归舍卧，破屋淅淅西风寒。
弱妻倾榼劝我起，稚子笑语争杯盘。
我生乐事但如此，为尔一醉愁肠宽。
仕途翩翩鬭巧捷，华裾鲜縠相追攀。
老来百事觉羞耻，懒伴儿女涂铅丹。
贾郎豪华独异我，粉腮玉指双鸦鬟。
清眸侑酒醉百盏，肯咀贫瓮寒虀酸。
堂前菊花日以好，落砌槭槭梧桐残。
当谋痛饮待九日，豪气一压龙山桓。

蚓壤排晴圃，蜗涎印雨阶。
花须娇带粉，树角老封苔。
问字病多忘，过邻慵却回。
晚凉还盥栉，对竹引清杯。

岁暮淮阳客，贫闲两有余。
朝昏面壁坐，风雪闭门居。
老去深依佛，年衰更嗜书。
未能忘素业，聊用慰穷途。
下里皆平屋，开门即古墟。
鸡豚来近舍，舂汲赖邻夫。
雪压移来竹，霜萎自种蔬。
乌皮蒙燕几，褐帽裹僧颅。
肉似闻韶客，斋如持律徒。
女寒愁粉黛，男窘补衣裾。
已病药三暴，辞贫饭一盂。
长瓶卧墙角，短褐倒天吴。
宵寐衾铺铁，晨炊米数珠。
木镵随杜胫，葛制暖韩躯。
时命今如此，功名已矣乎。
谈愁风射马，拙待兔逢株。
久慕香城乐，深谙梦境虚。
谁怜九顿首，正有一长吁。
瞻望身空老，苍茫岁欲除。
何当闻妙诲，黥刖待完肤。

烟水苍茫古岸高，危楼缥缈枕波涛。
山围粉堞青屏合，桥跨长淮百舰牢。
争战往年空故国，登临行客叹前朝。
青旗试问谁家酒，风雨蒹葭晚渡遥。

墙下溪流清且长，夹溪乔木雨苍苍。
袅风翠果擎枝重，照水圆荷舞叶凉。
蜗壳已枯黏粉壁，燕泥时落污书床。
南山野客闲相过，赠我能携药满筐。

长夏江村风日清，檐牙燕雀已生成。
蝶衣晒粉花枝午，蛛网添丝屋角晴。
落落疏帘邀月影，嘈嘈虚枕纳溪声。
久拼两鬓如霜雪，直欲樵渔过此生。

十首新诗换牡丹，故邀春色入深山。
御袍黄粉天然薄，醉脸胭脂分外殷。
开晚东君留意厚，落迟晴昼伴春闲。
狂来满插乌纱帽，未拟尊前感鬓斑。

阊阖楼南粉署西，旧时种柳长应齐。
如今冷落穷山县，卧听春风百鸟啼。

红杏墙头最可怜，腻红娇粉两娟娟。
晓来并逐东风尽，容易分飞又一年。

新蝉上树空遗蜕，野雀哺雏争小虫。
粉沾衣袖竹枝雨，香满水亭荷叶风。

日转秋庭树影斜，风来粉蝶胜悲笳。
祇应宋玉秋来梦，常在墙东阿子家。

拂瓦轻霜铅粉轻，东南日出竹窗明。
小楼下见西江水，日日风光无限情。

谷鸟有和声，杖藜北园路。
悠悠雪委泥，霭霭春浮树。
樱包欲破红，梅葩粉坠素。
幸兹沉疴间，复此赏心遇。
晴阳山气昏，积雨溪光露。
四郊农事起，兴怀田野趣。

粉垣周十里，丹碧焕神宫。
楼阁晚多雨，梧桐天早风。
人来夕照外，鸟起白蘋中。
何用厌城郭，沧洲佳兴同。

窗影蝇飞见，帘花日照成。
汗余胡粉薄，香度越罗轻。
书叶蚕头密，调笙凤咮鸣。
情来愁不语，极目雁南征。

寿阳楼畔晴梅落，孝武宫中晓露溥。
越浦争回乘兴棹，洛堤欲驻有情鞍。
蝶遗粉翼轻难拾，鹤坠霜毛散未抟。

雁门泉水热于汤，清净源从古道场。
应笑骊山山下水，至今犹带粉脂香。

丝缰误解白龙飞，满地琼瑶衬粉蹄。
愁杀塞翁寻不见，月明风静只闻嘶。

鼎中大药世难知，日月双投姤不迷。
未必妙光方火枣，始思玄理号交梨。
溶溶朱粉飞云远，湛湛神辉满室齐。
一纪烹煎才得了，便乘鸾辂上天梯。

金丹饵了骨毛轻，便觉蓬莱去有程。
澄湛药炉分玉粉，凄凉气海彻三清。
昆仑宫殿年年耸，紫府楼台日日成。
只此便乘云鹤驾，笑人笑我学长生。

贫有清风明月，富无红粉膏脂。
子午凤朝元始，去来雷电相随。

广文官舍冷如冰，几叹朝衫脱未能。
忽买春田埋玉地，犹悬绛帐读书灯。
佳名空缀仙都石，妙偈争传海寺僧。
一幅粉旌春水漫，惜君谁不涕奔腾。

汝阳使君如孙武，文章绝人喜军旅。
要知谈笑能治兵，戏教红妆乐营女。
白{叠毛}新袍锦臂鞲，条脱挂弓腰白羽。
彩错旌旗照地明，傍花映柳陈部伍。
须臾观者如堵墙，仿佛如临矍相圃。
一人中的万人呼，丝管呶嘈间钲鼓。
臂弓上为使君寿，遍及四筵乐具举。
使君一笑万众喜，堂上酒行堂下舞。
锦段银荷翠玉钿，意气扬扬皆自许。
傥令被甲执蛇矛，恐可横行擒赞普。
大胜吴宫申令严，两队宫娃啼且怖。
阖闾台上呼罢休，将军虽贤亦觕卤。
岂知使君不忘战，聊以戎容娱樽俎。
夕阳卷旗去翩翩，使君要客登画船。
美人不暇别妆洗，战士结束围华筵。
皆疑征南汉将帅，楼船下濑方凯还。
军中不应有女子，偏裨校尉何其儇。
使君湖光照楼观，一碧不辨水与天。
渐看暝色著疏柳，已见白蘋浮暮烟。
银汉斜横北斗淡，明月碧玉疏星联。
舟人罢唱时弄笛，艇子趁鱼行扣舷。
隔浦荧荧见渔火，意中竹篱青旆悬。
虽无荻花与枫叶，全似送客湓江壖。
亟令周娘作新曲，周娘琵琶京洛传。
不惜千呼与万唤，便时转轴仍拨弦。
冯夷阳侯或静听，穹龟大鱼或后先。
且言白傅时落寞，草草会遇仍嫣然。
使君闻名满台阁，虎符熊轼聊周旋。
风流乐事虽可记，皆过孙白二子前。
会看和戎竟先列，铁骑百万临三边。
报功女乐赐二八，粉白黛绿皆婵娟。
青云乞身归旧里，汾城故地依林泉。
琵琶亭中望汝海，无忘饮中今八仙。

粉蝶尔何知，秋深尚戏飞。
怜渠迷节物，犹若弄春晖。
露叶今非昔，霜丛畴可依。
篱边菊无几，薄命寄余菲。

桐实离离楸带长，玉鞭骄马度垂杨。
黄茆野店人争看，篱上红眉粉额妆。

坎坎分明拔河戏，盛在北朝唐尚尔。
画手何人郑子虔，妙不戏人惟戏鬼。
更无狞厉可严怖，既曰依人人是拟。
家家贾勇负胜余，见之心宁不知耻。
最是隋宫窈窕春，汗妆蓬发羞相比。
故宜落笔在蒲州，门外河来三万里。
邻几舍人有拓本，诗翁赋诗名更起。
咏诗想画二十年，客舍此邦心自喜。
揽真永绝伪物欺，顾影岂尽形仪美。
嗟予断绝百事心，痴处留情独在此。
魑魅魍魉好奔迸，文彩风流终弃圯。
出门访之无处所，惜哉史君陆子履。
但欲便坐易瞻玩，不知壁古难移徙。
岂无剥落一寸余，我愿宝之若琼蘂。
不然当学补亡诗，收拾粉本细纲纪。
或谓前年九鼎成，时无杂糅清如水。
虽有高室谁瞰之，亦莫揶揄毛手指。
帖壁不祥宜遁逃，彩门抛捘方靡靡。

莫愁妩媚主人卢，纤质交竿巧得模。
绿粉敢争红粉丽，鱼轩休比鹤轩疏。
女英漫对湘君泣，子政徒青天禄书。
夹膝得名何不韵，秋来卧病竟何如。

败叶扫还飞，秋容肃粉闱。
青钱如已选，白璧会须归。
燕坐书横案，孤吟月满衣。
还同潘散骑，鱼鸟性都违。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

东风艳艳桃李松，花园春入屠酥浓。
龙脑透缕鲛绡红，鸳鸯十二罗芙蓉。
盈盈初见十五六，眉试青膏鬓垂绿。
道字不正娇满怀，学得襄阳大堤曲。
阿母偏怜掌上看，自此风流难管束。
莺啄含桃未咽时，便会郎时风动竹。
日高一丈罗窗晚，啼鸟压花新睡短。
腻云纤指摆还偏，半被可怜留翠暖。
淡黄衫袖仙衣轻，红玉栏干妆粉浅。
酒痕落腮梅忍寒，春羞入眼横波艳。
一缕未消山枕红，斜睇整衣移步懒。
才如韩寿潘安亚，掷果窃香心暗嫁。
小花静院酒阑珊，别有私言银烛下。
帘声浪皱金泥额，六尺牙床罗帐窄。
钗横啼笑两不分，历尽风期腰一搦。
若教飞上九天歌，一声自可倾人国。
娇多必是春工与，有能动人情几许。
前年按舞使君筵，睡起忍羞头不举。
凤凰箫冷曲成迟，凝醉桃花过风雨。
阿盈阿盈听我语，劝君休向阳台住。
一生纵得楚王怜，宋玉才多谁解赋。
洛阳无限青楼女，袖笼红牙金凤缕。
春衫粉面谁家郎，只把黄金买歌舞。
就中薄幸五陵儿，一日冷心玉如土。
云零雨落正堪悲，空入他人梦来去。
浣花溪上海棠湾，薛涛朱户皆金镮。
韦皋笔逸玳瑁落，张佑盏滑琉璃干。
压倒念奴价百倍，兴来奇怪生毫端。
醉眸觑纸聊一扫，落花飞雪声漫漫。
梦得见之为改观，乐天更敢寻常看。
花间不肯下翠幕，竟日烜赫罗雕鞍。
扫眉涂粉迨七十，老大始顶菖蒲冠。
至今愁人锦江口，秋蛩露草孤坟寒。
盈盈大雅真可惜，尔身此后不可得。
满天风月独倚阑，醉岸浓云呼佚墨。
久之不见予心忆，高城去天无几尺。
斜阳衡山云半红，远水无风天一碧。
望眼空遥沈翠翼，银河易阔天南北。
瘦尽休文带眼移，忍向小楼清泪滴。

先生家□余玉粒，粉以为饼陪春羹。
春羹品物谢时味，江流暖泛园中英。
晴窗对案忽举首，径走长须呼友生。
襄阳大夫腹如鼎，一著九牛犹未盈。
懽然放箸即过我，自叹珍庖逾大烹。
且言初意亦在我，属我府事留西城。
先生饭不饭俗客，若苦转眄相倒倾。
东风雕刻物物好，槎头缩颈尾不赪。
药苗蔬甲破土出，似与刍豢争功名。
应怜十载痩藜苋，为我一除饥肠鸣。

陈根未作去年花，天宇空明雁影斜。
忽上溪桥见颜色，不施朱粉似东家。

鬓发尽皤然，眉分白雪鲜。
周遮延客话，伛偻抱孙怜。
无病常供粥，非寒亦衣绵。
假温衾拥背，借力仗搘肩。
貌比三峰客，年过四皓仙。
唤方离枕上，扶始到门前。
毎爱烹山茗，常嫌饤石莲。
耳聋如塞纩，眼暗似笼烟。
宴坐羸凭几，乘骑困亸鞭。
头摇如转旋，唇动若抽牵。
骨冷愁离火，牙疼怯漱泉。
形骸将就木，嚢槖尚贪钱。
胶睫干眵缀，黏髭冷涕悬。
披裘腰懒系，濯手袖慵揎。
抬举衣频唤，扶持药屡煎。
坐多茵易破，行少履难穿。
喜婢裁裙布，嗔妻买粉钿。
房教深下幕，床遣厚铺毡。
琴听怜三乐，图张笑七贤。
看嫌经字小，敲磬喜声圆。
食罢羹流袂，杯余酒带涎。
乐来须遣罢，医到久相延。
裹帽纵横掠，梳头取次纒。
长吁思往事，多感听哀弦。
气注腰还重，风牵口便偏。
墓松先遣种，志石预教镌。
客到惟求药，僧来忽问禅。
养茶悬灶壁，晒艾曝檐椽。
怒仆空睁眼，嗔儿谩握拳。
心惊嫌蹴踘，脚软怕秋千。
局缩同寒狖，摧豗似饱鸢。
观瞻多目眩，牵动即头旋。
女嫁求红烛，男婚乞彩笺。
已闻捐几杖，宁更佩韦弦。
宾客身非与，儿孙事已传。
养和屏作伴，如意拂相连。
久弃登山屐，惟存负郭田。
呻吟朝不乐，展转夜无眠。
呼稚临床畔，看书就枕边。
冷疑怀贮水，虚讶耳闻蝉。
束帛非无分，安车信有缘。
伏生甘坐末，绛老让行先。
拘急将风夜，昏沈欲雨天。
鸡皮尘渐渍，𫠜齿食频填。
毎忆居郎署，常思钓渭川。
喜逢迎佛会，羞赴赏花筵。
径狭容移槛，阶危索减砖。
好生焚鸟网，恶杀拆渔船。
既感桑榆日，常嗟蒲柳年。
长思当弱冠，悔不剩狂颠。

翠盖佳人临水立，檀粉不匀香汗湿。
一阵风来碧浪翻，珍珠零落难收拾。

薰风对拆香心破，浩露双滋粉面新。
油碧车中同载女，菱花鉴里并妆人。
皇英帝子锺遗艳，琬琰宫姬托后身。
谁道独呈芳瑞晚，也胜常调牡丹春。

君王未到玉津游，万树红芳相倚愁。
金锁不开春寂寂，落花飞出粉墙头。

扫成屏障几千春，洗雨吹风转更明。
应是天工醉时笔，重重粉墨尚纵横。

近年好语开蹙额，廊庙主人还稷契。
诸公汇进民所怀，左必提之右乃挈。
善随类举皆可观，野无遗贤静岩穴。
石梁有客少读书，神接前人望风烈。
志与时违可奈何，居贱好高谋已拙。
此身悠悠日江海，吊影行吟事酸噎。
揣摩胸臆作西游，不成兴起惭豪杰。
贾生恸哭初亦疑，十年自觉流清血。
三书不用即山林，将前复却何从决。
无因名姓累吴公，咫尺天光阻罗列。
志士惜日诚可怜，每恨平津当老节。
子云年少行所为，今出秦关独疲苶。
郭门啮臂良感人，仲卿蓄缩翻伤别。
叩关自鬻虽矜张，扫门愿见犹摧折。
炙手门前车马多，排肩屡进不得彻。
近来索米却求田，结绶弹冠非所觖。
更令胸臆从谁开，一刺怀归定漫灭。
槛虎饥馋尾漫摇，水尽海鲸当蚁垤。
谁能忍耻寄我颜，妻笑嫂欺安用舌。
北山记忆破腊来，远水扁舟两愁绝。
云重山寒暝不开，孤帆夜落严陵雪。
雷山老桐冻弦断，不作南风相煖热。
一剑星昏共形影，每恐龙寒呵古铁。
孟尝无炭暖置身，杜虽有指不得结。
可怜危肩耸及耳，浩歌能复弥清冽。
吴山忽见梅花谢，天助阳春生笔下。
近檐呵欠面发红，故絮卖钱不须借。
卖钱买船更欲西，墙头立燕留新泥。
新开湖南接淮水，楚山翠入天低迷。
细风平日两媚好，嫩黄梢转隋杨堤。
河名已清色未改，减尽狂湍浊犹在。
东风正和水面穗，恃赖夷犹百无殆。
欎欎葱葱见帝台，祥烟瑞雾真佳哉。
元都道士种桃手，露浥风吹今总开。
山翠柔红亦得色，鬬妍意不相低徊。
游蜂上下逐蝴蝶，蜜脾未饱争喧豗。
幽谷黄鹂出晴昊，乔木几迁枝叶老。
避寒何处过雪霜，依旧飞来语音好。
少年走马红尘道，绣勒锦缘金络脑。
窈窕花随宝碗飞，暝旋风吹玉山倒。
可怜穷巷无芳菲，良辰不得开怀抱。
闭门曝背借余暄，犹得爬搔驱虱蚤。
逡巡迷目风沙颠，已报新花去如扫。
乘离执衡又一时，万物从新炎帝造。
柳线渐长成畏日，苦菜秀时蚯蚓出。
烟绡雾縠自直钱，故葛绽联遮肘膝。
凌人颁冰下霄汉，谁信朱门自无汗。
蔗浆酪粉玛瑙盘，牙床角簟光凌乱。
石梁孤客赁屋居，坐恐炊中忽麋烂。
蚊虻噆肤俛听尔，何苦群鸣恣喧玩。
生嫌蒿艾昏泪眦，宁强掴撘酸吟腕。
墙阴壁隙又出蝎，潜致小毒犹锥钻。
巫师祝痛已复遭，术非驱除真亦漫。
听鸡起坐难饱眠，庶寛烦促须清旦。
进不知名仍退却，既来亦好归不恶。
羲和鞭御向西行，出门感此梧桐落。
淡月孤烟侵晓昏，小雨凄风动冥寞。
且欣编简堪卷舒，那知羞涩忧垂槖。
钟鼓声沉北斗高，白日渐远倾葵藿。
楚歌忽断隔黄芦，已见金山高磊落。
须臾崩车天上行，长幡乱舞喧檐铎。
苍穹白浪两低昻，黑蛟黄虬森喷薄。
开帆插橹六鳌惊，男儿信命方自若。
吴音嘲哳来船近，共怜远客逃沟壑。
鸟倦知还羽翮垂，修竹茂林欣有托。
故山茅屋良幽深，清泉浏浏石凿凿。
蕨薇虽老芋栗甜，拾穗行歌亦云乐。
买竿钓鱼谁更哀，贳酒涤器人应谑。
士通五经取青紫，请谢夏侯乌有此。
捷径须知自有涂，枉诵陈编腐牙齿。
潼关坐息感二鸟，耿耿此心聊复尔。
敢嗟与兄共槽枥，但苦酸醎异便美。
拟希锯利效细黠，天与钝顽难力砥。
五斗充饥未有时，却藏手板投耘耔。
曩闻下惠恬小官，颇怪少游甘掾史。
曼倩俄惊备大臣，李渤諌官呼不起。
古人去就良不同，刚成亦足称男子。
呜呼乘时正厄穷，怅望临食空投匕。
丰山蒲牢铿有声，霜气感发非击棰。
昌黎诱励方循循，广文薫炙皆名士。
宋之善鸣挺有公，愿助下风唇口哆。
当时一到匠石前，至今人或疑杞梓。
大厦未完公勿忘，可惜空山终朽死。
烧桐愿献太古音，处囊请试从今始。
烛光有余真可待，无损公明公勿爱。

先生吟文烦颊舌，未免诸生笑于列。
跋前疐后谁使然，只有名多磨不灭。
燕公策高思精壮，笔下辞华烂文缬。
岳阳少屈何足云，自喜江山助清绝。
墨畦笔迳久榛芜，道山初识今文伯。
鳯凰池畔未归身，水晶宫里重游客。
读书不知已几世，汲古长余绠千尺。
莫贪云水供醉吟，尚有典章须粉泽。
防风山前痴病吏，自笑著书玄尚白。
蓬头承罂十年事，过眼法书今雾隔。
那知流落得依凭，天与虺隤寛辔策。
汀洲白蘋春几许，江南日落汀洲古。
风光无恙似当时，犹与溪山相媚妩。
昔人苦吟终不尽，秪今余秀当勤取。
阿房赋客旧主人，试数文章犹第五。

寒溪破晓喜相过，不怪蓬头尚养疴。
跃马怀金君蚤晚，历阶歃血我蹉跎。
诗人自与尘埃远，病骨终惭粉泽多。
别寄钓鱼船上曲，要留风月伴烟蓑。

玉京咫尺不应疑，龙凤交横舞屡僛。
素色可能妆粉并，真香直到齿牙知。
珠楼先晓月未落，瑶草自春天亦私。
千里一裘谁有様，邹郎吹律为薰之。

绣段遮檐玉刻樽，扬州春色最先醺。
落花风起舞茵卷，秀岭烟生媚黛分。
酥面锦靴轻转雪，粉吭牙板细留云。
要他桃李长依旧，不借东君借冦君。

粉壁椒花馥，瑶钗彩燕翩。
东风呼唤得，随意作春妍。

欻行西山隈，茄荻风飕飕。
阴岩有积雪，竟日无行辀。
滩声下层檐，写出千古愁。
断墟灯火光，惨月神鬼讴。
巇岑泣哀猿，短筿驱归牛。
顽云笼远峤，退水拓新州。
蟾肤累石拳，龙影卧松樛。
顾惟衰病姿，畏作魑魅俦。
若有负郭田，肯抱穷年羞。
昔怀截犀坚，今成绕指柔。
况复僻陋地，可是英俊游。
山祠钟送夜，水国笛横秋。
薄雾晨欺鬓，斜阳独倚楼。
眸寒碧冥鸿，叶小沙际舟。
渔师猎鱼去，数获惟芒鲰。
射生持虎归，熟视俱老彪。
时世贱两目，东家如寇雠。
长沙卑湿国，洛阳年少留。
太白窜夜郎，退之谪潮州。
才大难为庸，不死即长囚。
官职虽差池，志意相夷侔。
自匪迁逐客，而有迁逐忧。
田塍古丈人，来为寒士谋。
胡不近长安，远土终悠悠。
回语古丈人，两泪不能收。
从古长安儿，侠气侵云浮。
十九白如瓠，危帽钳轻褠。
奚奴扶宝带，杂遝骖骅驑。
饮彻金张家，醉留骕骦裘。
又恐银瓶欹，指㧑营糟丘。
出阁讯花童，如何为麦麰。
已不愿学孔，何时当梦周。
杏韀照金龟，粉叶夸银钩。
缓急乘一障，夜亡狄山头。
扫清玉门尘，澄澈黄河流。
如彼行道人，颇有挟此筹。
咀嚼兰蘅芳，芜蘼梗其喉。
夜光有先容，白日无暗投。
足钱便得已，谁卜公与侯。
归来挥囊金，饱穷泉石幽。

神农播百谷，赐羌荍麦种。
下子分苦甘，甘贱苦蒙宠。
西山律候晚，春种夏苗茸。
秋花深入云，风浪绮霞动。
灌溉以时节，牧放远原陇。
岁登蜗负归，兔径行错总。
捷豹连云根，藁秸乱墟冢。
赤茎堕钗股，黑实盈缶瓮。
锐首师郭尖，骈结友张仲。
一身多模棱，四角腹膨肿。
舂开铁屑飞，磨澑尘粉冻。
溲和陶甄手，灰火助培拥。
剂坚眂铁石，薄厚拟轻重。
不问镜月图，行至齐眉捧。
杵洼新炒香，揉以牛羊湩。
不托递炊饼，芹美思贡奉。
来牟莫我贻，桄榔尚珍送。
大宛来苜蓿，与尔俱阘茸。
中都千贵人，侍食姬环拱。
流匙滑玉粒，雕胡不在供。
四海会万珍，方丈无点空。
戎獠犬豕性，真可糠秕共。
有客饭黄粱，浑忘梦中梦。

麦秋场圃面颜光，蚕月丝车茧水黄。
豆饭饷田薅鼓住，田塍收水妇翁忙。
明沙粲粲流泉慢，绿竹猗猗苦笋香。
赩日不黔形自黑，剩收斗粉傅何郎。

不迟一步，不疾一刻。
明眼衲僧，如何会得。
粉骨碎身未足酬，一句了然超百亿。

粲粲忽来红粉晚，故入吾人醉时眼。
吾人宿昔翰墨场，消得文君作小妆。
莫遣边头风雨恶，惊破文君梦伊洛。
孤芳胜韵明年春，坐中谁作伊洛人。

色映宫姝粉，香传汉殿春。
团团明月魄，却赠月中人。

嫁君苦太迟，别君苦太早。
官行有程期，不得暂相保。
妾有嫁时衣，金缕光葳蕤。
送君即远道，数日望君归。
君去竟何许，君归竟何长。
昔为胶与漆，今为参与商。
朝看云间雁，暮看水底鱼。
雁鱼过几许，何处寄君书。
有食不下咽，有衣不被体。
夜回九转肠，日下千行泪。
阶前萱草长，奁内粉黛空。
萱草不解忧，粉黛为谁容。
人生若朝露，颜色岂长好。
况乃怀忧愁，忧愁复易老。
及春不开花，结子待何时。
君在须早归，妾在长相思。
妾不愿君富贵，妾只愿君贱贫。
贱贫足相保，富贵多弃旧。
妾不愿君成功，妾只愿君早归。
早归及年少，功成妾已老。
君去妾二八，容颜花莫如。
肌白不着粉，色红不施朱。
即今君尚未酬勋，妾年二十已有余。

嫁君苦太迟，别君苦太早。
官行有程期，不得暂相保。
妾有嫁时衣，金缕光葳蕤。
送君即远道，数日望君归。
君去竟何许，君归竟何长。
昔为胶与漆，今为参与商。
朝看云间雁，暮看水底鱼。
雁鱼过几许，何处寄君书。
有食不下咽，有衣不被体。
夜回九转肠，日下千行泪。
阶前萱草长，奁内粉黛空。
萱草不解忧，粉黛为谁容。
人生若朝露，颜色岂长好。
况乃怀忧愁，忧愁复易老。
及春不开花，结子待何时。
君在须早归，妾在长相思。
妾不愿君富贵，妾只愿君贱贫。
贱贫足相保，富贵多弃旧。
妾不愿君成功，妾只愿君早归。
早归及年少，功成妾已老。
君去妾二八，容颜花莫如。
肌白不着粉，色红不施朱。
即今君尚未酬勋，妾年二十已有余。

嫁君苦太迟，别君苦太早。
官行有程期，不得暂相保。
妾有嫁时衣，金缕光葳蕤。
送君即远道，数日望君归。
君去竟何许，君归竟何长。
昔为胶与漆，今为参与商。
朝看云间雁，暮看水底鱼。
雁鱼过几许，何处寄君书。
有食不下咽，有衣不被体。
夜回九转肠，日下千行泪。
阶前萱草长，奁内粉黛空。
萱草不解忧，粉黛为谁容。
人生若朝露，颜色岂长好。
况乃怀忧愁，忧愁复易老。
及春不开花，结子待何时。
君在须早归，妾在长相思。
妾不愿君富贵，妾只愿君贱贫。
贱贫足相保，富贵多弃旧。
妾不愿君成功，妾只愿君早归。
早归及年少，功成妾已老。
君去妾二八，容颜花莫如。
肌白不着粉，色红不施朱。
即今君尚未酬勋，妾年二十已有余。

洛阳碧水扬春风，铜驼陌上桃花红。
高楼叠柳绿相向，绡帐金銮香雾浓。
龙裘公子五陵客，拳毛赤兔双蹄白。
金钩宝玦逐飞香，醉入花丛恼花魄。
青娥皓齿列吴娼，梅粉妆成半额黄。
罗屏绣幕围寒玉，帐里吹笙学凤凰。
细绿围红晓烟湿，车马騑騑云栉栉。
琼蕊杯深琥珀浓，鸳鸯枕镂珊瑚涩。
吹龙笛，歌白纻，兰席淋漓日将暮。
君不见灞陵岸上杨柳枝，青青送别伤南浦。

梅花端月繁，梅蘂终冬破。
正色俨当窗，低枝斜应座。
分将霜雪侵，不受脂粉涴。
莫遣朔风吹，飘零成玉唾。

萧洒宣城守，挥毫雪共飞。
山川映重璧，咳唾鬭明玑。
佳气笼寒谷，欢声抵袭衣。
霜台如不践，粉省定须归。

敷床初屑屑，入夜故飞飞。
拭处浑抛粉，揉来乱掷玑。
银蟾分玉照，云絮借天衣。
地席横陈处，晨曦未得归。

阳和都未见芳菲，初喜寒苞发故枝。
绝色夐无朱粉态，真香宁许燕鶑知。
凝愁金谷登楼日，敛黛温泉赐浴时。
写作新声传玉笛，谁人持向月中吹。

先生之气盖天下，当时流辈退百舍。
醉中咳唾落珠玑，身后声名满夷夏。
青山木拱三百年，今晨乃拜先生画。
乌纱之巾白纻袍，岸巾攘臂方出遨。
神游八极气自稳，冰壶玉斗霜风高。
呜呼先生泰绝伦，仙风道骨语甚真。
肃然可望不可亲，悬知野鹤非鸡群。
天宝之初天子逸，先生醉去不肯屈。
采石江头明月出，鼓枻酣歌志愿毕。
只今遗像粉墨间，尚有英风爽毛骨。
宣州长史粉黛工，谁令写此人中龙。
细看笔意有俯仰，妙处果在阿堵中。
人云此画世莫比，吴侯得之喜不寐。
意侯所爱岂徒尔，亦惜真才死泥滓。
先生朽骨如可起，谁为猎之奉天子。
作为文章文圣世，千秋万古诵盛美。
再拜先生泪如洗，振衣濯足吾往矣。

先生之气盖天下，当时流辈退百舍。
醉中咳唾落珠玑，身后声名满夷夏。
青山木拱三百年，今晨乃拜先生画。
乌纱之巾白纻袍，岸巾攘臂方出遨。
神游八极气自稳，冰壶玉斗霜风高。
呜呼先生泰绝伦，仙风道骨语甚真。
肃然可望不可亲，悬知野鹤非鸡群。
天宝之初天子逸，先生醉去不肯屈。
采石江头明月出，鼓枻酣歌志愿毕。
只今遗像粉墨间，尚有英风爽毛骨。
宣州长史粉黛工，谁令写此人中龙。
细看笔意有俯仰，妙处果在阿堵中。
人云此画世莫比，吴侯得之喜不寐。
意侯所爱岂徒尔，亦惜真才死泥滓。
先生朽骨如可起，谁为猎之奉天子。
作为文章文圣世，千秋万古诵盛美。
再拜先生泪如洗，振衣濯足吾往矣。

落落名王唐帝孙，笔端飞洒只逡巡。
风云绝足知何在，粉墨余姿若有神。
可信权奇尽龙种，不应腲脮失天真。
骅骝寂寞龙眠死，更复何人接后尘。

落落孤标气吐虹，青云指日黑头公。
两行粉字平生尽，一曲龙吟万事空。
夹路衣冠如昨日，故园桃李又春风。
朱弦虽在知音绝，樽酒今谁笑语同。

程生高价传两都，刘子骨相真丈夫。
呼儿当轩试一展，噱噱指点相惊呼。
此应前日坐头客，何乃不语严襟裾。
胸中豪气不可状，但见粉墨无纡余。
虎头食肉亦天赋，尺面封侯宜不诬。
须知中令有真相，忽效香山悲故吾。
凌烟功臣易磨灭，贞观学士犹传模。
当时人物不易得，曾看风神有此无。

梦泽正天寒，南峰带秋色。
诗人句不尽，余意传粉墨。
年来两眼昏，吏牍苦侵迫。
明窗展横素，刮膜谢砭石。
往时蓬莱宫，图画灿东壁。
拾遗老阴峭，思训丽春碧。
经年一过眼，行绕不暇食。
太行逢李生，笔势妙思索。
未成真营丘，不俗已高格。
安得十万钱，尽致鹅溪白。
不须念衣裘，{殹/石}灰日滋殖。
写我江湖心，浩荡满千尺。

三千迸箨拂朝云，想见坤祇夜骏奔。
嶰谷抡材闻古帝，桃溪呈瑞属神孙。
如犀亟应丝纶命，带粉初萦雨露痕。
欲测九重宸算永，会须亿万数灵根。

文官花畔揖群英，紫案香焚晓雾横。
十四年间五知举，粉牌时拂旧题名。

独擅东南美，谁知十八娘。
笑颦俱有味，朱粉不迷香。
璀璨珠生掌，清泠露入囊。
风流须第一，饤座每难忘。

锺乳宜为粉，扶衰老所便。
缄藏鹅管细，冶炼玉丸坚。
石髓诚难值，云腴恐浪传。
刀圭聊已疾，未敢议真仙。

晷运推移，日南长至。
布裩不洗，无来换替。
大小玉泉，无风浪起。
云岩路见不平，直下一锤粉碎。

剪剪轻风漠漠寒，玉肌萧瑟粉香残。
一枝带雨墙头出，不用行人着眼看。

粉翅双翻大有情，海棠庭院往来轻。
当时只羡滕王巧，一段风流画不成。

身似何郎全傅粉，心同韩寿暗偷香。

诗人刺哲妇，老氏戒佳兵。
何此金汤固，长存粉黛名。

千林含冻郁苍苍，只有江梅独自芳。
暗吐幽香穿别院，半敧斜影入寒塘。
冰肤宛是姑仙女，粉面端疑骑省郎。
若是蜜奴曾拂掠，肯收红艳贮蜂房。

粉蝶风烟外，黄云草树秋。

春归枝上余花少，转午浓阴绿满蹊。
何事黄鹂语音好，殷勤飞傍粉墙啼。

春风著万物，粉饰相明鲜。
雪霜摧压之，不情如世权。
问谁不可犯，揖此苍玉椽。
斫头未易屈，抢地犹傲然。
相逢凋零中，秀色披晴烟。
陈侯我辈人，逸气倾群贤。
开轩冷相向，酬酢忘岁年。
我来作风听，夜雨杂山泉。
携被愿假宿，与子对床眠。

浮云山尽际，花木迎春晖。
佳人殊方来，见之消渇饥。
藉草坐松影，粉香时落衣。
气貌秀可掬，出语超幽微。
岩壁钟声寂，山阴花发稀。
去袂挽莫留，又作瓯峰归。

仲夏林木深，古寺雨初足。
殿阁风瓯鸣，闲庭草空绿。
小轩试凭几，解箨爱新竹。
点笔记题诗，粉色不受触。
道人有佳处，面数良以熟。
翛然亦无营，来往相追逐。
此时偶相值，一笑天宇局。
何当烹壑源，看此粟米粥。

我来客湘江，独泛无人佐。
封疆接南越，都会列百货。
方嗟岁除矣，仍喜此月大。
思归姑置之，且枕曲肱卧。
馈问亦未能，起看灯照座。
念贫米无舂，笑富粉转磨。
二者分劣优，等是一年过。
唯有东坡翁，作诗今续和。

梦回闻打窗，晓起喜覆瓦。
江山惊昼永，秀色玄相借。
升鞍风便旋，浩荡春随马。
不忧江瘴生，更喜麦连野。
湘山宜可老，庆吊同里社。
乃尔废推挤，眷此多贤者。
湖山薝卜林，为我花连夜。
想见老居士，拥衲清入画。
山阴兴未尽，玉麈思对把。
政恐触机锋，怒遭握拳打。
遥知和此诗，呵笔意闲暇。
妙语鬭清妍，正围红粉写。

笋舆翩追随，顿撼杂揺兀。
蒙腾穿聚落，超放上巉绝。
山腰转巇崄，部曲失行列。
身世逐云轻，眼力与天阔。
撞钟千指集，楼殿寄林末。
同来久倦局，相向怀抱豁。
市朝昏利欲，走鹿不忘渇。
公独蜕尘埃，风蝉妙脱骨。
盘桓拊孤松，松粉落金屑。
谁卷青帝云，推出银蟾阙。

龙孙盈槛秀，天柱耸云奇。
阴锁安禅石，根侵洗砚池。
珑璁伸粉节，偃蹇郁虬枝。
敢谓桃兼李，羞邻雪后姿。

博山沉水觉尘埃，旋斫凌云绿玉材。
自拭锦{衤朋}含泪粉，要焚银叶返魂梅。
意消未掩黄庭卷，火冷空余白雪灰。
应把熏衣闭深阁，流苏想见画屏开。

秦郎毛骨玉壶秋，望见令人忘百忧。
便觉宗之未潇洒，肻容如晦独风流。
来为南岳翛然别，去作东华烂熳游。
想见醉围红粉处，雪笺佳句挽银钩。

雨叶风枝小径通，拂砧清坐有谁同。
粉衣香滑秋丛瘦，泉珮丁东夜壑空。
半世已归弹指内，前途都付枕肱中。
堤防老境犹多事，折脚铛炊腐颗红。

春心百种竟衰残，幽事侵寻尚数端。
清晚闲题记新竹，粉衣香滑一竿竿。

侍女新倾盥水汤，轻装雪腕立牙床。
都将隔宿残脂粉，洗在金盆彻底香。

脱我芒鞋与杖藜，强随车盖着荷衣。
青山绿水苦相唤，细雨斜风不忍归。
幸有琉璃倾琥珀，何妨粉黛湿珠玑。
潇湘起我江湖兴，只恐扁舟明日非。

珍重谁移洛下根，玉盘径尺露花新。
不劳铅粉强为色，自是肌肤淑且真。
美恶本非春有意，栽培直恐伎凝神。
空斋独嗅无人赏，鼻送幽香息息匀。

青春过隙不多时，佳会应须日日期。
羡子多情勤秉烛，寻芳问柳每题诗。
洛花名字争新见，尤物东君翦刻迟。
安得韩湘写奇句，世间铅粉谩劳施。

阳复日虽长，岁暮气犹惨。
马曹縻管库，兀坐长战颔。
岂无红罏炭，欲取终不敢。
亦有兵厨酒，只指弗容染。
蹉跎为禄仕，黾勉从吏检。
晨趋析毫分，暮色俄黯黮。
天公复衒巧，六出纷如糁。
自惭非安道，谁肯泛清剡。
殷勤绛帐客，竹舆甘顿撼。
可是乘兴来，正坐怜𡒄坎。
驼褐点白玉，乌帽从风飐。
长衢得回驾，寒光照肝胆。
湿薪嘘白烟，孤灯袅红焰。
荒斋聊一笑，俗境洗瑕黡。
江梅写春意，粉面谁妆点。
疏影落清尊，劝人倾潋灔。
念君齐鲁秀，文字垂琬琰。
俛首江汉间，为人作模范。
府中多豪隽，渌水浮菡萏。
珍烹穷水陆，何独嗜昌歜。
仁圣今在御，威柄方亲揽。
君看盈尺瑞，端自天心感。
太平容冗散，万一逃汰贬。
追随有余日，相与乐闲淡。
人生随所遇，何者为夷险。
要当反自味，岂特尝橄榄。

玉粉盛来祗小盘，仁人览物不徒然。
岂惟廪赐皆民力，牛磨团团转几千。

飞琼端是张公女，独对东风无一语。
粉泪盈盈春欲暮，看尽夭桃作红雨。

空山无人春风骄，扑扑晴杏开香苞。
岩深谷峻无与赏，攀枝腾踏帷飞猱。
大梁崔白旧所见，绢素落手因挥毫。
巧为红艶狼籍势，扑蔌幡洒归蓬蒿。
王孙惜花有深意，预忧雨横兼风豪。
故来跳触看零乱，妙思临写形无逃。
贵人锦囊旧藏贮，文闱传玩丛英髦。
东平儒仙首留咏，诗价与画相争高。
直云何用辨真假，径须对此呼香醪。
谁知真花却时暂，不如丹粉还坚牢。

君不见毗耶居士人天英，化佛亿万文室盈。
清晨香积一盂食，厌足一切紧法力。
又不见手捉麈尾生公庐，说经妙蕴几无余。
岂惟缁素日会面，粉碎虚空雨花片。
我生归命海潮音，况复劬劳讳日临。
三孤遗像涕沾臆，建斋达观趋禅阈。
悟空谁是悟真空，门前灌木吟悲风。

偶兹穷腊憩乡关，无蒂花飞遍海寰。
粉饰门闱疑省户，云屯观阙想神山。
飘狂不绝三冬里，积厚遥追二纪间。
闻说旗亭增酒价，沈酣凖拟典衣还。

棠华𫖇韡绮筵开，何用三行粉面回。
金鸭香残知漏永，土牛色重喜春来。
飘霙著树狂欺柳，剪彩装花巧鬬梅。
俛仰光阴惊岁换，谁将蓝尾更衔杯。

粉闱当日正逢辰，兴在沧洲猛乞身。
袖手旁观真得计，急流勇退更何人。
翺翔词馆全无累，笑傲丘园不计春。
鼎鼐百年均此路，惟公达识夐谁论。

水芝凝露披芳塘，浅妆浓画争煌煌。
其间艶异不世出，连芳并蒂知何祥。
有如一座两殊色，盈盈植立汉昭阳。
九回沉水不须沐，风生露洗皆生香。
公如瑶林映红粉，粲然一笑倾澄觞。
故开华阁挂银榜，大篇金薤垂琳琅。
吾闻草木正瑞世，箑蒲扇暑芝生房。
须烦丹青頋陆手，貎取绝艶归明光。

虬髯少年龙鳯姿，手提一剑平九维。
瀛洲学士十八辈，如雕虎啸清风随。
到今丰姿传粉绘，皎如琪木参琼枝。
秦王功高盖天下，脱略世故容小疵。
数公不语意有在，敬宗流辈宁何知。
倘收王魏文学馆，事如辰嬴当早谏。
美哉贞观犹有恨，洗苏众像一长叹。

辩如悬河陆大夫，不畏嫚骂谈诗书。
归来分槖养群雏，随从歌舞乐有余。
两疏高蹈要齐驱，长揖储君归里闾。
愿为羽翼还商于，岂愿飞刀绘生鱼。
挥金延客以自娱，子孙勤力旧田庐。
同时异代多不如，高明长遭鬼揶揄。
平明争入七香车，华屋拟用黄金涂。
壮心虽在迫桑榆，长歌击碎玉唾壶。
宦成名立盍归欤，江湖之士可胥疏。
君不见渠家父子并辔出，东都于今粉绘写为图。

今晨定何祥，桃柳各映户。
粉团高气薰，鹅{炙火=肉}椒菜覆。
朝餐随土风，杯酒晚来具。
彩丝纒祭筒，画楫夸竞渡。
楚人哀怨情，正以屈子故。
当年葬鱼腹，盖坐入宫妒。
荣华一时好，放逐千载慕。
得失吾不知，持杯自欣豫。

六根无牢强，万事有戕败。
丹白岂不佳，能令眼根坏。
溪堂老居士，学道入三昧。
空花结空果，过眼了无碍。
偶然幻翳侵，恼此清净界。
道人不易得，定为天所爱。
恐君堕尘劫，豫比小惩戒。
病眸点空青，勿作儿女态。
为君祷于天，君病立当瘥。
未忘觑诗书，不敢窥粉黛。

松黄浮椀色蒸栗，初味余甘如苦荼。
粉粟为汤两奇绝，甚甘纯白胜醍醐。

俊轶金闺彦，风流粉署郎。
忧民形玉色，治郡辍鹓行。
籍甚闻前席，居然叹掩芒。
何人杀青简，惠政在濠梁。

何用粉墙高百尺，任教墙外俗人看。

四月麦穗如马尾，汤饼在眼粉可喜。

疑是隔墙窥宋玉，巧如施粉妒何郎。

嫣然粉面郎，上马能据鞍。
身非行秘书，亦复磨铅丹。
六籍火攻余，渡河惑亥豕。
毫端虽有神，颇能正朋字。

伐鼓放船落星渚，争曙凫鸿集俦侣。
干旋坤转风掀掀，阳侯就戮波臣怒。
庐山孤𪩘政排空，复阁重楼欲无路。
水虫琐细何足云，窃发凭陵敢予侮。
长年吞声三老悲，老妻惊呼稚子啼。
病躯不能自料理，袖手悬知虀粉期。
谢公吟啸吾岂敢，兴公悲号差胜之。
寒葅百瓮未渠尽，犹得余生见昏觐。
归帆行将拂五老，要及霜风快雁隼。
径须作笺寄鲂𫚈，行路艰难公莫遽。

邵平汤沐故千户，解组投林如脱兔。
勒铭鼎鼐属伊人，我方荷锄𣃁烟雨。
瓜田钩带盖阡陌，大者轮囷细旁午。
殽函设险吾何补，日日青门自成趣。
槿篱半破复牵萝，夕霏晼晚留疏树。
娟然翠气出眉妩，喜得斯人慰迟暮。
剧谈欲写块磊胸，尚恐轩昂作庄语。
画师纷纷安足数，对此令人重豪素。
阳陵公子傲雪林，洒落由来足风露。
自言购取倾家赀，柴桑要伴归来赋。
两郎后先千载余，粉墨相追叶风度。
悬之素壁足丘壑，噭噭猿啼起寒雾。

池上有修竹，遥闻手自栽。
几因风韵响，时感隼旟来。
粉箨经梅脱，虬根遇石回。
婵娟绿阴下，小阁为谁开。

池上有丛菊，繁英满旧蹊。
金刀惜频翦，粉蝶得幽栖。
醉卉谁同插，香笺手自题。
遥思清赏处，野步岸东西。

虎丘何为山，鲸波涌而显。
惟青镇一隅，峙秀状无限。
遥峰乃众阴，四望拱孤𪩘。
上有梵王家，高压长洲苑。
游人接踵来，千里必重趼。
奔走趋层巓，凌竞陟云栈。
下瞰洞庭卑，傍睨灵岩浅。
巍乎屹宝阁，仰之目睛眩。
中有明光书，丽若日星烜。
三朝所秘藏，百灵共幽赞。
兹焉真福庭，瞻者皆色洒。
敻觉尘世非，恍如化城现。
塔顶拂彤霞，山脚环青甽。
北崖宿雪寒，东阜晨曦暖。
阴森岩腹空，诘屈廊腰转。
秋磬落云端，宵灯耿天半。
处者病恼蠲，来者钝根遣。
予膺邦寄时，所历游屐遍。
不领旌旗行，恐惊禽鹿散。
扪萝穷邃深，据槛望平远。
寻幽既欢欣，访古或兴叹。
葬金坟已隳，淬剑池犹漫。
冰霰凋古杉，朱丹浮断简。
珍重讲石存，讥评鬼诗诞。
唐贤留风什，遗墨罗粉版。
险语悉冥搜，清景不可逭。
国朝有笔札，岩壁刻棱婉。
刀矟君谟书，龙蛇不疑篆。
二美贲禅扃，千古骇人眼。
于时出世师，净住日营缮。
发缘善侣臻，毕力梓工僝。
绀宇生光辉，胜概如采绚。
海众咸安栖，宗风愈恢阐。
迦陵觉音清，石室惊筹满。
自惟挂缨归，心与纷拏断。
每来寻香刹，常得峨野弁。
久留莲漏移，相接犀谈款。
露井汲云浆，冰甆试芳荈。
最怜草树春，几爱烟岚晚。
愿借一庵名，于兹修止观。

粉英香萼一般般，无限行人立马看。
村女浴蚕桑柘绿，枉将颜色忍春寒。

禁园清跸赏春时，水殿晴阳照翠緌。
步辇乍冲仙杏叶，御衣频拂露桃枝。
风摇蘂粉星星坠，日引芳阴寸寸移。
帝所甚欢宫漏永，宴余仍奉柏梁诗。

天地何风流，复生王子猷。
黄金买碧鲜，绿玉排清秋。
非木亦非草，东君岁寒宝。
耿耿金石性，雪霜不能老。
清风及故人，徘徊过此君。
泠泠钧天音，千载犹得闻。
应是圣贤魄，锺为此标格。
高节见直清，灵心隐虚白。
粉筠多体貌，锦箨见儿童。
上交松桂枝，下结兰蕙丛。
秀气蔼晴岚，翠光凝绿水。
明月白露中，静如隐君子。
不愿湘灵泣，不求伶伦吹。
鳯皇得未晚，蛟龙起何时。
萧萧云水间，良与主人宜。
红尘满浮世，何当拂长袂。
坐啸此亭中，行歌此亭际。
逍遥复逍遥，不知千万岁。

楚江微波鸣盎酒，脱叶萧然坐来久。
仰头看月落乌纱，无复纤云汉津口。
顾兔之灵态度深，捣药长生传至今。
风前急管闻三弄，泓下苍龙时一吟。
逸兴俄生缥粉壶，携幼近局无劳呼。
坐中白髪饮辄醉，鼻雷发声聊据梧。
异舍群鸡皆误唱，舍下鸣蛩亦清壮。
低昂北斗挂柴扉，不眠尚倚过眉杖。

花柳春风纷衍，禅窗晚放横枝。
虢国生憎粉黛，晚妆淡扫蛾眉。

开元御极垂衣裳，登三咸五凌羲皇。
白环重译银瓮出，卜夜遨游离未央。
香车鬬风秦与虢，罗帕覆鞍真乘黄。
赭袍错落缀北斗，步辇优游含缕觞。
寜王玉笛上霄汉，御路花光争月光。
汝阳羯鼓绢帽稳，打彻参旌低建章。
太真霑醉玉欹侧，力士传呼声渺茫。
翠钗挂冠红粉妆，金貂贳酒白面郎。
君臣玩狎乐莫比，清禁喜闻宫漏长。
若令姚宋坐庙堂，袖中谏疏神扬扬。
万里桥边行幸处，后世龟鉴怀苞桑。

斜阳尽处荡轻烟，辇路东西入管弦。
五夜好春随步暖，一年明月打头圎。
香尘掠粉翻罗带，密炬笼绡鬬玉钿。
人影渐稀花露冷，蹋歌吹度晓云边。

吾宗有子明，粉泽乏外貎。
白衣罢秋赋，深林藏雾豹。
谈经亦微诙，乐实在名教。
拟之金马生，笑云恐差较。

山林策足高复高，俗子捷宦争秋毫。
丹青邂逅着相衮，晚顾不欲传儿曹。
妙哉吾家右丞相，睥睨一世轻鸿毛。
云泉招隐去甚勇，粉墨状景随所遭。
辋川庄图最得趣，尽写众𪩘围长皋。
废城荒烟飒衰柳，断涧立石淙惊涛。
筼筜插屋伴幽读，莲芰泼眼横轻舠。
宫槐犹是鸣驺陌，漆园已作蒙庄逃。
地因人好自奇胜，岂必海峤骞鲸鳌。
想见解衣盘礴时，六种震动山灵号。
平生经行意境足，朽木不运笔已操。
小诗气象更清绝，远跨陶谢追风骚。
乐安老人吾莫及，摹拓仿佛收藏牢。
隶书十咏有体法，针肆见此古赤刀。
一时墨妙谁窃去，龙剑飞失余环绦。
只今跋题乃到我，千载吾祖安敢褒。
家鸡诗画愧弗学，但思卜筑诛蓬蒿。
辋川久无书契在，未免四海求田劳。

孤山山下苔痕滑，翠竹扶疏水方折。
靓妆无数招不应，曾与先生护名节。
即今湖上荆棘满，谁见穿林度飞雪。
道傍数本忽照眼，所喜风流未中绝。
不嫌青女暂试粉，却要风师小回辙。
君看万点已可怜，半杂春泥封地裂。
版曹平生诗作史，坐陋故人探禹穴。
惜花未忍任零落，借酒生春面如缬。
酒醒定作返魂章，笔底有丹工点铁。

瓮中冻蚁欲浮白，主人醉呼嗔恶客。
到床不省雪作魔，半夜扶头惊晓色。
因风初爱横斜好，侵户更怜飘洒密。
为梅洗妆却铅粉，与竹护萌封茧栗。
瀛州有士漫为郎，要看诸郎上槐棘。
不妨病骨倚故絮，且忍饥肠待新麦。
君今笔阵独横扫，冷屋无人夜鸣镝。
快雪快晴吾弗忧，君诗自有回天力。

湖边乐色喧丝筦，湖上春风桃李晚。
使君招客试行乐，粉面如花照金盏。
知君好事已数往，想见清阴集飞伞。
倾家共寻一日胜，得醉宁论万金产。
谁怜有客扄户牖，坐抱穷肠读书懒。
登楼追望不堪东，一片飞虹挂愁眼。

女色多瞒人，人惑总不见。
龙麝暗薰衣，脂粉厚涂面。
人呼为牡丹，佛说是花箭。
射人入骨髓，死而不知怨。

看朱成碧醉中眼，施粉太白尊前人。

东风吹麝入铅华，未肯随春到谢家。
夜半粉香垂露泣，定应和月怨梨花。

午景入疏竹，堂阴筠粉香。
疏帘扑空翠，无风自微凉。
棋声破禅寂，日转幡影长。
霏烟触垂瓜，泛乳搜枯肠。
投局起寻胜，徘徊雨花堂。
巢莲见灵龟，信有千岁祥。
徐观乃跛鳖，圉圉循菰蒋。
笑罢得叹息，是非可兼忘。
却坐对谈麈，冰松想千章。
斯须二三子，矫若惊鸿翔。
府中有料理，不作功曹狂。

晚花如寒女，不识时世妆。
幽然草间秀，红紫相低卬。
荣木事已休，重阴閟深苍。
尚有紫薇花，亭亭表秋芳。
扶疏缀繁柔，无复粉艳光。
空庭一飘委，已觉巾裾凉。
手中蒲葵箑，虽复未可忘。
仰视白日永，凄其感冰霜。

朱生西游不负书，胸中自有一千卷。
囊中亦不贮黄金，肯学痴儿事游宴。
会稽要待买臣归，洛中须使张华见。
扁舟去日春正深，娇红嫩白粉成林。
沙头酒尽一麾手，黄鹂亦作离群首。
明年射策先髦杰，昼绣还乡春事歇。
剰沽美酒脍鲈鱼，同醉垂虹亭上月。

寓目无清致，兴怀要此君。
影移千亩月，枝散五湖云。
鳯实和筠得，龙苞带箨分。
伤根同柏大，剪叶异芝焚。
拔筿衣霑粉，连鞭藓破纹。
虚心宁择地，直节任离群。
但欲通三径，何须比万军。
凛然真玉立，蔓草即堪耘。

胜日邀朋醉北园，森森乔木欲参天。
更无粉色污尊俎，只有琴声敌管弦。
腊酒旋开浮绿蚁，春芽初破瀹新泉。
欲修禊事清明近，曲水流觞拟晋贤。

城南方沼尽栽莲，得雨花开晚更妍。
自有清芬来袭袂，不须红粉笑当筵。
彤霞晕脸深还浅，碧盖跳珠碎复圆。
更拟中秋陪燕赏，月娥休妒水中仙。

涅槃一路同来往，寸步宁亏达本乡。
鹙子黠儿轻借便，由如哑子吃生姜。
月上女，太无良，不涂红粉自风光。
金锁玄关留不住，百尺竿头信脚行。

发足超方，地头亲到。
遇着险峻道途，杀活杖子变豹。
米仓大路平如砥，未免漆桶里著到。
不搽红粉也风流，大抵还他肌骨好。

沙碧平犹涨，霜红粉已多。
驹年惊过隙，凫影倦随波。
散步双扶老，栖身一养和。
羞看使者节，甘荷牧人蓑。

相士如相马，灭没深天机。
区区铜马法，徒识牝与骊。
人言当涂公，恶人知其微。
如何许邵语，受之不复疑。
知人固不易，人亦未易知。
媸妍在水镜，铅粉徒自欺。
孰为仁义人，未假已不归。
伯乐不可作，思与曹瞒期。

幽兰不可见，罗生杂榛菅。
微风一披拂，余香被空山。
凡卉与春竞，念尔意独闲。
弱质虽自保，孤芳谅难攀。
高标如湘累，岁晚投澄湾。
不须羡寒梅，粉骨鼎鼐间。

故人来从天柱峰，手提石廪与祝融。
两山坡陀几百里，安得置之行李中。
下有潇湘水清泻，平沙侧岸摇丹枫。
渔舟已入浦溆宿，客帆日暮犹争风。
我方骑马大梁下，怪此物象不与常时同。
故人谓我乃绢素，粉墨妙手烦良工。
都将湖南万古愁，与我顷刻开心胸。
诗成画往默惆怅，老眼复厌京尘红。

小姑已嫁彭郎去，大姑长随女儿住。
寂寞荒山春复秋，但见空蒙结愁雾。
行商再拜祈神休，插花买粉姑应羞。
不如一酹杯中物，与尔闲消万古愁。

汉宫铅粉浄无痕，蜡点寒梢水畔村。
忍犯雪霜凌竹柏，尚凭风月吊兰荪。
骚人折去清诗健，驿使持归旧典存。
病眼浑惊春思早，一枝聊洗画图昏。

夜直沉沉浴殿南，春风想对百花潭。
藤床转枕寻余梦，粉壁题诗倚半酣。
追记旧游时一笑，劝参真理莫多谈。
白头粗试丝纶手，归去扶犂意亦甘。

睡起昭阳暗淡妆，不知缘底背斜阳。
若教转盼一回首，三十六宫无粉光。

淮海锺神秀，逢时出伟人。
熊罴符吉梦，弧矢记佳辰。
瑞世仪丹凤，占祥得石麟。
心田平若砥，学海阔无津。
道任司衡重，儒传孟氏醇。
雄文追灏噩，雅意蕴经纶。
大策登商第，英名动搢绅。
含香登粉署，画诺拥朱轮。
画戟罄竹难书称远，星轺宠数频。
一时推厚德，列郡仰深仁。
櫜紫殊恩近，官黄墨诏新。
风云看际会，廊庙喜同寅。
寿斝霞纹细，香莲露脸匀。
愿赓难老颂，阅岁等庄椿。

金蜀自昔称遐封，师帅敢是流尝泽通。
严宸轸虑文轨同，绣荣遣宣仁风。
思皇储精动上穹，炎正重开神降嵩。
天姿有道和气融，许国纯诚嘉且忠。
暂借经纶粉省中，輶轩一动竦疲癃。
诏书诞布恩庞洪，穷谷濒川靡不蒙。
取予转输公帑充，敛匪加民用度丰。
乐育菁莪泮水宫，青衿咸仰百川东。
钦哉美意奉渊衷，多取平反囹圄空。
名利全归干制功，良法通商来往憧。
叠组重龟问望隆，诵有舆人谣有童。
但闻载途祝我公，遐龄实惠俱无穷。

于皇圣运齐中兴，地应岳渎天垂星。
储灵韫异一发越，中和备体生奇英。
清淮无波万濑肃，纤云四卷澄水玉。
薰风庭院倏经秋，长庚入梦祥光烛。
童年气韵已不群，四座愕视天麒麟。
兰筋劲翮翔万里，蓬山锦帐皆弥纶。
五袴兴谣谥三郡，筠秦东瓯渐泽润。
褰帏便使八州清，光华并管三司峻。
高怀违俗星斗寒，伟度照人云梦宽。
刑清财阜治尤最，天语璿题永不刊。
夜观三极三台上，玉节光芒迩天杖。
浮丘自是地行仙，天遣夔龙助君相。
仲舒简古帝所思，弱翁治行已深知。
粉泽典章混文轨，燕许大手非公谁。
维南不为承恩祝，直为苍现并蒙福。
致君尧舜亿千龄，颂声遍写南山竹。

粉身碎骨事无难，祇为君恩重泰山。
风淡月明都护府，功名千古在人间。

明湖涨天光，春云如粉碎。
吴王宫女罢吹箫，象床玉椀今安在。
桃李初开映绿池，绿池水暖摇花枝。
闻道只今池上月，照见吴王繁盛时。
当时粉色艶月彩，今日古坟烟草衰。
草衰不见吴宫事，唯有月下孤猿啼。
猿声哀告问不得，又恐清晓催黄鹂。

明湖涨天光，春云如粉碎。
吴王宫女罢吹箫，象床玉椀今安在。
桃李初开映绿池，绿池水暖摇花枝。
闻道只今池上月，照见吴王繁盛时。
当时粉色艶月彩，今日古坟烟草衰。
草衰不见吴宫事，唯有月下孤猿啼。
猿声哀告问不得，又恐清晓催黄鹂。

桃花落尽春风颠，两翁并辔来翩然。
入门下马看花发，仰攀绿叶窥青天。
倚槛讴吟发清唱，终夕拥鼻鸣寒蝉。
唐昌仙人识玉蕊，借月下看乘飞烟。
明朝地上拾落粉，草间点缀如遗妍。
狂思玉爪搔背痒，不可妄得麻姑鞭。
归来欢欣应拍手，笑君骑马似乘船。
醉后犹能作长句，半夜打门惊我眠。

雨罢新花明晓日，竹阴琐碎错黄金。
墙头过尽双飞蝶，叶底巧啼何处禽。
玉女洗妆匀浅淡，老龙脱箨著青深。
柔姿敢并高标立，直节时容粉面侵。
爱客分明莫来折，坐舆径造不妨寻。
桃花落后春事已，唯有清风满竹林。

百花狼藉点青苔，始见酴醿烂漫开。
虢国朝天嫌粉污，唐昌夜月恐仙来。
寒梅胜韵聊堪友，秾李凡姿讵敢陪。
便欲乘风凌倒影，醉寻香径上瑶台。

碧眼银须粉扑衣，又随雪柳趁灯辉。
怕寒还恋南华梦，凝伫钗头未肯飞。

不传人间玉奁粉，别有天上金炉烟。
独清合作诸兰佩，深白未数杨花绵。
春风烂漫倚墙角，一月不复烧龙涎。

檐牙啄林杪，华殿浮青红。
天风吹泬寥，万籁酣笙镛。
木犀已着花，濯濯秋雨中。
赪姿出素面，一洗丹粉空。
幽香袭巾袂，冷艳栖房栊。
迫此芳岁残，一笑谁当供。
群仙立通明，矫矫骖鸾龙。
相随归阆苑，遗恨寄西风。

霜葩翳老青，粲粲石壁下。
琼树一时新，肌冰敌姑射。
光风泛月彩，芳气袭兰麝。
幽人三嗅泣，采玩不盈把。
芙蓉强争妍，刻画粉黛假。
对之若为容，惭红面如赪。

巴江新捣万谷皮，禇生粉面肤凝脂。
故人千里持寄我，落笔宛宛天投霓。
绨囊丹果十袭包，爆栗飞烬石火敲。
红盐著树落青子，香雾噀手披黄苞。
苍鹅无罪见葅醢，苦酒濯之光五采。
虾跧久已成枯腊，咫尺波涛渺江海。
客舍争席纷满前，馈羮不复五浆先。
殷勤重饷有吾子，两夫担荷赪其肩。

东海怀疏傅，西州忆谢公。
剑飞冲夜斗，桂折卧秋风。
尘暗芸堂冷，香凝粉署空。
潺潺千斛泪，忍看一旌红。

忽作霜松折，犹残旧桂丛。
仙山芸阁冷，郎署粉闱空。
节荡函金虎，车轓掩画熊。
凄凉追往事，忍看一旌红。

雨花着地燕脂湿，风柳飘空帽絮披。
粉黛纷纷半黄土，蟹螯从此不须持。

瑶林新睹玉为墀，瑞竹双擎待凤枝。
共本分岐骈粉节，龟趺御制有新诗。

粉杏夭桃出苑墙，堤边杨柳拂波光。
梭门耸插彤云里，风引花球丝缕长。

宫人思学寿阳妆，每看庭梅次第芳。
浅拂胭脂轻傅粉，弯弯纤细黛眉长。

梅心透粉傍琼疏，柳眼回青袅玉除。
雨露不偏金穴贵，六宫春晓念关雎。

密移造化出闽山，禁御新栽荔子丹。
山液乍凝仙掌露，绛苞初绽水精丸。
酒酣国艳非朱粉，风泛天香转蕙兰。
何必红尘飞无骑，芬芳数本座中看。

山禽矜逸态，梅粉弄轻柔。
已有丹青约，千秋指白头。

忆昔长安昼闭门，胡兵四面如云屯。
嗣皇明圣日月出，尽刬宿蠧清妖氛。
黄门急诏忽夜下，驿骑四出争驰奔。
明朝都人看传首，贺客纵横各持酒。
利剑空膏六贵人，富贵回头信何有。
一身成粉骨成尘，当时近前丞相嗔。
高台曲池已荆棘，援琴谁作雍门吟。

榆柳风微不动尘，平沙如粉衬车轮。
今年汴上三冬暖，已带长安二月春。

彼美青楼倡，颜色岂不好。
春风桃李花，过雨堪一扫。
粲粲星冠女，云宫在三岛。
雾帔卷黄罗，披风出云表。
焚香礼夜坛，香雾生杳渺。
恨无脂粉颜，千金聘袅袅。
刘郎竟不来，含嚬弄清晓。
谁怜傲霜枝，照眼自明了。
永怀蕊宫姿，微黄淡飞标。
清蟾耿寒枝，与月自相恼。
真赏久未逢，残英惜空老。

去年夜走山百盘，山中飞雪朝漫漫。
不知春向梦中尽，更有梅花醉后看。
今年冬温寒力软，春入梅梢已堪剪。
插花重饮故人樽，犹得一枝供细撚。
岂知藂棘避戈鋋，还对粉香惊婉娈。
花前楚客狂欲颠，月下吴牛空自喘。
明年尚恐贼连营，零落肯教花满眼。
只今犹可醉余香，杯行到君莫嫌满。

花似当时傅粉郎，不须汤饼试新妆。
固知桃李无国色，犹恐兰荪是俗香。
人在匡庐新结社，诗传淮楚梦还乡。
波沉不见香罗袜，空向牛腰得夜光。

西斋草树颇蒙密，竹暗城头不通日。
风晴高柳恰飞绵，花尽黄蜂未成蜜。
北窗也复可怜人，乱离十载空伤神。
病对青山疑是梦，眼惊新绿已无春。
羁怀有句喑不吐，终日无言闻鸟语。
寒窗窈窕不嫌风，晚色溟蒙却宜雨。
穿条隔叶止复啼，白粉画眉金作羽。
应为山翁久惯听，听久不知心转苦。
庙堂何日议销兵，携手尚堪归乐土。
还我花姑溪上椽，卧听春禽啭桃坞。

玉立疏疏不满栏，小桃宜向竹闲看。
看花何必三千岁，带雨宁须十万竿。
却怪靓妆情脉脉，不嫌青玉瘦栾栾。
何郎粉面堪怜许，拟学风枝耐岁寒。

江上连朝暗飞雪，花信风迟寒凛冽。
东阁观梅殊未妍，扬州何逊心应折。
何郎思苦花欲开，羯鼓不倩天公催。
诗翁自是催花手，能挽春从天际来。
帐下玉人羞起晚，弄粉含姿半骄蹇。
应怜冶叶与倡条，有意凌寒入芳苑。
君诗好更谁与论，会令寒谷生春温。
冰姿一笑忽满眼，谁道鹤林花有神。

野水横分青草陂，谁埋玉树与琼枝。
湖边山自向人绿，门外柳今何处垂。
行雨行云钧是梦，施朱施粉未相宜。
一从蕙死兰枯后，刚道桃花好面皮。

客尘费爬搔，佳士要推挽。
谁与同薄游，君来慰愁眼。
并湖得名山，水色淡平远。
清泉手可掬，汲绠不畏短。
何人谈醉翁，但取瀹茗椀。
古干不受寒，霜露阅岁晚。
向来后庭花，想像空婉娈。
堂堂两使君，摹昼暗丹粉。
名莭冠今古，风流未渠泯。
处士一癯儒，万像共偃蹇。
珠玉俨在前，未肯作寒窘。
胜游那可既，客意殊未满。
更当穷两高，岂复悔重趼。
果腹尚可期，尝鼎安一脔。

水底双鱼不上钩，粉金翻样滑如流。
我无三昧诗中手，乞与君修五鳯楼。

晚唐风月一番新，弄粉调膏点注匀。
谁与花材诗宰相，聘将花蘂作夫人。

花里飞来粉翅疏，香罗扇上得形模。
只缘容易无人爱，但说滕王蛱蝶图。

粉户为郎赞冢卿，十年先后典铨衡。
要津讵可驰髙足，大器于今见晚成。
相对樽前叹华髪，宁于纸上校虚名。
万钉宝带知非称，欲买良田待退耕。

粉户为郎两见春，当时曾识济川人。
留侯再践功名地，白也今为放逐臣。
自笑凫鸿飞渤澥，却惭冠剑拂埃尘。
数奇自是平生事，终始须期入大钧。

曾笑江妃粉面光，化工端为拂娇黄。
蜜脾旋滴明如剪，宫额新涂暗有香。
应与巩梅分气味，不同陶菊鬭轻狂。
捧心谁识西施病，临鉴深颦未试妆。

叶落千林景最宜，天教姑射露冰肌。
轻明素粉初匀后，浅淡娇黄半吐时。
青女有情来慰藉，姮娥着意借嘘吹。
不须驿使传消息，看尽南枝与北枝。

一种幽香取次宜，耻同桃杏献琼肌。
为嫌脂粉污真色，谁道冰容不入时。
寒透芳心能底痩，风欺弱质等闲吹。
清樽何惜花前醉，莫待飘零空折枝。

岁晚南迁殊未央，晓寒霜霰湿征裳。
烟笼山彩远增翠，风皱溪澜细漾光。
岭雪未销宫頞粉，野梅初发御𬬻香。
谁怜飘泊螭坳史，曾向钧天侍紫皇。

十年不踏江南村，想像梅花劳梦魂。
岂惟捧心笑西子，只恐举步迷东昏。
繁英恍讶群玉府，堕蕊悄愁金谷园。
冰肌自饮晨露白，粉质不浴骊汤温。
我行闽岭喜入眼，皓彩照耀咸池暾。
烟凝云惨更愁绝，积雪欲堆袁安门。
天香国艳世无匹，何用苦死教能言。
吹残楼角真可惜，莫厌秉烛临芳樽。

疏筠轻带粉，老叶饱经霜。
试问枝头实，何年集鳯凰。

衡岳临清湘，欲往吾无航。
侧身长太息，心逐雁南翔。
洪河擘太华，欲往吾无马。
何当御风游，挥手与世谢。
公家藏二图，尤物伴闲暇。
那知造化工，寓此粉墨假。
一见慰我心，试使画工写。
峥嵘峻极姿，惨淡生笔下。
旧游得窥寻，真赏寄持把。
轻云出层峰，飞瀑落高罅。
川原蔼林芿，山崦露台榭。
幽讨穷双眸，驻立劳两骻。
图成挂虚堂，秋色忽改夏。
清风扫凉朝，明月炚深夜。
恍然疑断取，无乃资幻化。
作诗聊谢公，更辱报章洒。
清新鄙元白，风流追屈贾。
气象岳争雄，讽玩手忘舍。
观图更得诗，端如饱脍炙。
什袭藏箧中，光铓照林野。

武陵溪水流潺潺，渔舟鼓枻迷溯沿。
谿穷路尽恍何处，桃花烂漫蒸川原。
花间邑屋自连接，云外鸡犬声相喧。
衣裳不同俎豆古，见客惊怪争来前。
杀鸡为黍持劝客，借问世上今何年。
自从秦乱避徭役，子孙居此因蝉联。
不知汉祖以剑起，况复魏晋称戈鋋。
殷勤留客不肯住，落花流水空依然。
渊明作记真好事，世人粉饰言神仙。
我观闽境多如此，峻谿绝岭难攀缘。
其间往往有居者，自富水竹饶田园。
耄倪不复识官府，岂惮黠吏催租钱。
养生送死良自得，终岁饱食仍安眠。
何须更论神仙事，只此便是桃花源。

道人庵外万竿竹，何似小池千叶莲。
月白风清谁共此，心闲境寂两翛然。
好抛筠粉娟娟净，来看荷珠的的圆。
飞锡傥能真过我，直须趁取晚霜前。

衡山之陬湘水滨，道林岳麓天下少。
蟠冈复岭相掩重，石磴松门递萦绕。
经行多在烟霭间，台殿半开云木杪。
衲僧宴坐禅寂余，朝磬暮钟清杳杳。
凭髙旷望楚天阔，志气已逐飞鸿矫。
橘洲枫浦指顾中，俯视更觉长沙小。
风樯浪舶千艘屯，丹楼粉堞百雉缭。
苍茫晓色散平川，点缀残霞映疏蓼。
从来篇翰谁最优，沈宋杜韩争表表。
古今尘迹散烟云，独有斯文传不了。
隔年清赏回首空，斯欲再游真漭渺。
苍梧九疑云漠漠，青草洞庭风袅袅。
有时幽梦一到之，觉来枕席清秋晓。
人间万事不由人，安得忘情逐猿鸟。

粉翅摇春晖，翩翾自来往。
勿贪花草香，触此饥蛛网。

何事将军封万户，却教红粉去和戎。

惨惨高槐落，凄凄余菊寒。
粉墙多记墨，聊为拂尘看。

百子池深涨绿苔，九光灯迥绿浮埃。
天孙宝驾何年驻，阿母飚轮此夜来。
空外粉筵和露湿，静中珠幌彻明开。
秋河不断长相望，岂独人间事可哀。

散插黄花两佩萸，粉𫗴蓬饵釂觞初。
清歌咽后云生袂，妙舞翻时雪满裾。
上客采香逢木密，佳人投钓得王余。
秋光屈指犹三七，莫向宾朋绮宴疏。

西斋辉赫亘山隅，嘉致清风世莫如。
乡党名流依绛帐，烟萝幽境似仙居。
趋庭子弟皆攀桂，弹铗宾朋总食鱼。
汗简传经亚邹鲁，粉牌留咏尽严徐。
杯盘互动先生馔，门巷应停长者车。
坟籍岂惟精四部，弦歌常见习三余。
玳簪珠履延豪士，缥帙牙签刊赐书。
碧沼暮凉浮菡萏，纱窗秋静漏蟾蜍。
闲庭潇洒移泉石，华表峥嵘冠里闾。
我恨羁游在芸阁，不陪诸彦曳长裾。

何用粉墙高百尺，任教墙外俗人看。

腊雪半含梅粉白，春风先著柳梢黄。

忆昔唐家扃禁地，粉壁曲龙闻曩记。
承明意象今顿还，永与銮坡为故事。

伯起雄豪世莫偕，官高禄重富于财。
田从汶上天生出，堂自明州地架来。
十只画船风破浪，两行红粉夜传杯。
自怜憔悴东邻叟，草舍茅檐真可咍。

柔梢繁白玉钿封，忍尽娇心恨几重。
姑射真人冰作体，广寒仙女月为容。
江南春信香犹在，楼上晨妆粉不供。
可惜东风晴未暖，洛川流雪更无踪。

蝶遗粉翼轻难拾，鹤坠霜毛散未抟。

靓妆才罢粉痕新，迢递风回散玉尘。
若遣有情应怅望，翠兼残雪又兼春。

星榆叶叶昼离披，云粉千重凝不飞。
昆玉楼台珠树密，夜来谁向月中归。

朱栏明媚照横塘，芳树交加枕短墙。
传得东君深意态，染成西蜀好风光。
破红枝上仍施粉，繁翠阴中旋扑香。
应为无诗怨工部，至今含露作啼妆。

粉里归来十二春，怜师心依我心淳。
他时行满重相见，兜率天上第几人。

二十年前扣寺阁，粉墙题记墨犹存。
重来树老无花处，又见阇梨白首孙。

才地渊宏笔力恢，三年粉社幸游陪。
八吟丽赋凭高得，三咏雕触选胜开。
三苑早容收朴樕，兰池尝许试虺尵。
海棠风里甘棠政，只恐星趋节召回。

谁将粉水扫天衢，万里全开晦景图。
百尺冻云飞未起，一筝寒雁远相呼。
由来封略非三代，大抵渔樵似五湖。
欲望繁台何处是，繁台不见见平芜。

万里青云未致身，马蹄空踏几年尘。
曾迷玉洞花光老，却过金城柳色新。
粉壁已沈题凤字，酒垆犹记姓黄人。
坞中横吹偏多感，一涕阑干白角巾。

三春流寓寄花房，雌去雄飞过短墙。
双翅薄匀何晏粉，一身偷带贾充香。
风多苑后飞无数，日暖池边舞更狂。
却为有情人爱惜，六宫皆作绣衣裳。

龙阳洲上密于星，红实累累照日明。
露濯晓枝金色重，霜封秋蒂粉衣轻。
楚江未分萍如蜜，汉殿何曾蔗析酲。
谁道相如能作赋，诏园先熟是虚名。

玉质犹披翡翠裳，温泉浴罢蔼天香。
回眸百媚嫣然处，羞死三千红粉妆。

萧郎画竹称逼真，与可所作尤绝伦。
不将丹青借粉饰，直把宝墨传精神。
渭川万个在胸次，援毫戏扫如烟云。
眼前先见欲画者，兔起鹘落气益振。
稚枯偃仰尽变态，笔力斡转风霆春。
平生知作几千幅，得心应手老斵轮。
当时谁是识画者，谪仙东坡盖其人。
老坡亦善作此画，意虽已到法未亲。
是中妙处不传授，但得木石枯鳞皴。
自从兵火丧乱后，锦囊玉轴随埃尘。
公于何处得此本，四枝墨色犹鲜新。
风梢雨叶间浓淡，纷披屈折节脉匀。
置之座右涤炎暑，飒飒更觉秋声闻。
子猷会见定绝倒，安用日事栽培勤。
只今与可骨已朽，妙迹散落此幸存。
愿公秘惜勿轻示，更筑小堂名墨君。

伊昔趋青锁，尝叨奉紫宸。
燕间承仄席，清问及垂纶。
宠荷皇恩重，归惭白髪新。
粉身那足报，结草是吾邻。

春到休论旧日情，风光还是一番新。
莺花有恨偏供我，桃李无言祇恼人。
粉泪洗干清瘦面，带围宽尽小腰身。
东君负我春三月，我负东君三月春。

碧沼荷钱小叶圆，眼前芍药恣连颠。
清明已过三春候，谷雨初晴四月天。
乍著薄罗偏觉瘦，懒匀铅粉祇宜眠。
情知废事因诗句，气习难除笔砚缘。

自移红药绕阑栽，粉腻香娇逐旋开。
且与幽人充近侍，莫教风雨苦相催。

花落花开事可悲，等闲一醉失芳菲。
园林初听莺声涩，庭径俄看蝶粉稀。
欹枕夜深无梦到，倚楼天外便魂飞。
我无云翼飞归去，杜宇能飞却不归。

冰蚕欲茧二桑阴，粉箨雕风曲径深。
长日渐成微暑意，喜看楼影浸波心。

静看飞蝇触晓窗，宿酲未醒卷梳妆。
强调朱粉西楼上，愁里春山画不长。

花落春无语，春归鸟自啼。
多情是蜂蝶，飞过粉墙西。

览镜惊容却自嫌，逢春长尽病恹恹。
吹花弄粉新来懒，惹恨供愁旧日添。
生怕子规声到耳，苦羞双燕影穿帘。
眉头眼底无他事，须信离情一味严。

调朱弄粉总无心，瘦觉宽余缠臂金。
别后大拼憔悴损，思情未抵此情深。

起来不喜匀红粉，强把菱花照病容。
腰瘦故知闲事恼，泪多只为别情浓。

泪粉匀开满镜愁，麝煤拂断远山秋。
一痕心寄银屏上，不见人来竹叶舟。

烛花影里粉姿闲，一点愁侵两点山。
不怕带他飞燕妒，无言相逐省弓弯。

满地红影蘸秋光，始觉芙蓉植在旁。
赖有佳人频醉赏，和将红粉更施妆。

镂冰斵雪赋精神，不受丹青一点尘。
施粉故应嫌太白，谩凭水墨见天真。

君不见渭川之阴卧龙横千秋，貌取者谁文湖州。
十年笔意闭黄壤，只今妙手唯杨侯。
杨侯画竹尽真迹，功夺造化令人愁。
满堂回头看下笔，扰扰云烟乱晴日。
大丛纵横高入云，斜风落叶秋纷纷。
小丛欹倾病无力，傍水长根走苍石。
门前车马汗成川，何得阴风动高壁。
杨侯嘻笑辞未工，此意不与丹青同。
粉黛初数无一钱费，酒炙能使千家空。
袜材远寄动盈屋，我子画无由穷。
剡溪寒藤不难致，须君放手为双丛。
须君放手为双丛，与我俱隐南山中。

嫩粉殷勤换浅黄，郁金丛里见新妆。
已翻百叠红衣润，更沐九回沈水汤。

甘泉殿中芝九茎，不与百草同条生。
当时祥瑞已稠叠，薏苡亦未来争衡。
汉星不容矍铄翁，此物不与明珠同。
尔来万物更变化，薏苡宁甘死荒野。
故遣根苗霜雪白，炯若微月来清夜。
赵郎好事古亦无，俯拾傍观尽图画。
画师不辞粉绘费，遇时亦得千金价。
君不见古来异瑞与奇祥，何曾不致南宫下。

岭南十月春渐回，妍暖先到前村梅。
问君何处得此妙，一枝冷艳随霜开。
长江凛凛欲奔岸，乃见好事移墙隈。
初疑渗漉入瘴雾，更欲寂寞埋烟煤。
微风不动暗香远，淡月入户空徘徊。
坐看粉黛化腐恶，岂但桃李成舆台。
我行万里厌穷独，疾病未已心先灰。
对此不觉三叹息，恐是转侧同南来。
异乡久处少意绪，破壁相对无根荄。
古来寒士每如此，一世埋没随蒿莱。
遁光藏德老不燿，肯与世俗相追陪。
轮囷离奇多见用，牺尊青黄未为灾。
含毫吮墨去颜色，况自不必须穿栽。
岁穷路远莫惆怅，此去保无蜂蝶猜。

粉墨半销翎翅短，正如衰发不胜簪。
可怜少保功名悮，写此凌云意不堪。

异亩同颖久未出，双觡共抵复何物。
今君何以得此花，和气所致无他术。
双莲共蒂中连理，相映同心出秋水。
秋水池塘晓自凉，双莲中含风露香。
飞燕姊妺不相妒，并骋逸艳来昭阳。
自然容质见高韵，不必粉黛呈新妆。
君家孝友闻近县，故使奇祥眼中见。
一洗东南战鬬尘，小人知之亦革面。
我来崎岖山岭间，忽闻双莲能解颜。
请君更画作图看，毋使恶木讥雕残。

渐开粉白间微黄，肯与新橙一例香。
送与衰翁元未称，且留青蕋作重阳。

迟日欣欣山景妍，携琴吟咏翠微前。
行厨烧笋粉铺色，高阁看梅雪白天。
午罢抛书曳短杖，雨来拥卷听幽泉。
一春洒落韶光足，他日芳怀得复然。

黄丹胡粉密陀僧，此是嘉州告别穹能。
若不见阳真一法，世间还有几人曾。

藏蔬饱三冬，媚盘无靃靡。
陈虀解束缚，冰雹散刀几。
春畦芜菁苗，入眼渐可喜。
青黄含风露，采摘从此始。
持归作新虀，一饱竞鲜美。
芬香溢肺肝，甘脆响牙齿。
扪腹幽窗下，刍豢讵能比。
忆昔避难初，窜身重嵓里。
云烟昏具茨，老稚且栖止。
燕兵大捜索，焚荡石牛底。
脱命擉虎山，野哭纷四起。
暮投山前店，茅栋例烧毁。
潜伏窟室中，衣敝不盖体。
妻孥坐相对，生意薄于纸。
晨朝行涧中，采芹涧边洗。
郑人夸此虀，他菜非所拟。
氤氲投瓦盎，触鼻似兰芷。
一杯红粉羮，析酲胜仙醴。
乃知野人献，凉薄未宜鄙。
今来滞殊郷，白首家万里。
犹能对荤膻，咀嚼出宫徴。
回思十年梦，争夺殊未巳。
饱食但谋身，吾颡良有泚。

壁间得微词，语尽意有余。
摸传岂真知，无乃势所驱。
从来碧纱笼，不护寒士书。
焉知题柱生，终无驷马车。
粉板会当洗，援毫聊自娯。
从人分轻重，削迹今何如。

是渠白芽，聚为黑块。
方讶墨坚，复如粉碎。
生灭灭已，元非内外。
说性说形，又说一味。
急点一杯，扶居士醉。

桃李丛中独立难，自怜孤艶怯春寒。
微风只解分香去，流水犹能照影看。
冷落霓衣慵按舞，斓斑妆粉未胜冠。
留连芳酒无嫌晚，要与凉蟾共倚栏。

傅粉生香作意开，柔情似欲挽人回。
犹怜行役匆匆去，不是寻芳得得来。
姑射山头若冰雪，谢家林下绝尘埃。
空江月落东风冷，谁并孤舟一笛哀。

波光山色雨溟蒙，粉雉红楼杳霭中。
自是人间佳丽地，不须寻访水晶宫。

章台走马最多情，不怕春衫扑粉英。
半夜归来寒梦短，潇潇卧听打窗声。

鲛绡泪滴鸳鸯冷，月上栏杆照孤影。
踯躅开花过粉墙，辘轳汲水敲金井。

一树深深地主家，外边谁复见秾华。
却因社日治聋酒，得醉春时近眼花。
著粉施朱俱惬当，吹风洗雨但惊嗟。
酴釄芍药垂垂发，更试头纲一饼茶。

卧闻微霰却无声，起看阶前又不能。
一夜纸窗明似月，多年布被冷于冰。
履穿过我柴门客，笠重归来竹院僧。
三白自佳晴亦好，诸山粉黛见层层。

名园探梅时，粉苞才半开。
如逢姑射仙，偃蹇下瑶台。
孤洁自天赋，肯听东君媒。
别来今几日，雪片点苍苔。
玉笛谁家子，喷月一声哀。
可惜飞幽馆，不上美人腮。
柳条忽萌动，春风原上回。
芳菲已后时，百卉胡颜哉。
转首𫛸鴂鸣，殷红乱成堆。
却来绿阴下，青子荐琼杯。

圣经杲杲日翔空，元与后学开愚蒙。
著述成书不得已，令人诵习知吾宗。
辞文旨远非外至，一一流出自胸中。
如木有根水有源，敷荣浸渍乃无穷。
此道含灵悉具足，圣人庸人心本同。
如何异见立仁智，百辙千歧碍不同。
寻枝逐派遂忘返，痴儿失路迷西东。
岂无达者为拈出，抉剔众瞽刳群聋。
史侯名堂深意在，眼悬明镜磨青铜。
欲将妙义示当世，岂独用训垂髫童。
我初闻之喜击节，心心相照密冲融。
作诗粉饰虽赘语，要令万古还淳风。

东君严装行驾车，天遣此花为前驱。
粉苞五出绛蜡趺，犯寒独逞冰雪肤。
幽园邂逅疑仙姝，香飇馥馥浮襟裾。
天边流月光彩舒，素娥下与论锱铢。
遶树顾影空踟躇，清赏恨无佳人俱。
一枝远赠意何如，聊写殷勤当尺书。

梅花扫迹春无光，继踵惟有幽兰香。
天姿冲澹谢朱粉，睥睨百卉皆优倡。
高人采撷纫为佩，养之盆盎移中堂。
微风馥馥来何所，一干鼻观尤非常。
年来屡遭白眼笑，过而不顾夫何伤。
深山穷谷遂真性，寂寞无人亦自芳。
忆昔灵均滋九畹，贞洁内守甘退藏。
众醉独醒隘八表，回视俗物都茫茫。
我今日暮前途窄，握香不羡尚书郎。
荒坡满植作知己，从兹身世两相忘。

建置茗饮利无穷，除去睡魔捷如攻。
满箧龙团重绝品，平视紫笋难为同。
定知一啜爽神观，执热往往腋生风。
破碎月轮午窗底，危冠欲堕呼樵童。
成仁岂惮粉身骨，收取袪烦疗疾功。
开陈作经忆桑苎，闭眼便觉精神通。

房公巧栽植，花发四时春。
有竹能环水，无风不动蘋。
人亡留粉像，客至谢红尘。
梅柳年年色，相看白髪新。

巧思潜窥造化儿，更依曲水凿方池。
灵鳌上钓喧红粉，轻鹢浮觞趁彩旗。
落涧寒声泉{氵虢}{氵虢}，弄花斜日影迟迟。
分明作个山阴会，仍有当时幼妇辞。

春来无奈客愁新，一破衰颜粉面匀。
笑折繁枝头带雪，想成青子颊生津。
真香未许兰为佩，仙质何妨缟作巾。
勿怪天公多着意，为怜风韵冠群伦。

雪里寒梅岁又新，粘枝的皪已开匀。
行人邂逅先传信，枯卉逡巡欲问津。
他日调羹凭傅鼎，此时漉酒借陶巾。
粉腮红跗休轻放，醉赏从人笑伯伦。

潘郎尝望尘，陶令亟避俗。
胸中定何如，清浊在一瞩。
河阳艶桃春，彭泽郁秋菊。
所好邈如许，二子殊品目。
诗人易评量，忍使混衡斛。
当使冰鉴磨，要遣须眉烛。
勿容脂粉姿，滥入珪璋录。
神仙真渺茫，浪说武陵谷。
不如临清潭，饮水乐自足。
谁令春雨红，点污秋株绿。
寒根岂无知，风霜怒应蓄。
令尹非安仁，腰带肯轻束。
脱巾漉酒浆，黄花泛新馥。

老火铄稚金，已满庚伏节。
江湖气候偏，残暑尚屯结。
颇欲学僧轩，洒粉作竹雪。
萧然寒意生，傥可涤烦热。

方塘溶溶贮清泚，中有高亭兀然起。
问公名亭意若何，公笑不言摇麈尾。
知公直是我辈人，此意不凡端有以。
亭本无风水亦静，风落波生偶然尔。
山摇宿霭迷粉黛，莺啼晚柳明金翠。
涔涔凉气侵语笑，漠漠飞岚到襟袂。
冰痕摇度帘痕曲，晓日初升窗影碎。
几个沙鸥乱夕阳，一段余霞浴晴绮。
可怜巽坎固多态，转续无穷难偻指。
凭栏若随根境转，目不暇瞬亦劳矣。
谁知主人心湛然，道骨嵚嵚照云水。
本来非静亦非摇，坐观物态聊尔尔。
更须说似登临人，认取闹中真自己。

腹稿欲成聊假卧，寒松疏磬仍相左。
不容开府占清新，云里江梅萼初破。
奇芬还似暗香浮，全胜光风泛兰些。
玉川昔访长寿寺，石壁留题如此作。
珊瑚炫转光夺目，含曦一读忘饥饿。
便堪高蹑诗将坛，纷纷谁可克参佐。
韦庄岂免赠巾帼，格嫩更遭脂粉涴。

洗尽残妆倚玉楼，世间脂粉且休休。
芳心未必伤幽独，冷雨疏烟与替愁。

溪山春兰林，桃李花槐市。
戏友二三生，兴来远返趾。
墨客冠再弹，苍官仕三已。
矜豪柳索强，引分梅知止。
绿芳草齐亚，粉面花衬绮。
庆暖具杯觞，送寒操杖几。
态度略不齐，将妍俱可喜。
人心独当然，造物聊戏耳。
乌帽以旧留，青鞋请今始。
相逢浩荡春，切勿通爵里。

一僧据几坐，众僧列其间。
纷纷士与女，其外复相环。
娟娟谁家女，粉面垂烟鬟。
既为时俗妆，复著道士冠。
一闻法师唱，先众低朱颜。
俯仰皆中度，仪矩如素闲。
众僧推举首，往往务旁观。
云是良家子，良人缀朝端。
二十哭其夫，蕙帏守奇单。
誓保岁寒节，悼往时汍澜。
邻女闻好色，愿见无由缘。
孺枝无杂匹，对镜有孤鸾。
如此十余载，里巷不敢讙。
岁久厌俗累，幡然学僧禅。
朝朝事香火，常念舍嚣烦。
遂来佛寺中，圆顶杂长髯。
未能问以此，吁嗟涕以潸。
女子本柔静，闺房不肯安。
当初红颜时，何必同惸鳏。
所行虽失节，尚可求芝兰。
如今余艳态，却来叩幽关。
进退两无据，此道何漫漫。
京城富贵家，妍丽出尘寰。
不肯自爱重，白日呈妖娴。
廉耻节既丧，万里来夷蛮。
向来红面女，十九逢时艰。
奈何兵戈中，此风不为删。
僧乎尔其能，为我逃穷山。

鸿蒙栖神契，脱落力自由。
谅此丈夫事，宁为儿女忧。
丈人志宇宙，纤芥无滞留。
静观四大室，俛仰七十秋。
诗宽江海涯，心无花月愁。
请言平生志，旷度无阴谋。
浩瀁驰三峡，泾渭分九流。
霜皮峻千尺，回首走万牛。
大历竹马游，即今谁在不。
被发下大荒，万象散莫收。
一举摄倒景，百篇醒醉眸。
矧此无妄疾，固可勿药瘳。
时当天宇清，皮人献功裘。
愿公强举卮，起慰潇洒侯。
列星摇参光，虫鸟逃穷捜。
前山方刻窟，粗可少献酬。
不作红粉涴，那忧华发羞。
洪崖与浮邱，彩笔俱丰优。

一气如权衡，俯仰在缇室。
鼓行橐籥间，草木俱应律。
物物各有长，辈行皆屈膝。
谁能长百花，寒梅最先密。
自此启端兆，次乃排等秩。
微者或易伤，大者或不实。
剪除困陵暴，粪扫如扑抶。
骈开类争妍，粉败若老佚。
采撷既纷纷，弃置复郁郁。
大抵争春花，柔弱忌寒冽。
方知岁前梅，义勇过箭疾。
有如比红儿，观者亦呵叱。
有如当皱玉，却欲数梨橘。
又如奏金石，秋虫并啁唧。
又如持豨苓，便拟簉芝术。
又如白玉堂，光耀映蓬荜。
以此难著语，老眼徒屡熨。
前贤有题韵，灵还不容乞。
欲写文君容，相如口犹吃。
投章自清绝，报聘我战栗。
昨者得君诗，冬景当暖日。
猝然遇彊敌，不战势已屈。
堂堂既难当，惴惴良自失。
花前嫫姆陋，篆外青黄质。
鲁肃思一鸣，展禽恐三黜。
旧积已经年，佳情谅难窒。
勉力驾疲钝，着鞭追俊逸。
我于掌武公，踪迹亦旧物。
差肩固百千，及门或六七。
嘉谟传四海，吾君能细述。
余事付丙丁，词华须甲乙。
始信直道功，子孙定逢吉。
门户既未艾，青史当屡笔。
我思荐一言，君其试无忽。
藻身须英华，造道在经术。
学博贵守约，美质或矫拂。
古者亦有言，愚虑千得一。
川流子方兴，绝潢我易毕。
晴昊插繁华，从今好颜色。

门前春田澍膏雨，门内春风动歌舞。
瑑为璋玉男子祥，起作绣鞋女儿舞。
阿翁吹箫儿献旅，粉面娇孙侍家主。
一门欢笑足戏乐，盛事流传百年语。
村歌社曲莫插手，定本风流教坊谱。
一家有喜百家同，况是相逢沦落中。
犀钱玉果大开说，已愧汤饼霑无功。

南邻博士只破帏，春来数日分春衣。
东风陌上催蒙茀，不许看花缓缓归。
那知此理未可诉，破费书厨走长路。
静思我咎安致然，杳杳人情无问处。
归来粉黛包亦结，安得衾禂更罗列。
娇儿冬暖不须啼，正恐当寒更无袜。
命数从来有奇耦，北里士师真好手。
一时欢笑父子同，箧载缣缃船载酒。
归遗欣欣乐可期，妇运金刀时哺饴。
先忧后喜尊吉卜，酾酒烹鱼消百罹。
世间得失类如此，解使空肠作悲喜。
红白纷纷一种花，试向东风问桃李。

广陵隋家天子都，背负巨海襟江湖。
江分青山湖献白，梁宋千里传膏腴。
朱坊琼园玩月夜，谷林九曲秋阳徂。
奇辞巧语不可极，盛事往往开天衢。
我家太傅官三载，文物方值开元初。
四幷堂前木芍药，小金山下纹车璖。
沸天哀笳律新婉，照水粉面衣襜褕。
少年意盛不自屈，直欲赤手擒於菟。
翁云学等不可躐，俾著逄掖勤诗书。
泮宫得就弟子列，亲见士子衣诸于。
子时燕颔出头角，众中转目窥陈吴。
孤罴自尔事拱默，嫫姆未免争妍姝。
夤缘傍石见光彩，惊破尘匣开明珠。
同袍传讽梅花句，知子名字须毡毺。
分携两家止隔岁，果见贡篚先乡书。
巍巍广殿厌长策，晔晔盛誉嗤诸儒。
蓬莱海徼通外服，坐戢巨浪张威弧。
超腾意子便得路，亦复坎𡒄游穷途。
我年二十始冠弁，一门婴祸奔淮隅。
辛勤往来几万里，壮志灭没忘前图。
再游党塾事商较，齿髪已壮头须梳。
十年低徊不附奏，闾阎妇子欣揶榆。
年将四十偶占第，朱颜已变无肤腴。
一官从此浪随牒，十生九死群鼪鼯。
祠官香火即系外，考祥视履伤疲驽。
旧闻子官向西蜀，萍迹飘泊来东吴。
相望敻远思会合，安得插羽先阳乌。
偶然妇家有近党，一官宰社依南都。
报言归妹得异士，乃知子食江南鱼。
我时方冬寓穷屋，喜气不觉排寒区。
那知老乃并姻娅，自此日觊参双凫。
人生会合信难料，短书先寄三年余。
今朝得子岁前记，指数旧事谈菑畬。
论情感恨共岁月，谈经造理分贤愚。
孔师已没道堙塞，摇摇千载想盘盂。
百家搜唱互诡怪，决意剪剔随榛芜。
有如出门问长道，败溺压覆无须臾。
子今识路又鼓勇，直到定处无纷如。
蓬莱季父已荒谢，扬州旧士多沦胥。
即今我年五十六，四易寒暑君前驱。
儿虽已婚女未嫁，气何与子相乘除。
寒窗何日共樽酒，一取耳热同歌呼。

君家不种通神钱，只种春色留庭前。
庭前春色谁最妍，二女解珮来江邉。
沉沉华屋清夜起，火树银花月如水。
自然颜色变韶稚，况乃新妆露初洗。
春初艳粉秋初莲，绛绡广袂罗群仙。
华清池畔娇无力，赤鳯楼中困未眠。
后来更许谁相拟，海棠欲睡薰秾李。
亦知等级且追陪，格外风流不相似。
一枝乞得归茅屋，窗里铜缾窗外竹。
不禁清绝意萧然，大似佳人依草木。
阆苑花无世上缘，收香还入四禅天。
明朝风雨催归去，花月重圆又一年。
神情邃美肤粗恶，泾渭由来两清浊。
要求绘笔尽芳妍，更问尊前老文学。

会因率集转殷勤，扫径宽迎陌上春。
恩解讯书红粉恋，寒消酒力玉花新。
盘堆青菜春回律，瓯泛琼珠月借神。
浮白自怜偏户小，醉归全是梦中人。

好在东安解戍瓜，归怀珠璧慰生涯。
翰林词伯梦中草，粉署仙郎笔下花。
已间箫韶还政俗，未持旌节自光华。
邦人故眼应回首，诗律传芳又一家。

三年筑冶困尘迷，且拂尘埃下锦溪。
客子云山无定宅，令君桃李已成蹊。
闲情聊赋篱邉菊，快意须分物外题。
粉署仙郎卧江渚，相逢莫惜醉如泥。

六十行年两鬓苍，兴来犹爱引杯长。
黄翁垆下山河远，酒母车来驿传香。
碧落侍郎烧鼎诀，粉闱仙客驻颜方。
三斟卯饮心无事，一枕亡何是故乡。

春到冬余去住间，玉楼无处不轻寒。
鲜鲜魏女履下履，粲粲真妃冠上冠。
眼乱互摇歌扇羽，心惊添著粉闱幱。
东君厚薄非无意，一种馨香两眼看。

粉闱词客伯牙子，碧落老人锺子期。
幸有园林穷胜事，不妨钟鼓乐清时。

吴兴水郭芰荷堤，别后扁舟去岸迷。
莫讶道人新活计，亦看粉面照清溪。

溪山堂上有约束，要待春日同暄妍。
小梅恃爱犯颜色，独洗粉面当老拳。

刺绣窗前午梦惊，骊驹堂上礼初成。
旁无粉黛灯笼锦，顿解饥寒瓠子羹。

赵家姊妹在椒房，宫漏春迟午梦长。
淡拂蛾眉减脂粉，一般装束奉君王。

高槐记得绿阴垂，见公承诏趋丹墀。
今兹疏梅弄香粉，公坐鲠切还栖迟。
甘辞软暖定速售，此独难使壮者为。
苦言瞑眩上所急，出林之木风摧之。
嗟吁世路每如此，我常感激横涕洟。
贾生妙论逮伊管，绛灌之属犹可移。
长孺忠言岂真戅，其如御史能饰非。
到头至始天所惜，未肯容易登皋夔。
且今投置在闲散，药伤补败终见思。
公还故乡扫一室，古书名画四壁围。
宾客相过具杯酒，一笑万事荣辱齐。
虽然公岂忘世者，终念后稷由己饥。
吾皇尝胆愈思治，宣室赐对行可期。
当有今时张万福，懽呼再拜迎公归。

五月居山昼清永，槐度微风舞疏影。
儿童喜我悬弧辰，洒扫庭除具盘皿。
烹凫隽鹄未易办，肴核随时享桃杏。
颇当杯杓念吾亲，每岁在旁珠炯炯。
今兹坐席小暌异，便觉亲朋欢意冷。
远烦浓粉砑蛮笺，细写亲书过修岭。
堂中久阙起予论，遽此读之双眼醒。
遐年厚福定由天，嘱我既勤当谨领。
永怀嘉意不能休，少慰蓼莪心耿耿。
为君尽放酒杯深，搔首浩歌成酩酊。

一枝横出小桥东，凡木旁边迥不同。
未肯临风吐香粉，先将蓓蕾试轻红。

寄我雄文丽且新，冰寒于水岂无因。
故将丹粉画西子，要见浓涂淡墨人。

东山桃李锦成堆，粉翅飞飞又却回。
向此相随穿绿竹，须知端为道人来。

一架蔷薇四面垂，花工不苦费胭脂。
淡红点染轻随粉，浥遍幽香清露知。

染露檀心嫌粉白，数花欲作鹅儿色。
圃中不为客分春，使君自有分春力。

江梅久矣报涂粉，篱菊傲然方铸金。
岭外四时惟一气，难分冬雾与秋阴。

手提铜壶汲涟漪，去年曾浸寒梅枝。
今年汲水浸桃萼，明玉之瘦红粉肥。
夭夭灼灼岂不佳，如酒透骨春颇宜。
孰与山斋雪将飞，彼孤者芳抱清姿。
幽香入我苦吟笔，此意似非桃所知。
我今颠倒六凿痴，对花下悟灵云疑。
何人道眼绝世态，试以公论分妍媸。
东邻有女厌绮縠，雷五不簪珠与玑。

幽趣无人会，云依远岫行。
寒塘时拨刺，古木廔敲铿。
壁壳拖涎钝，花飞度粉轻。
山泉烹石鼎，孤啜不胜清。

德星堂上排家宴，埙箎合奏延群彦。
彦清好士虚左迎，遂拉友朋来会面。
新礼将行要讨论，旧章欲举须淹练。
乃公功业世无有，剑履应须尊上殿。
冡嗣风流迈阿戎，眸子烂如岩下电。
纱笼名姓鬼护持，阁画形容人健羡。
先几顷献万言书，壮岁曾看百将传。
济世雄图任屈伸，穷途𫄨句殊精炼。
彦亨俊逸簉鲍昭，辞藻摛华如会弁。
升平方议戢干戈，粉泽岂宜焚笔砚。
大虑终蒙王鳯招，奇谋靡仗无知荐。
子适挥毫八体具，怒猊渇骥获再眄。
但当宝惜比兰亭，未可捐去同秋扇。
彦隆能挽两石弓，丁字不识櫜鞬便。
冲冠摇忆蔺相如，衣绣莫夸江次倩。
彦深和粹贵公子，醍醐味美夸珍馔。
一善拳拳早服膺，射策君门尝决战。
起家正可二千石，筮仕宁希百六掾。
坐中我是江南客，万里寻盟负恩眷。
下齐弗免田横烹，奔楚漫劳吴子唁。
藉酒破愁兹不胜，凭诗遣兴何曾倦。
匠巧旁观只汗颜，椟藏待贾宁沽衒。
可堪僵仆雪填门，无奈裂肤风劲箭。
范叔绨袍也自寒，须贾故人空恋恋。

何侯石友平生事，傅粉风流讵可同。
谁使拥旄三峡外，不留持橐五云中。
啼猿此去欺残月，回雁因来托便风。
亦念人生行乐尔，且拈重碧擘轻红。

春风亦世情，去我若驰骛。
北枝未破粉，断萼已飘素。
殷勤南郭綦，邀我整冠履。
着鞭向晴原，盘传咄嗟具。
移樽晚色间，醉入众香聚。
花浮承露盘，座绕临风树。
停杯忆昨游，香色尚深驻。
重来未旬浃，顿觉心腹露。
后会虽可期，稍稍迫迟暮。
酬花了无计，一醉其殆庶。
如何竞剪烛，雕绘觅奇句。
愿当百罚深，肯效黄金注。

春风一夜如鸣鼍，残香暗粉惊辞柯。
新春三日驹隙过，花前百罚宁辞多。
男儿莫遣两鬓皤，举觞不饮理则那。
酒酣不用吴姬歌，短须尚足供吟哦。
坐中鲍谢偕阴何，语如韶濩参鸣珂。
铿锵入耳痊沉疴，岂独使我衰颜酡。
我今官闲得婆娑，迟明更上梅花坡。

秋水芙蓉四槛凉，净临明镜试晨妆。
露凝月面浓施粉，日照□□□□□。
预觅籧篨□□地，卧看池头日脚忙。

插檐冰箸长新寒，薄日欺云到屋山。
见晛半消梅额粉，因风犹染鬓毛斑。
书生闭户眠仍稳，游子扁舟兴欲还。
客里情怀逢岁晚，麹生邀我一开颜。

骥子摛词苦未工，粉袍勍敌气如虹。
欲收一战追诸父，政恐神锥未易同。

绛节回白马，青书收赤龙。
仙人在何计，烟霞锁晴峰。
荒祠冠其岭，千古凛灵踪。
粉堵尘网悬，石凹苔钱重。
我来款遗像，再拜虔且恭。
檀烟泄云白，茗粥浮新浓。
世事非所期，真游誓相从。
云轺几时来，微风韵寒松。

德山棒，临济喝，今日为君重拈掇。
天何高，地何阔，休向粪扫堆上更添搕掩。
换却骨，洗却肠，径山退身三步，许尔诸人商量。
红粉易成端正女，无钱难作好儿郎。

诸法本来绝待，触目且拘碍。
只因断臂觅心，便有人求忏罪。
无文印子既成，付法传衣厮赖。
致令卢老黄梅，坠石腰间舂碓。
将谓有法与人，问著却言不会。
引得后代儿孙，尽作韩獹逐块。
虽欲扶竖宗乘，奈何东倒西傫。
子细检点将来，直是令人叵耐。
若也尽令而行，一击须教粉碎。
有时静坐思量，就中也有可爱。
深沙共修罗结亲，金刚与土地指背。

不落不昧，石头土块。
蓦路相逢，银山粉碎。
拍手呵呵笑一场，明州有个憨布袋。

言前荐得已天涯，句后承当路转赊。
一击铁关如粉碎，水天空阔雁行斜。

浓将红粉傅了面，满把真珠盖却头。
不识佳人真面目，空教人唱小凉州。

粉翼琼须似剪裁，飞飞自远逐香来。
花间得意情多恨，应笑王孙𣨼酒杯。

大火气方炽，新金伏未兴。
茅屋苦卑陋，蕴毒空自憎。
流汗常被体，涤烦屡饮冰。
那堪青蝇辈，鼓趐作威棱。
薰风烁炎日，沸鼎助薪蒸。
每思谋爽垲，地隘旧无称。
高亭枕城隈，粉堞势腾凌。
清水绕其足，茂林瞰田塍。
此间有异趣，跻攀弗能胜。
佳招适我愿，坐觉神魂澄。
何当卜邻舍，与子朝夕升。
飘然忘世累，长啸效孙登。


林下安身别有方，营营何太路岐忙。
侯门梦过光阴促，禅室玄栖气味长。
引水灌花春日媚，移松夹道暑天凉。
衔恩略报元功处，一炷晨风散后香。

岐山高与陇山连，制锦无私服晏眠。
鹦鹉语中分百里，凤凰声里过三年。
秦无旧俗云烟媚，周有遗风父老贤。
莫役生灵种杨柳，一枝枝折灞桥边。

怜君庭下木芙蓉，袅袅纤枝淡淡红。
晓吐芳心零宿露，晚摇娇影媚清风。
似含情态愁秋雨，暗减馨香借菊丛。
默饮数杯应未称，不知歌管与谁同。

二月风光似洞天，红英翠萼蔟芳筵。
楚王云雨迷巫峡，江令文章媚蜀笺。
歌黛久颦春岫敛，舞衣新绣晓霞鲜。
酒阑香袂初分散，笑指渔翁钓暮烟。

春色春兮景媚妍，薰风暖润物华鲜。
上林花结和香雾，絮压轻轻软似绵。
寰中运启大平年，文武须精百艺全。
弄影马骄难控勒，龟兹韵雅奏钧天。
仙仗仪排亲自注，电转星球来进御。
玄之寂妙得其玄，更重人前举止措。
靴衫束带两分行，七宝鞭擎呈内库。
一坦平兮殿球场，国乐调兮甚锵洋。
掀天沸渭轰鼍鼓，返朴纯诚𢽾三皇。
折旋俯仰怡情悦，乾坤日月尽舒光。
龙马徘徊多步骤，生狞堪羡困垂缰。
绣{革毚}红绦金蹀躞，銮铃珂珮水精装。
五云庆集鹤为驾，短袍新样甚风雅。
东西相望贺头筹，欢呼蹈舞金阶下。
隔宿合门宣侍臣，厩中令拣驯良马。
紫气盘旋分月仗，庭芜尽去平如掌。
趫捷雄雄镂镫轻，雷声唱彻迎空响。
俄然斗转俱浑霍，亦非骇目犹人作。
学之玄妙似通神，凤翼藏珠岂易落。
傍捎正击有多门，斜身用力轻敲斫。
我因闲暇自销停，对手临时相架阁。
深似交锋立战轼，匹马纵横藉筋脚。
孤星远迸向人飞。
云开瑞色天，清廓打三筹，公子王孙第一流。
声高唱好绣旗举，响亮欢声动十洲。
齐拜彤庭临玉砌，香随雾散堕鳌头。
奔驰系合班，供奉内臣侧。
祥烟澹荡俨清风，御筵开处浮春色。
弦管调高甚谐和，排优次第用心怕。
难中最难人健羡，困即𫏐来临玉殿。
苑花方盛重暄和，特会群臣开广䜩。
广䜩初启日迟迟，时饮醲醪红满面。
唯将煦育遍覃恩，狻猊喷袅龙香散。
四寒偃戈征将闲，丧胆犬戎寻不见。
牡丹澹兮白如雪，打球妙兮多指诀。
似展兵机演智谋，风旋两阴甚奇绝。
每争竞逐向前冲，星高陨坠相钩拽。
声传士庶万千家，济济锵锵耀辉华。
从人巧拙快予意，欢呼动地喜交加。
我缘寡薄非明主，礼乐风俗成规矩。
笑他左右尽狂心，文臣战将多如雨。
修持管笔故无疑，威慑遐荒用神武。
僚宰满面是香尘，一边得失亏先补。
车书混化霸丕图，姬周小世方为数。
休言落雁射双雕，中原静乱平胡虏。

春风绿野遍天地，枯朽渐随红日丽。
世界包含雨露新，东郊舒畅芳菲媚。
烟波柳嫩摇拂水，时迁荡飏情已矣。
不言往昔与今来，海岳高深升万里。

空水渺澄鲜，苍山复盘踞。
沙草媚苔矶，云柯抱岩树。
畸人兹与留，脱世如遗屦。

三月春风满瑶水，珍丛瑞薄纷难纪。
皭若兹花四照中，扬蕤独茂千龄祉。
千龄丕应在重葩，双吐琼房彰协华。
秀跗即镂平台雪，宝艳宁争台岭霞。
球栏黼幄遥相映，姑射仙姿玉虚境。
结根已近尧蓂阶，借媚非关汉莲井。
天襟多豫玩群芳，彼美幽姿首效祥。
都缘剩沐太和润，况自频分私照光。
凭休托粹成奇质，一卉时来遂逢吉。
愿将药品志佳名，永续芝房腾茂实。

节物名园晚，风烟亦媚秋。
钿梢低露竹，珠罅老霜榴。
坞籁晴先响，窗霞暝自收。
山楹谁侍坐，正似傅岩幽。

景淑能藏媚，情多不顿开。
初疑香色老，终伴彩烟来。
夕露濡仙缬，晴阳染醉腮。
施朱应有意，并为楚人材。

平昔元勋第，多年洛水头。
荒池威凤去，高栋野鸱愁。
木老争侵日，花寒各媚秋。
犹欣宾馆在，临赏寄名流。

素籥中分夜，祥蓂对满辰。
千门迎皓彩，一气洗空轮。
净失金釭影，寒生露掌津。
仙京全是玉，佛界即成银。
宫瓦收苍雾，天渊减翠沦。
网珠聊借媚，纨扇枉迷真。
爽籁通𫛛鹊，斜光淡结邻。
孤怀无晤赏，长啸待清晨。

繁雾乘阴结，寒英匝宇飘。
风催洛妃舞，春伴郢人谣。
逗浦添珠媚，萦丛掩柳娇。
楼空先月白，野阔助天遥。
稍傍鱼冰合，还依雉陇销。
一樽无与晤，幽思满兰苕。

卷地风抛市井声，病夫危坐了清明。
一帘晚日看收尽，杨柳微风百媚生。

秦望山头云，昨日鸾凤举。
冥冥万里风，淅淅三更雨。
小臣知君忧，起坐听檐语。
风力有去来，龙工杂文武。
灯花识我意，一笑相媚妩。
泥翻早朝路，弥弥光欲吐。
郁然苍龙阙，佳气接南亩。
千官次第来，豫色各眉宇。
记事以短篇，不工还自许。

连村煮茧香，解事谁家娘。
盈盈意媚灶，拍拍手探汤。
上盆颜色好，转轴头绪长。
晚来得少休，女伴语隔墙。

媚兰多畦畹，党竹论尺寻。
倦矣一枝足，卓哉千里心。
气含湖海姿，名挂罴虎林。
长髯罥世累，秃鬓微霜侵。
雕钻久已休，潜伏恨不深。
亭丘近来趣，何止如山阴。

叶实根株尚老苍，龙鳞皋比贵先尝。
千林断送诗骚酒，三绝无逾色味芗。
烂酝恢台养风骨，涵滋沆瀣结天浆。
怕寒僻处深于越，贽贡无阶遇有唐。
葱郁梧楸共庭户，风流芝玉秀斋房。
剖缄绛锦纷狼藉，莹手摩尼可比方。
頳卵鳞皴雄俎豆，双珠同蒂媚钗梁。
摘忧林薄明朝竭，缪论蕉卢几许黄。
口腹定非孤寓客，甘腴尽道胜吾乡。
峡山高咏诗昌白，韶石英风赋予张。
芍药亦能烦驿置，蒲萄岂必擅西凉。
弹圜金橘差坚久，瑛赤含桃讵可双。
逆目提笼过阛阓，解颐梦渴吸湖江。
仲宣鸿笔丝纶手，摩诘清才黼藻光。
妙绝拣枝墙欲动，纤攕称擘侍于傍。
翰林纪绩延真赏，县长绳愆且弥忘。
赐燕行看与怀核，分题今日记升堂。
伤时有似少陵杜，上疏岂惟临武羌。
深忌河豚恕瑶柱，沈思橄榄过糖霜。
词情鉴裁俱超卓，促召龙墀献皂囊。

先开媚晴昊，孤艳断魂时。
遶树沈烟度，凌寒檀晕披。
参横明月观，雪细影娥池。
结实冥冥雨，君看雀啅枝。

庐陵涑水携参佐，媚紫娇黄左与姚。
何物山丹衒流俗，雒生懊恼愠蓬飘。

娇酣拟谁似，韵甚莫为怜。
矧肯媚尘俗，诚能降佛仙。
洗君凡眼肉，嗟汝淤泥贤。
三六驼颜侣，荡舟从妒妍。

贤贤高哉古黔娄，独辨真趣肩夷由。
市朝慕诱吁竞求，求仁丘壑良远谋。
白云抗志耕平畴，炎天葛制冬鹿裘。
邂逅孤豚笑肥牛，拨剌廉鱼脱金钩。
雄鸡曳尾惮俎羞，鹪鹩一枝绰余庥。
楚楚奢靡翾蜉蝣，下士阉然媚俗流。
嗟嗟此病云何瘳，渊源友尚颜轲俦。
袯襫有暇从帣韝，形为心役无深尤。
貂蝉夸诧出兜鍪，驷马高盖忧人忧，才殚力尽长不休。
上士凌霞宅岩幽，千镒鹤书那转头。

紫绛李杨卢杏黄，红腮脆碧磊篝箱。
春风媚世葩华过，夏日荐茶冰蜜尝。
瓜步它时邵平意，木奴晚节李衡穰。
君看饤坐百端辑，腐蠹萧然自弭忘。

楚郢都梁奇韵佚，岚溪云壑初何僻。
根蒂条荂玩九春，葩叶尖萌碧逾尺。
蕙转东君溢宠光，露浥清华烟染色。
蓊勃天芬透绮疏，英蕤绿艳撩诗客。
滋荣九畹不因人，无际幽深来响屐。
三嗅书帷尝涉猎，满把骚人安忍释。
映俎垂筵纫委佩，𣃁苔徙槛芳盈室。
燥虚黏腻俗尘清，祛病析酲驱抑郁。
猗猗不采亦奚伤，雍容屈宋无伦匹。
赏慨年芳次第菲，轻重憎怜从结习。
辛夷为坞薜萝门，莎菼蒲芦类非一。
庭中绝出忘忧右，差等水仙诚莫逆。
遥知最妙岭头梅，适口和羹似难及。
更与丘明评国芗，后皇媚之殊赫奕。

湘累鞙佩南邦媚，天女襟期绝世芗。
艺植便应弥九畹，孰知苓藿与詹糖。

剧美温馨逞瑰媚，腻红殷紫叠重台。
芳晨华月临春阁，倚丽凝娇岂易栽。

淡中有味，妙超情谓。
绵绵若存兮象先，兀兀如愚兮道贵。
玉雕文以丧淳，珠在渊而自媚。
十分爽气兮清磨暑秋，一片闲云兮远分天水。

拖策鸣林游兴浓，要将丘壑醉青瞳。
黄华尚媚秋余日，锦树那禁霜后风。
转岫虵行岐屈曲，断崖虹卧水丁东。
谁悭剧味平生事，分付饮茶谈笑中。

炷香坐羊毡，默默心住禅。
仙桂萌兔窟，神珠媚龙渊。
湛照自家事，出随群动缘。
应机分手眼，不翅有千千。

尘浄无余，体明而虚。
秋高夜永，河阔星疏。
宛转兼而到，偏圆卷复舒。
媚川果若珠含蚌，应物何妨井觑驴。

默默有句兮祖祖相传，心心无住兮灵灵自然。
石蕴玉而辉山，渊含珠而媚川。
千亿门开弥勒弹，三十年用俱胝禅。
一乘底事，百草头边。

时流罕识真，特立取众忌。
不有明眼人，谁止万口沸。
古今冠盖场，毁誉固一致。
胡为空门中，生灭亦滋炽。
更怜晚学徒，遍参反谀媚。
妄将宗派分，未必尽师志。
要是鹰犬姿，乃出蛇鼠计。
堂堂真歇师，的的示大意。
所向古道场，衲子悉倾至。
往年入吴闽，宴坐走檀施。
继踵几尊宿，建立各超诣。
南方祖令行，山川久增气。
乃知群魔怖，不乐佛住世。
休歇云卧庵，谤焰息氛翳。
欻然天门开，黄纸书广利。
万态复现前，颇似厌权势。
去来初何心，缘感本自契。
悯兹象众衰，愿力救深弊。
维师法梁栋，世道贵相济。
露风吹海云，瘴岭发岩桂。
欲挽衣裓留，意已万里外。
我老卜后期，夜话炯不寐。

大洁时争嫉，独醒人更疑。
漫随春色媚，不改岁寒姿。
霞带寿阳脸，酒融姑射肌。
凭谁慰孤寂，新有倚楼诗。

美玉藏精璞，明珠媚深渊。
天清气或朗，光景露涓涓。
或者辄按剑，奇才叹难全。
之子英杰人，声名何轩轩。
妙龄魁四海，终始皆称贤。
过眼不再读，悟心非口传。
文真翻手成，识超余子先。
森森列五岳，浩浩朝百川。
谓年未三十，当握造化权。
陶甄到唐虞，修洁偕渊骞。
谁云一戢翅，沈滞十二年。
众论今未谐，子心方藐然。
磨礲尽箭镞，刮洗成混圆。
上造羲轩外，下极宣政前。
讨论分本末，钩赜穷由缘。
遥遥数千载，恍然落眼边。
斯文天其兴，子能常踬颠。
试看桃李花，三春何暄妍。
未及瞬息间，飘零堕风烟。
青青乔松枝，霜雪弥贞坚。
子如识此理，聊卧白云巅。

种槿已五载，入门幽迳深。
拒霜偶然植，亦解成清阴。
晚凉新浴罢，松风披我襟。
终日岸巾坐，閴无人见寻。
浩然媚幽独，发兴付瑶琴。

促装何喧喧，西笑都门道。
出门何所见，王孙媚春草。
绿鬓仍朱颜，未信人间老。
去去谨勿迟，功名苦不早。
君看郭令公，书二十四考。
丈夫自足珍，珠金何用宝。

已知节物向春荣，篱下溪边照眼明。
夜雪压枝生冷艳，晓寒入骨耿飞英。
长条直上姿尤媚，斜朵横来思更清。
疑是玉皇传诏急，群妃委佩赴仙京。

长安一夜雪，酒价涌朝市。
何人独耐寒，翛然立庭砌。
盈盈竹间梅，靓妆欲谁媚。
冰肌与玉骨，似不胜风袂。
丰年贵三白，麟凤敢称瑞。
要令舆论协，庶遂我心慰。
春回在朝夕，枯荄动和气。
尤怜麦盖锦，秀发功必倍。
忧葵亦何为，度日同度岁。
不如拥百城，陶然六经醉。

同云昼暗空，孤城早休市。
行人失道路，贺客拥堦砌。
翻缟语亦工，飞絮思争媚。
飘飘何所似，想见六铢袂。
盈尺信为大，三白乃成瑞。
梅花不畏寒，点缀若相慰。
高吟撚冻须，诗社颇增气。
薫然一杯酒，神速功力倍。
来麰被余润，预可占有岁。
便当呼老农，泼醅取沉醉。

我笑袁司徒，闭户雪中市。
高眠罢炊爨，冰榻对瑶砌。
岂如王孝伯，鹤氅鬬清媚。
随风杨柳花，纵横扑襟袂。
冬温犯春令，破白已为瑞。
何妨盈地尺，万井共欢慰。
草木含余滋，山川郁佳气。
清寒入诗骨，敢问酒价倍。
日月同过鸟，燔烈又兴岁。
老大不足悲，吾今但心醉。

杨妃睡未足，西子妆太华。
余妖媚东君，化为枝上花。
娇羞沁红玉，袅娜揉春霞。
少陵恐添愁，不欲诗句夸。

壮此江郎峰，何年俨而峙。
融结自太古，造化锺一气。
屹然居独尊，群峰俱不至。
如冠剑大臣，廷诤而出位。
大哉天地间，覆载不敢议。
此峰有四面，面面各异势。
撑空方突兀，傲世不妩媚。
我昨玉山来，雪罢烟收霁。
川平如涌出，荡漾浮苍翠。
已远更回头，眼老犹决眦。
眷言须水阳，税驾得岩寺。
黄童与白叟，追逐两阅岁。
胜践在咫尺，心赏通寤寐。
尘劳不鞭后，俯仰徒自愧。
会待秋风高，杖履穷幽邃。
云深月满山，傥与神仙侍。

西风吹雨来，濯此青琅玕。
黄华媚幽独，秀色如可餐。
我居适在野，门庭已荒寒。
老屋四壁立，生涯堪鼻酸。
向来颇好饮，无日无杯盘。
而今废升斗，百忧何以寛。
惟取架上书，拭几支颐观。
伟哉圣贤旨，妙处言莫殚。
如渇遇新汲，醒然开肺肝。
因不求甚解，会心亦解颜。
茫茫百年中，毁誉非一端。
要知仁与义，多出贫贱间。
相逢勉为善，世路良独难。
谁能逐狂痴，凌竞趋险艰。
何以易此乐，此乐居之安。

去年客中愁，忽忽意未伸。
归来媚儿曹，行乐犹及辰。
融怡帝乡日，浩荡天街春。
物色岂不好，所思难重陈。
婉娈有能事，朱弦妙通神。
从容兰臭言，事事皆可人。
关河一乖隔，梦想清洛濵。
况乃行止间，愧负匏瓜身。
情随节物改，事逐风景新。
踌躇不自释，渌酒徒芳辛。
明朝更牵强，接踵肥马尘。
凌波固可慕，解佩良无因。
青翼不复来，怅望瑶池津。

昔人爱仙掌，归时倒骑驴。
风味顾不浅，岂以俗士拘。
我来过溪桥，效颦返肩舆。
异世颇同怀，往者不可呼。
是时秋冬交，霜后木落疏。
人家在窈窕，溪山如画圗。
我老尚羁束，愧尔鹜与凫。
川光媚烟景，沿戏得自如。
人生一世间，过眼皆空虚。
偶然及胜践，临览复起予。
尚当风月夕，藉地倒一壶。
意亦不在酒，得句聊自书。
谁能五侯门，长铗归来乎。

野老元同社，柴门不上关。
喜君捐俗事，令我破愁颜。
宿雨生流水，春云媚远山。
何当事鸡黍，把酒坐忘还。

鬓丝殊觉老，泪血更伤春。
阅世元如梦，除天总是尘。
有心耽传癖，无意媚钱神。
坐怪三衢守，书来不到闽。

积雨连日夜，敢谓今旦晴。
绿彩泛林端，爱此朝景明。
晨炊肃徒驭，结束方上征。
千岩屹穹隆，万壑临峥嵘。
谁知有微迳，在此苍翠屏。
昔闻五尺道，驰心已伶俜。
今朝复何朝，冒此绝险行。
侧路不容足，下瞰千仞坑。
步武一蹉跌，陨身如建瓴。
避地本爱死，兹行岂偷生。
篮舆仗伧人，崎岖信所经。
下为崖石碍，上苦萝蔓撄。
阴岩多沮洳，泥苔汏相仍。
薄暮雨欲来，白云起如蒸。
稍观前山暗，已复如悬绳。
行行入中林，心悸万鼓鸣。
三泉如雪翻，竞泻石上声。
值此绝世景，避贼难为情。
路转复临川，浊流方满盈。
波神恣桀𪉑，势欲丘壑平。
雄张拥行潦，河渎将抗衡。
我方媚斯水，敢夸海若名。
叫度雨逾急，山烟深杳冥。
舍棹即绝壁，扶持陟碐层。
经行细石坠，十步九战兢。
羊肠与三涂，其险莫与京。
叱驭匪前哲，但觉微命轻。
须臾至田家，茅茨耿清灯。
篝火燎衣湿，坐使愁虑并。
夜雨喧客耳，羁梦何由成。
平明起长望，重阴竟四瞑。
嘉禾垂垅病，恶木连山荣。
兵荒兼岁恶，吁嗟此黎氓。
泥水方自蔽，出门谅何能。
穷居未觉苦，篱外长峰青。

愁见繁云帖死灰，骤喜春从天际回。
晴云流烂满峰起，潋灔陂塘泉脉来。
春归欲验将何许，柳腰杏頬知春处。
出门矫首望四郊，满目都无故园树。
暖景犹疑是故园，纷红糅白终萧然。
黄茅不受春色染，化工无地施妖妍。
老夫此时三叹息，晴霭暄风总轻掷。
缘冈绕涧试幽寻，好鸟一声山桂碧。
却忆当年汉水边，花光柳色媚晴天。
江头醉罢日将落，芊眠草色生长烟。
秪今春事知何有，伤心万里空回首。
中原但有骨如麻，杜曲应无花似酒。
我今流落荒山隈，秋蓬作鬓心催颓。
逢花政恐被花恼，幸兹寂寞无狂媒。
闭门睡足高舂后，炉烟一炷消清昼。

万畦霜稻卧黄云，小径萦纡接寺门。
不见高人空像设，更无衲子辩风幡。
楼观远岫秋增媚，窗枕寒溪夜更喧。
他日重来瞻近影，一凭香火荐蘋蘩。

荒山雪尽水生烟，独发寒英媚远天。
乱蕊凝姿残照里，痩松含态晚风前。
疑将翠袖倚修竹，若献明珰傍广川。
丧乱自嗟容鬓改，攀条三嗅惜流年。

乔林近水叶阴阴，萦石溪流自浅深。
隔水群山森夏木，白云楼起媚遥岑。

时人惟解爱芳菲，服媚香浓竟莫知。
幽卧独怜芳气馥，世间惟有柳州诗。

寻真曾到寥阳殿，小立廊腰花影转。
飞琼仙子下瑶台，绰约云鬟眼波剪。
水沈烟断一帘秋，醉睡海棠红玉软。
武陵归去探年华，扬州一梦烟波远。
重来风物恰依然，爱日融融烟素卷。
洞门寂历锁长春，异木槎枒插天半。
霞衣冉冉媚东风，绿锁窗前重识面。
酒酣春笋理琵琶，曲终依约含幽怨。
人间名利几时休，马行不驻空留恋。
桃花流水古犹今，囘首碧云人不见。

柳弄娇黄暖律催，临溪约略笑残梅。
鸭头春水回环绿，龟甲屏山掩映开。
媚日依依笼雾阁，揺风袅袅拂烟桅。
柔丝恨不同攀折，独立江皋首重回。

二年饮水闽中村，忽见玉醴倾蛮尊。
涓涓醍醐灌热恼，耿耿沆瀣明朝暾。
旱尘久涨城市暗，渴梦欲挽江湖吞。
何人远致双鲤信，知我来扣罗雀门。
不须邀月已清绝，尚恐熨齿当微温。
要从华池汲真液，岂独玄鬓薅愁根。
微芒已识投辖客，娬媚似返当垆魂。
奇功谁续伯伦颂，妙意要与渊明论。
胸中我自有泾渭，笔下君已倾昆仑。
诗成寄与约他日，饮君与我空瓶盆。

甘菊卧风雨，枯荷暗池塘。
达人听荣悴，志士费感伤。
亭亭岩桂花，已作宫槐黄。
谅无青霞客，谁与媚孤芳。

君居泥自蔽，邻客旅两足。
诗成各超然，不复念瓶粟。
应怜市门客，俯仰对流俗。
出言不妩媚，人瞋大于屋。

高堂岩岩面势尊，洞见万井开重门。
元戎务简玉帐静，缓带酌客娱朝昏。
忆初饿隶起篁竹，一啸千里来黥髠。
将军揽镜媚巾帼，何异搏虎驱狐豚。
只今休父八州牧，身佩重寄忧元元。
惊尘错莫羽书密，虽有美酒谁同樽。
沈机且复长辔御，沥恳何啻血面论。
楼船一夕飞度海，汉家上将来天阍。
狂童束手赴烈火，雕戈不污妖血痕。
坐谯饮至凯歌入，船粟往哺遗民存。
五兵包裹高阁束，止戈新榜真成言。
便当频与方外吏，徙倚风月星河翻。
几年牡籥飞不守，河济逆气腥乾坤。
知公快挽天河手，坐视黠虏方游魂。
权舆闽越聊小试，宁复久此淹遐藩。
农桑万里望公等，愿见四海无营屯。

算舟吏散了无事，与客意行初不谋。
饱看云涛舞空阔，欣逢泉石媚深幽。
西汉未试补天手，上界那知鞭凤游。
剪烛他年忆真赏，莫嗟身世尚沉浮。

堂前春日媚珍盘，穉子相群舞袖斑。
斗酒寿亲逢一笑，不知身在市门间。

政和圣人拜贤书，陛胪春晓传天衢。
集英殿下八百众，一时如公此策无。
万口一词期第一，擢之第三众不怿。
诸公贵人愿相识，戒阍走马要君入。
君言不媚有药石，国子先生乃例得。
我亦跪起就穿执，妄意得蒙子公力。
六年一别安宜北，忧患压人气不出。
闻之减米符离日，首阳激贪用一律。
呜呼四海鸣锋镝，白昼豺狼恣吞吸。
帝在奉天颇仓卒，丝纶政渴宣公笔。
缄情远附雪原鹡，愿公来扈巡南跸。
平泉松菊凌霜碧，伐叛亭成燕宾戚。
起居因书问晨夕，宜为苍生调鼎食。

卒律葛答美，钩辀格磔肥。
翁川茶不媚，何氏酒今非。
砚水添池浅，棋盘下子稀。
姮娥怜我独，未暮款窗扉。

故乡清渭滨，一节取君子。
相从大江南，展转秋风里。
清慵笑玉便，傲兀胜隠几。
屏山烟景媚，醉倒日高起。
此君通昼夜，俗士乃轻鄙。
愿言一奠枕，四海春睡美。
铿铿孙子荆，未便洗吾耳。
得意大槐宫，古今真梦尔。

万生天地间，灵者乃知义。
何独于义明，而利心亦炽。
兹焉分两轨，君子小人异。
秉义一毛輶，百川利趋亟。
纷纷冒货贿，役役奔势位。
资之以狼贪，攘之以螳臂。
深较毫厘差，交攻兵刃{事刂}。
大贾五百金，徙蜀死无庇。
小偷惭簠簋，褫魄对犴吏。
一生几量屐，身后粪土弃。
夫岂无良心，习惯遂殊致。
试令呼之跖，悍目艴然视。
又或号之夷，喜笑亦随至。
也知清誉好，宁自浊污置。
颓波日不反，方跖尚当愧。
有美短簿贤，老矣能劼毖。
善为子孙谋，辟堂寘经笥。
松筠岁寒色，不种春藻媚。
郴山固奇变，其江泻青翠。
盘礴以蜿蟺，淑气宜产粹。
是将出秀民，庸称名堂意。
愿言承学子，不受流俗渍。
虽共鸡鸣起，拳拳闵颜志。
本原孝而恭，由此充其类。
附翼而攀鳞，四科有升次。
或夸诡遇功，固耻与之比。
何况浮云侣，秋露草头坠。
勿忘先师言，亦何必曰利。

再游三角寺，胜践十人偕。
雨后林峦媚，心同笑语谐。
碧兰初秀畹，红药渐翻阶。
若问经行意，春风写客怀。

冰围风战雪交侵，方是春工属意深。
绿萼已开栽乐谷，一枝那得寄芗林。
依然照水如相媚，粲者巡檐也未禁。
香白檀心谁解赋，赖公戛玉更𪭢金。

造物非难料，寒温本一家。
冲风来雨雪，暖日放鶑花。
行矣春方嫩，悠哉兴未涯。
芦蒿媚烟渚，荻笋破江沙。

乐水频频到，寻花特特来。
余春初自媚，清赏未能回。
雨裹仙苞重，风扶秀脸开。
宝刀移造化，单叶变楼台。

冬冬夜漏严军鼓，鼓声入云云欲舞。
寒风奰屃顽无声，野色埋光暗尘土。
梅花随腊散胡笳，胡笳晓色明春圃。
春风直莫媚新声，声断梅花还作主。

费尽千金写玉容，冀承恩幸宠深宫。
妾心未改君心改，不及夭桃媚晓风。

花光露重春烟湿，鹤去瑶台人𥩟立。
坐见栏干月脚西，景入长门金锁涩。
花开直莫媚春风，春风代谢如呼吸。

人生无定端，万事固难料。
美好招世患，谗謟过忠告。
正淑不自媚，私谒事妍笑。
入宫逾十年，嫉妒掩称道。
疏贱难为容，况复昧倾巧。
一朝见排弃，众笑蛾眉好。
驱车临出门，盛饰舒怀抱。
不怨君王远，不怨父兄老。
唯怨蛾眉悮一生，荣枯不得同百草。

素愧河洲德，宁忘卷耳规。
中闱知奉顺，外戚敢营私。
辞辇翻成妒，能歌复见知。
自惭乖妩媚，不及舞腰儿。

胡姬年十五，媚脸明朝霞。
当垆一笑粲，桃叶映桃花。
王孙停宝马，公子驻香车。
学歌装翡翠，看月弄琵琶。
不顾金吾子，谁看白鼻䯄。

前有一樽酒，高张发清弹。
娥眉扬玉泽，雅舞凌七盘。
春容媚桃李，艳色夭且妍。
向我如笑粲，举酒相为欢。
对此如不饮，人生良可叹。
君不见当年项王之力能拔山，驱除天下犹转圜。
又不见仪秦挟策骋雄辩，指挥七国随纵横。
一朝智力有所困，诛灭不得同编氓。
成败苟如此，贫贱固所安。
劝君酩酊寄樽酒，人间万事无足观。

蔓草长，摇风缘砌凌高堂。
萋萋密叶护葱蒨，漙漙湛露滋瀼瀼。
下有径寸兰，委靡涂秋霜。
依凭既失所，不及菰与蒋。
托身肯媚附乔木，持芳自洁凝幽香。
蔓草长，因缘从尔摩苍苍。
一朝乔木夭斤斧，掘根削株贻汝殃。

晚匣写菱影，试观憔悴颜。
支离骨不媚，萧飒鬓垂斑。
安得长康画，致之岩壑间。

行行芳序深，秀色媚诸岑。
早叶易经吹，暖云难久阴。
拥条孤狖啸，戏荇一凫沈。
不是无樽酒，其谁共献斟。

勇退方藏密，营生信有涯。
千株素封栗，五色故侯瓜。
虞骨诚非媚，潘毛故易华。
履穿谁复问，新进竞青緺。

寥寥私沐地，索索晚秋时。
高树足危响，寒花无媚姿。
远砧投会急，昏雁赴行迟。
抚物能无感，年华及始衰。

青丝垂领称华簪，结驷千门别第深。
学舍问诗衣五彩，家庭佐酒寿千金。
赪兰媚畹供晨膳，碧草生塘动昼吟。
独感旧游移岸谷，山阳疏笛泪涔涔。

倦把菱花照病容，萧萧斑鬓作衰翁。
虞翻到骨终无媚，阮籍逢途但有穷。
敢望君恩收坠屦，决须私计付冥鸿。
衔杯后会何能定，万里惊飚一转蓬。

随春动草木，微和入池阁。
群芳争妍媸，红翠媚寥廓。
一枝姑到眼，万态便如昨。
春深风雨来，固已任开落。

刘家古寺城南曲，选得僧坊共醉吟。
野草幽花闲自媚，黄蜂白蝶静相寻。
半檐落日留难住，满地东风扫不禁。
漫道青春一分在，池边绿树已成阴。

梅梢破白香清切，凊雨含春不成雪。
瑶池仿佛万妃游，缟裙练帨何鲜洁。
凌晨灿烂忽惊眼，客中又过嘉平月。
年年见梅非昔地，海角寻芳更愁绝。
多情欲伴晓云飞，有恨只教啼鸟说。
兵厨况是酒如渑，东阁喜听谈吐屑。
飘零使我懽意尽，山诚暮角声呜咽。
庭边一树春最晚，照影遥怜水方折。
暂忙不到今几时，南北枝头开又歇。
新辞婉媚发春妍，未害广平心似铁。

蛎房生海壖，坚顽宛如石。
其中储可欲，虽固必生隙。
嵌喦各包藏，碨{石亚}相附积。
终逢霹雳手，妙若启扃𫔎。
钻灼谅难堪，曷不吐余沥。
南庖富腥盘，岂惟此称特。
吞航大绝伦，梯脔万夫食。
针鳞九牛毛，小嚼逾千百。
光螺晕紫斑，{节/虫}膏湛金色。
水母脆鸣牙，章举悬疣密。
乌黏力排奡，贴石不可索。
妾鱼戏浮波，媚鲘雌雄匹。
蟹躁辄横骛，鳖缩常畏出。
车螯不服箱，马鲛非骏迹。
江瑶贵一柱，嗟岂栋梁质。
骨柔竞爱{鱼戋}，多鲠{鱼制}乃斥。
蚶虹鲑赤文，肉黑鱼之贼。
鲦鲿𫚢鲤鳗，鳣鲔鳅鲂鲫。
鳙庸而{鱼小}小，琐冗难尽述。
包涵知海量，长养荷天德。
贪生族类繁，失地波涛窄。
网罼人创祸，甘鲜已为厄。
纷然均可口，流品当别白。
微物倘见知，捐躯不足惜。

鸣琴艺精非小道，可惜温之今已老。
玲琅一鼓万象春，铁面霜髯不枯槁。
自言寡知音，求我为作歌。
号宫韵角可听不可状，锦肠绣舌空吟哦。
吾意其一气之浊清，两曜之晦明。
山河之结融，雷霆风雨之震惊。
包罗具七弦，开阖造化由人心。
又疑夫尧禹之躬行，丘轲之立言。
瞿聃之同归，百家诸子之纷然。
更历千万古，此意不灭丝桐间。
涤除浮虑清，荡摩愁襟开。
琴之气象广莫有如此，欲媚俗耳知难哉。
寒缸烧涸夜向阑，罢琴归矣我欲眠。
梦跨冰轮出瑶海，一笑碌碌瀛洲仙。

天暄地媚春融融，化工点染分花容。
东风夜半入香陌，杂树晓繁争白红。
兰丛蕙根芳翠滴，柳艳明眉轻羃{罒/历}。
红颜绿鬓青春客，壶中新醅鸭头色。
残丝冉惹愁如织，日暮低迷草萋碧。

栽松待成阴，种漆拟作器。
人皆笑艰拙，往往后得利。
君看植凌霄，百尺蔓柔翠。
新花郁煌煌，照日吐妍媚。
风霜忽摇落，大木亦雕瘁。
视尔托根生，枯茎无残蒂。
先荣疾萧瑟，物理固艰恃。
凌霄亟芳华，衰歇亦容易。

百年承袭地，和气媚芳尘。
车马当吴会，山川与楚邻。
酒楼弦管暮，花市绮罗春。
风俗真佳丽，多应笑鲁民。

杨枝巧作腰支弱，不分小桃红入萼。
风光向人但妩媚，客子那知行路恶。
短篷荡漾晴波里，取次茶深酒薄薄。
所思故人殊未来，悲风为我生绝壑。
尘沙隔年不相见，结邻空记他时约。
相看一字不寄将，剩有新知岂云乐。
眼前俗士败意耳，忆君岁岁空牢落。
炯炯眉目端可思，月照西廊暮云廓。

乃翁壁立千仞余，乃翁摛章锦不如。
英风雅韵来无尽，川媚还复生明珠。
华堂宁无侍巾栉，娉婷试问谁家姝。
婵娟深锁人不见，忽惊清晓悬门弧。
闻是高秋生骥子，充闾喜气相萦纡。
大父大母顾之笑，乃翁再拜为亲娱。
公家馀庆得英物，渥洼自有名家驹。
摩顶尚记前生误，堕地举手一笑俱。
夙习如斯定夙寤，少小便应传父书。
公卿衮衮自今始，行矣家庆端可图。
佳辰清樽来宾友，母爱子抱集坐隅。
臭味芝兰席上客，为公赞喜容歌呼。
我衰我倦毋多酌，老矣醉倒须人扶。
留取明年会汤餠，要看徐卿第二雏。

人皆犯红尘，君独嗜空翠。
红尘终有得，空翠了无味。
自众人以观，君亦少良计。
细问红尘人，轩冕蔓倒敝。
方寸万斛埃，灰土常处袂。
翻思对青山，一洗秽浊气。
始知空翠佳，千古余爽思。
何子亦何人，对此日隠几。
明涵轩窗浄，影入林牖媚。
眼界括穷碧，白鸟决归眦。
青山如高人，可挹不可致。

秋风可拟借年光，晓觉新𥬠泼鼻香。
黄菊丹萸元妩媚，败荷衰柳自凄凉。
山才入眼身尤健，事不关心日便长。
欲把酒藤凌翠峤，醉余起舞送重阳。

着花著酒苦相留，嗔雨嗔风毕竟休。
有态游扬元妩媚，无心点缀亦风流。

余初食橄榄，眉蹙口欲吐。
稍稍滋味之，久乃见媚妩。
曲终喜奏雅，先病得后愈。
功成老大时，亦足酬嘬咀。
余生足忧患，备已尝险阻。
犹如蓼中虫，自习蓼中苦。
不知苦尽处，回味有几许。
古人倒啖蔗，佳境贵渐取。
但问有与无，迟暮不犹愈。
君看道傍李，弃置终泥土。

怪底穷冬凛冽天，一枝香艳媚尊前。
未应黑帝专司杀，谁道青阳独斡权。
冷伴素蟾斜弄影，轻飞幺凤欲相先。
坐中人是王夷甫，幽韵清标两鬭鲜。

古人花谱名浮实，独有海棠真第一。
我家千树足奇花，晚得此花尤杰出。
每逢春色鼎来时，争逞新妆媚晴日。
浑如酒晕入香腮，宛似胭脂施玉质。
雨后妖娆倍有情，天然富贵曾无匹。
夜深烛下更端相，睡起还疑春思郁。
老来百事尽疏慵，颇喜与花时款密。
岂知牢落向江城，骤尔乖离心若失。
试从僻陋强搜寻，偶得一株天所乞。
纤枝虽瘦不禁春，亦有花光相照拂。
一时游子睹争先，共叹凡花难跂及。
愈令倦客忆故园，不觉泪沾衫袖湿。

北山万仞罗翠屏，下有湖水镜面平。
山影静倒千丈碧，波光冷浸一天星。
自有此湖知几岁，居人日日常经行。
但知湖水鸭头绿，谁人向此含幽情。
我来正值秋容媚，野旷天空风物清。
烟横木末斜阳晚，云散溪头明月升。
放舟直入波深处，水鸟窥人元不惊。
天晴水暖鱼亦乐，时见泼剌波间鸣。
持竿举网忽有得，满座欢呼山岳倾。
水面黄花更堪爱，盈盈伫立如娉婷。
栗玉簪头红一点，随风翠带还相萦。
兴来不觉千锺尽，众宾皆醉无一醒。
渔榔敲罢棹歌起，十里犹闻笑语声。
谪仙死后无此乐，我今此乐真难并。
人生适意未易得，此湖从此宜知名。
要配北山长不朽，酹酒更告山之灵。
我欲结茅湖上住，尽使湖光入户庭。
枕流漱石过一世，不妨清处时濯缨。
更酿此湖作春酒，招我四海良友朋。
夜夜扁舟同载月，樽前吹笛到天明。

雨脚转前湾，烟蓑带雨还。
清诗陶野色，薄酒散愁颜。
檐鸟下苔径，溪云媚屋山。
世途方扰扰，谁得似君闲。

欲绍家声每自鞭，肯同流俗饮贪泉。
已将止足安心地，更把吟哦乐性天。
笑日桃花将献媚，先春梅蕊欲争妍。
人生会合真难遇，幸有杯觞且共传。

晚上危亭眼暂明，风烟浓淡媚郊坰。
个中妙处吟难尽，分付人间作画屏。

淡烟斜日媚郊原，中有人家似辋川。
地侧忽惊车马过，三三两两竹篱边。

一瓶一钵一枝筇，皓首归来万事慵。
应笑白云犹世态，却来庵外媚孤松。

元祐升平超治古，诞布人文化寰宇。
道山翰苑郡仙处，一代文章继周鲁。
斯道盟寒谁是主，眉山二老文章虎。
眉山鉴裁高难与，网罗九万抟风羽。
晁张超然鸿鹄举，秦郎继作翘翘楚。
余子纷纷谩旁午，韩门籍湜何须数。
豫章诗律加严苦，洗空万古尘凡语。
后来鲜俪前无伍，真是江西第一祖。
锦绣陆离缠肺腑，宝唾珠玑终日吐。
兔颖烟煤骤如雨，混然天成绝斤斧。
骚经抑怨知何补，白雪阳春空媚妩。
囊括鲍谢包徐庾，下视谪仙平揖甫。
近时作者宗燕许，入社投名仰成矩。
残膏賸馥争探取，派别枝分已难御。
专党同门伐异户，陈言糟粕弃如土。
宗门不绝仅如缕，究竟畴能踵前武。
遗编璀璨琼瑶谱，八珍间列罗樽俎。
诵之琅琅中宫吕，心清何止头风愈。
古人纯全嗟莫睹，徒味篇章想簪组。
铺张盛美夸才谞，自笑雷门持布鼓。

卧看游丝媚远天，起寻幽径却茫然。
句成落絮飞花里，心在残霞夕照边。
无复双鱼传尺素，空余宝瑟思华年。
老来情味人应笑，白首伤春只醉眠。

斯文久寥落，我欲问苍天。
苍天默无言，复欲问古先。
古先群圣人，去我三千年。
纷纷儒林士，章句以为贤。
问之性命理，醉梦俱茫然。
皓月隠重云，明珠媚深渊。
近得程夫子，一线通天泉。
荡涤浄尘垢，逸驾真无前。
自从丧乱来，鼙鼓声阗阗。
日事干戈末，那寻孔孟传。
湘中彪夫子，有志穷益坚。
读书文字表，至善时一迁。
老去不自止，直欲求纯全。
问我曾点意，乘风舞雩颠。
行年付造化，笑问青铜钱。
默契天地心，谁能泥青编。

凿山置亭榭，开沼放波澜。
松竹希微绿，菱莲次第丹。
风烟富清远，气象薄高寒。
媚此千金躯，舍彼百虑攒。
神岳精灵动，人寰波浪漫。
乐生忧亦集，徙倚遍阑干。

禁蘌葱葱拥瑞云，雄楼杰阁环金碧。
花光草色媚芳辰，凤辇舂容惟所适。
中有虚堂玉作楹，冰雪玲珑周四壁。
不知跬步是瑶台，何须八骏殷勤觅。
青松万个拱檐牙，生香不减芝兰室。
更欲相看饱岁寒，踈梅瘦竹为三益。
吾皇土木未尝兴，为询此景从何得。
神运元从德寿来，天成岂假人工役。

凝红湿翠媚春江，残月幽香度晓窗。
正恐枝头珠作颗，冷惊宿蝶去双双。

始惊妩媚作眉颦，又见青葱锁暮春。
几度夕阳穿小院，密藏多少卖花人。

银潢滚滚碧流长，洗出清秋百种芳。
著蕊半殷生桂子，离群独立有天香。
仙人剥啄遥相过，野老婆娑日在傍。
正喜奇姿媚霜露，不随时世学新妆。

通涂合西南，达人戒同异。
二鱼各自鱼，是鱼岂有二。
阔处海茫茫，波涛适相戏。
笑我湖上亭，鳞鬣纷族类。
情知我非鱼，此意鱼或是。
欣然得所适，相见不相遇。
鱼行我无心，我得鱼亦遂。
藻荇披秋光，水与天妩媚。
明月贴湖心，照见鱼不寐。
我琴无杀声，螗螂勿余忌。

三仙白云乡，地与人境异。
金卮老翁泉，玉盘秋水芰。
谁欤肯下食，三仙入梦寐。
一笑谓我言，随处类投畀。
蟆颐霜雪山，危步踏森翠。
山间多君子，一饭岂易致。
诗书宽褐姿，曾何问名位。
家传元祐学，口语自妩媚。
颇识李夫子，一官若无意。
善恶政亦殊，天心各缘类。
大哉圣人经，春秋不书瑞。
但得好麦禾，风雨烦笔记。
屡书不一书，金玉文彩被。
物物胡为来，根荄异形气。
便欲献天子，明时乞宣示。
斯文傥有作，士子歌既醉。
我亦采民言，请付图牒吏。

我来一登石经堂，从以诸生行两庑。
诸生读经半白头，问以始终箝不语。
我闻此经昔中都，郎中所隶乃其祖。
迩来离乱已亡失，楷本仅能传蜀土。
蜀王闰位供扫除，独此仍为盛时取。
为将严𫔎守重扃，护以缭垣崇邃宇。
列之学官岂无意，不但阙文存夏五。
大开明镜别妍媸，时扣洪钟谐律吕。
后生不复事丹铅，抵死唯知守藤楮。
字音随口妄蜺霓，点画分毫谬鱼鲁。
日月当天空委照，盲俗相欺纷莫睹。
石经虽古奈尔何，人竞传今不传古。
行行矧肯捩眼觑，藓剥苔封费撑拄。
坚镵仅免饱蟫鱼，隘道争来宅狐鼠。
此间邹人傥借问，为问石经谁是主。
忆昨敲门肆诃斥，几度循墙夸伛偻。
登登阁阁隠金槌，耳聒散空垂雹雨。
蜡薰煤染连作卷，玉轴锦装如束杵。
岂无一物媚权豪，几纸才堪博圭组。
尔之所得固么么，我则何由宽击拊。
一槌只作一字讹，讹至万千那复数。
石经之害此其大，纵有鬼神谁可御。
忆昔尝为博士官，首善堂中容接武。
心知不是世间书，云汉森然城百堵。
恢恢帝所有余地，忍使石经留外府。
便当连舸下瞿塘，飞上三山如插羽。
缣缃舛谬钟鼎暗，天罅岂容无一补。
巍巍玉帝殿中央，河洛东西翼龙虎。
虽然斯文属兴废，帝既有心天亦许。
作诗未用拟韩公，考篆庶几追石鼓。

莫因红紫媚楼台，洁白光中处处栽。
香骨未应春雪妒，素心偏向暖风开。
清樽妙赏今谁健，晓角年光不用催。
别后西归玉堂约，诗筒只有月边来。

老蝶凌风作晚狂，小春争得媚寒乡。
池边团碧擎残雨，林末轻红拒薄霜。
笑我何时书竹帛，似君依旧踏槐黄。
相寻一醉能来否，枉费公家压酒囊。

起来蛛网罥茅檐，脱叶飞飞却倒粘。
十月风光成妩媚，一林霜气自深严。
幽花已老何人摘，村酒无多喜客添。
收拾江湖闲望眼，展峰亭上数山尖。

莫学卧鬓花，娇黄媚粉额。
仙官道家妆，静处立标格。

我家嵩山翁，平日慕迂叟。
斯文到苍史，高节贯白首。
至今遗翰墨，古意近科斗。
世人规时好，娬媚无不有。
宁知虞书浑，或笑夏篆丑。
往年君家尊，得此盖以厚。
尝从诸父游，于我实世旧。
念昔盟可寻，与君期不朽。

密云卷雨归空山，暮林接翅昏鸦还。
须臾水面明月出，沧江万顷瑠璃寒。
波平汗漫天无风，水光月色相为容。
临流爱此无尽碧，乘月直下沧浪中。
江心石出高崔嵬，水作镜面无停埃。
琉璃万顷忽破碎，知是一苇横江来。
中流与月更媚妩，湛湛无声翠光舞。
飘然长啸顺流下，櫂夫请留恐仙去。
姑令结缆寒沙边，月方正中光入船。
洗杯索酒属明月，今夕之乐宁非天。

儿时闻罗山，窟穴居神仙。
念念每欲往，终为俗累牵。
兹晨复何夕，风日媚晴暄。
偶与二三子，径来践前言。
崎岖涉冈涧，峭蒨凌云烟。
崖断或如泻，坡平俄若川。
有泉何自来，但觉声涓涓。
萦纡若蛇走，往注山腹田。
徘徊一濯足，入袖风翩翩。
俄登最高岭，中观屋数椽。
嶙峋老石像，摩挲不记年。
桃花破丛菅，一笑为嫣然。
石屏与翠壁，拥从相后先。
物色恣观览，万界满眼前。
适问同游人，兹为第几天。
不然何秀拔，不与众峰连。
长安在何许，无乃落日边。
十年苦抢攘，战血腥戈鋋。
谁知尘外客，一壑能自专。
徜徉得此乐，疑已飘飘然。
兹游恐难再，迟留不能前。
如何林间月，弄影明娟娟。
催归犹恨早，正恐陵谷迁。
到家追悔甚，誓将世务捐。
却寻向来路，迹断难攀援。
春雨正蒙密，涧水鸣潺湲。
徘徊不可上，愧尔无仙缘。

竹有君子节，青青贯四时。
桃李媚春光，千株弄妖姿。
世眼悦繁艳，畴能赏幽奇。
君看桃李蹊，蹄毂纷争驰。
君看竹林下，形影谁相随。
七贤久沦没，高躅犹可追。
吾家植千竿，风月足自怡。
岂不竞时好，聊为岁寒期。

花媚韶光柳弄烟，箫声处处卖饧天。
谁知子厚怀桑梓，北望长号又一年。

绍兴建元二十二，良月壬午时丁未。
王家辞弟游帝都，出门满眼思亲泪。
鹡鸰送我过原隰，朋友携尊宿萧寺。
朝离黄塘惜分别，莫宿青山嗟独自。
初心满拟游雁山，行止非人辄乖异。
黄岩留连越三宿，故旧过从日沈醉。
郑生伴我千里行，近世人无此风义。
皇华亭上一回首，陡觉眉头起乡思。
西江十里浮桥边，把酒登楼吟拥鼻。
山行初逢建子月，入眼梅花已春意。
前观三渡觉非旧，下视两滩真可畏。
渡头仙人还笑我，髭须如棘犹名利。
欲入天台观石桥，行来匆匆未能遂。
途中邂逅张老丞，十五年前乐清尉。
自嗟吾非沈谢辈，面目从来苦难记。
飞泉枕上梦成魔，达旦思家何曾睡。
细雨蒙蒙入关岭，旅邸重寻旧题字。
雨脚微收过天姥，洗出峰峦叠苍翠。
刘阮祠荒土犹赤，溪山真是神仙地。
道旁石现小金仙，传舍荒凉谁废置。
柘溪竹染儿女痕，石岭松含栋梁器。
路入南明观石佛，楼阁岧嶤更深邃。
八年行役两来游，岩上题诗记前事。
乘兴剡溪寻故人，久别相逢杂悲喜。
义风吹水送行舟，越国江山满瞻视。
十四岁娥孝且烈，三百里湖明更媚。
千岩竞秀壑争流，终日贪看趣遥寄。
西兴渡口声如雷，银浪崔嵬魄惊悸。
江神为我风色平，天阙煌煌瞻象魏。
贤关访旧话酸辛，更食虀盐旧滋味。
学官欲以职事留，自愧非才力辞避。
观台云物端可书，宫线初长日南至。
龙山僦舍观大礼，仪仗森然典文备。
人臣贵盛古今无，秦公父子俱为使。
景灵告谢乐声回，鹓鹭花枝侈君赐。
西游连日睹天颜，和气氤氲散憔悴。
岁云莫矣却归来，捉笔书为于役志。

欲与春争媚，嫣然一笑芳。
雨中如有恨，疑是为无香。

岂有夭桃艳，淡然群卉中。
全身是清白，那肯媚春风。

君不见天为元和开号令，先遣𪫺人窃朝柄。
奉天难平闲虎貔，弈客待诏来京师。
口中班班谈治道，贞观开元何足为。
党与纷纷自标置，远借伊周供佞媚。
望尘附火皆美官，怨修睚眦曾不难。
梯媒爵位由货赂，斥遂朝士因杯盘。
珣瑜卧第郢佑默，谁为唐室回狂澜。
朝攘利权未为怪，莫夺兵柄尤可叹。
仙李蟠根未当艾，十叶神器那容干。
禁中大义知谁主，东宫受禅同三祖。
越儿涕泣吴儿悲，从此豺狼不生羽。
刚明天子位初登，翦除元恶流凶朋。
八州司马才可称，节已扫地谁复矜。
子厚年少躁飞腾，身陷丑党罹熏蒸。
著文拟骚愁思凝，欲自辨白终莫曾。
王孙尸虫托骂憎，色岂不愧明窗灯。
所记先友时良肱，忍使柳氏家声崩。
吁嗟匪人何足凭，士勿妄进当战兢。
退之鲠直愤不胜，诗篇史笔两可征，永贞覆辙宜痛惩。

春风入园林，万卉以艳争相夸。
胡为此仙李，颜色憔悴堪咨嗟。
棱棱瘦树数点雪，半醒半睡风欹斜。
枯枝肤剥少生意，况有疥癣相孽芽。
不如免葵及燕麦，妍媚春色摇纤葩。
下自成蹊直虚语，谁肯顾盼留香车。
顾我逢春少行乐，老眼日有文书遮。
自怜衰飒已如许，那更对此愁人花。

秋去菊方好，天寒花自香。
深怀傲霜意，那肯媚重阳。

世贵铜雀砚，常患伪乱真。
千金买渴雀，虚名何足珍。
李生心好古，身困道不贫。
得此佳陶泓，制由万道人。
殷勤持赠我，器古诗清新。
置之窗几间，日与毛颖亲。
未能草太玄，姑用注获麟。
罗文及端紫，贵幸无比伦。
屈尔居蓬窗，与我同艰辛。
研磨媚权贵，挥染劳精神。
兹我所不敢，铭以书诸绅。

堂上清音乐奏仙，洲如孤屿媚中川。
余干遥服三苗国，陆羽高飞百越天。
风过琵琶声不断，水来云锦色长鲜。
留题重遇张公子，又入诗中第一编。

昔预穰侯贡，今移汉掖旁。
帝怜秋实茂，天许本根强。
媚叶童童密，幽花裛裛香。
苞垂列星纬，味变九霞浆。
薰轸分风近，仙盘饷露凉。
和羹并梅{艹橑}，连叶让芝房。
舜日晨烘雾，尧云夕护霜。
不随江北化，思助庙中尝。
卢橘非同种，安榴肯群芳。
荣观耸麟族，赋笔助荷囊。

春遍西湖上，湖漪绿胜醅。
惊鱼迎濑跃，鬭鸭拥波来。
柳已缘烟重，花仍赴暖开。
侧汀烟媚筿，卧石水衔苔。
岸转横杠度，川穷饮舫回。
暗浮虫聿役，闲立鹭毰毸。
野畔平如界，林蹊润不埃。
光浮好云日，影倒静楼台。
山色乘晴露，霞容著暝催。
溪行凡几曲，恨乏昔人才。

西域流根远，中都属赏偏。
初无可并色，竟不许胜妍。
薄暝霞烘烂，平明露濯鲜。
长衾绣作地，密帐锦为天。
浅影才欹槛，横柯欲照筵。
愁心随落处，醉眼著繁边。
的的夸妆靓，番番恃笑嫣。
何尝见兰媚，要是掩樱然。
艳足非他誉，香轻且近传。
所嗟名后出，遗载楚臣篇。

古有容容福，人讥龊龊员。
生能巧非奏，死戒直如弦。
欲重高门地，非论媚灶天。
诗书大儒冢，丝竹后堂旃。
东阁翻刍马，西园窃富钱。
道谋谁执咎，户选不因贤。
朱鼓成妖日，羌鹖入贺年。
须防反室诏，终取阖门怜。
异日谗成锦，先时默似蝉。
空贻后人叹，流涕掩青编。

蜀道天余煦，珍葩地所宜。
浓芳不隠叶，并艳欲然枝。
襞彩分群萼，均霞点万蕤。
回文锦成后，夹煎燎烘时。
蜂蕊迎衔密，鶑梢向坐危。
浅深双绝态，啼笑两妍姿。
绛节排烟竦，丹釭落带垂。
童容鄣畏薄，便面到忧迟。
媚日能徐照，暄风肯遽吹。
惜观当晼晚，留恨付离披。
丽极都无比，繁多仅自持。
损香饶麝柏，照影欠瑶池。
画要精侔色，歌须巧骋辞。
举尊频语客，细摘玩芳期。

夏砌绿茎秀，秋檐红穗繁。
终然体不媚，无乃对虞翻。

压枝高下锦，攒蕊浅深霞。
叠彩晞阳媚，鲜葩照露斜。

移植自西南，色浅无媚质。
不竞灼灼花，而效离离实。

来自蚕丛国，香传弱水神。
析酲疑破鼻，并艳欲留春。
勿以媚兰味，误霑韩寿巾。

媚丛无奈密，柔蔓不胜长。
非邻粉自白，似侠骨中香。
不分樱桃艳，名先播乐章。

邂逅翘材客，乘秋共涉园。
浅葩欢所媚，寒日醉中暄。
目远鸿堪送，林深鹊自翻。
长年无所嗜，惟有不空樽。

暖褫貂裘病骨轻，茨檐穷伏废将迎。
庖人投刃喧羊肆，溪子擎牙近禁营。
云破日痕𫄠𪩘道，雨残烟脚媚荑英。
传闻内史轻租契，私约吾农对耦耕。

一豫凝皇览，千英荐瑞葩。
压枝高下锦，斜蕊浅深霞。
叠采晞阳媚，鲜苞照露斜。
九茎休衒叶，五出浪言花。
郁郁云柯覆，葱葱气瓣嘉。
群心识天意，成数佐皇家。

媚条无力倚风长，架作圆阴覆坐凉。
露蘂一春清袭袂，有人知是令君香。

媚柯攒仄倚春晖，封植宁同北枳移。
台岭分霞争抱萼，蜀宫裁锦斗缠枝。
不忧轻露蒙时润，正恨炎风猎处危。
把酒凭栏堪并赏，莫容私恨为披离。

峤南足暄候，秋叶不凋霜。
孤根自北来，绣蘂忽葩张。
嗟尔本国艳，秀色含天香。
淑气入春萼，园苑生辉光。
豪家走钿车，珠翠妍新妆。
贵门陈广宴，金碧开华堂。
惟恐风雨至，不羞歌舞狂。
意态占韶景，众媚曷能妨。
今兹植荒圃，空斋围短墙。
节物寒蝉后，林木野梅傍。
胡为吐奇卉，特此昧温凉。
祇知逢日暖，岂测非春阳。
蜂蝶不尔采，坏栏啼夜螀。
伊予久杜门，荆榛三径荒。
独酌难成醉，徙倚徒徬徨。
怜尔守常性，幽丛不改芳。

漫游踪迹成浮家，一身四海惊年华。
不禁草木竞时节，忽见霜干排新花。
晓云生寒日未透，南枝半肥北枝瘦。
就中一枝最先发，浪蕊浮花敢居右。
山翁涉世如狼胡，功名日远霜凌须。
与花同是江南客，一笑为解东阳臞。
吟哦绕树正百匝，未放零落空残株。
春风杂花尽明媚，此君风味悬知无。
雨中看子尚不恶，可堪老叶翻虫书。

举举媚学子，居曰不吾知。
知而有不能，无乃失于欺。
不知未为患，不欺浩难期。
咄哉天下怀，何以天下为。

亭以醒心名，心与亭何与。
物各有感通，此理贵深喻。
岘山峙丰碑，见者皆堕泪。
推类尽其余，庶表名亭义。
我昨发莆阳，春光正明媚。
肩舆撼顿间，思虑杂劳勚。
行行复行行，至此若沾醉。
振衣蹑斯亭，四顾足清致。
芳树布繁阴，晴山荐空翠。
时有幽禽来，且无俗驾至。
物我方两忘，情景亦相会。
天君始泰然，万境绝纤翳。
后乐与先忧，虚灵良不昧。
揭扁端在兹，夫岂无所试。
尚期知我者，他时来作记。

我家门户潇洒侯，渭川千亩封君俦。
自应秀气到儿女，骨格凛凛含清秋。
向来玉立蹄轮道，已解使人除热恼。
事君为取冰雪清，岂是与君相媚好。
人生用舍元有时，秋堂挂壁何足悲。
不是短檠长弃置，会与夏簟还相宜。

大块始开凿，娲皇为补天。
天平雷雨正，后稷诲之田。
大浸十二岁，流金复七年。
幸哉尧汤民，以手摩抚然。
徂丘虐焰起，秦俗相焚煎。
官租夺以半，饱食何夤缘。
自从汉道昌，敦朴乃其先。
初开常平议，聚粟如源泉。
年登谷价贱，散以大农钱。
旱潦或艰食，用之如转圜。
悠悠百王心，皎皎三代前。
井田日以坏，此法当磨镌。
公侯希世珍，秀色媚长川。
官学有根株，诵诗三百篇。
风土无隐情，是为大夫贤。
抟饭哺赤子，当食长尔怜。
江东百万户，雕俗生春妍。
持节闽岭初，有如病者痊。
刘晏取予术，夷吾轻重权。
义仓有粟腐，物价敢喧阗。
斯助阜民政，南风吹五弦。
昼日公侯门，客车动百千。
下吏走尘土，从容愧执鞭。
岂不随吹嘘，譬彼乘风船。
长技非卓鲁，主德奚由宣。
松竹伴孤吟，敢怀岁月迁。
终酬国士知，未甘长弃捐。

仙掌秋容媚，铜楼晓色迟。
猗兰成汉殿，苞竹入周诗。
鼎卜卿云合，郊禖彩仗移。
隆兴乾道日，建武永平时。
詹事开新府，长秋缀旧仪。
礼经犹下问，易道本生知。
世子家为法，文王我所师。
诞弥重海润，清赏一天慈。
九月黄金蕊，千龄白玉卮。
遥闻三殿喜，高颂走天涯。

应律随豳雅，旋杓建戌方。
前星迎霁色，重日丽晨光。
笙管青霞外，宫庭碧玉傍。
本支周道盛，羽翼汉图昌。
左右人皆正，刑名学未遑。
编年听司马，说礼付高堂。
天乐来三殿，人心系八荒。
黄华秋更媚，皓月闰偏长。
清赏新奎壁，承华旧典章。
维熊千岁祝，英略似君王。

斗牛不能神，枭卢无好采。
碌碌甘抱关，谁能媚时宰。

雨余寒气浅，园林作春媚。
不知海棠花，新来着花未。

山深少车辙，雨余多空翠。
不知穷秋中，草木乃尔媚。
隐君一抔土，诸子几掬泪。
盛年喜迈种，末路等幽閟。
村酒敢嫌浊，唤起吾渴睡。
勿听松风哀，姑对山月醉。
从今弃书册，独以醉为事。
不然持秃帚，浄扫清凉寺。

寒斋编简香，温室纨绮翠。
畴昔徇所好，外物巧相媚。
晚惊生死变，洒尽阑干泪。
誓求无上法，不问天所閟。
休悲夜台客，万年供一睡。
我亦老将死，何苦逐昏醉。
归从浮图师，了此一大事。
试问八督州，何如三入寺。

磬沼去郭近，得朋忻一出。
曲水媚秋花，轻云翳寒日。
幽野惬心期，平远快目力。
率尔进所携，杂陈初匪一。
初无恶客来，不妨歌妓密。
浮白行觞政，追韵严诗律。
晚醉语纷纷，夕寒风淅淅。
策杖归去来，书床鸣蟋蟀。

池馆媚春华，凭栏午更嘉。
日光凝水面，波影炫檐牙。
鱼出冲浮梗，萍交载落花。
半酣拏小艇，落调唱渔家。

拥岸芙蓉媚晚秋，败荷颠倒雨初收。
杯盘不料今朝款，杖履如陪昔日游。
竹迳以东藏曲折，水村而下转清幽。
穉松戢戢存遗爱，不用诗来问好不。

浣花溪边濯锦裳，百花满潭溪水香。
窦奁散尽有霜戟，草秣匹马不可当。
当时濯衣只偶尔，岂似取履张子房。
烈烈遽见蔽此蜀，丧乱怀尔徒悲伤。
年年春风媚杨柳，彩缆{女奄}姌云霞张。
溪边游冶红粉娘，了不识字空悠飏。
采花荡桨不归去，暮隔烟水眠幽芳。

宜人之地少陵诗，阅玩前贤词意奇。
烂然五咏非虚语，位压坤方占一维。
青青四顾列群山，生自天工巧若{钅孱}。
玲珑拔地耸层秀，峥嵘嵯峨星斗间。
其中有洞十二所，七星山下栖霞府。
日月华君显迹灵，遇者当时郑冠卿。
归到人间已三载，仙洞光阴时未改。
至今旧记传无穷，玄岩蟠蛰闻白龙。
一泓沈碧寒潭莹，水月圆明下翠峰。
枕城楼观环俯视，绿锁乔林春日媚。
秦碑柳记已难观，漓水南流泛渺漫。
庆林巽穴玄风出，华景高明隐丹室。
西方虚秀贯山腰，南华朝阳风景饶。
夕阳北牖通仙径，白雀嘉莲池渌浄。
许多佳致卒难题，留与词人赓雅咏。

吾侪不解事，刚欲羊枣嗜。
居然藜苋肠，厚味非天置。
甘此腐儒餐，庶几不为祟。
朅来钓濑滨，溪山相妩媚。
况复有诗人，深悟作者秘。
诸公竞推挽，其柰造物戏。
青衫晚从事，著以供燕侍。
文章可华国，谁云祇小技。
堂堂陈无敌，敢不三舍避。
载酒践前盟，时当问奇字。

冉冉孤生竹，成阴幽谷中。
聿来君子室，葛藟施乔松。
乔松千百寻，攀附犹可穷。
思君江水深，褰裳难往从。
同心而偏栖，愧彼摩霄鸿。
灼灼芙蓉花，凌波媚芳风。
非不努力爱，秋至无归鸿。
昔盟傥不寒，谁叹久西东。

纷纷凡卉怯严冬，独有清姿对雪中。
拂幌更宜妆妩媚，巡檐谁惮履穿空。
南来未见传声使，东望方思避俗翁。
闻道联镳得幽趣，无因同醉玉堂东。

高标幽艳自宜霜，弱草繁葩莫中伤。
肯与红莲媚三夏，要同黄菊向重阳。

笑含菊彩媚疏篱，巧作葵妆傍曲池。
颜色从他矜速肖，芬馨如此孰争驰。

回首燕然日再西，一杯相属使轺归。
残花媚野不妨好，倦鸟投林自在飞。
可惜光阴销客枕，不嫌尘土染征衣。
大明退直清和日，已约梯云访翠微。

苍头呼梦杂鸡声，蘂杏诗来句转清。
独傲风霜爱冬日，不随桃李媚花城。
一枝得得能相对，凡卉纷纷孰并荣。
大队开时春且尽，醉吟当续丽人行。

草木青归二月天，川原明媚发春妍。
临流忽见寒梅影，皎若凌波洛浦仙。

孔君一月二十九日醉，太常一年三百五十九日斋。
人生百岁驹过隙，直与外物劳形骸。
君非太常何用尔，监祭有令时当差。
朝廷礼备百神秩，不比媚奥犹燔柴。
念君几日得闲暇，归胙餍饫妻奴哇。
重门咫尺不得见，使我有酒空相怀。
忆昔过从水南寺，风廊雪屋靡不偕。
灵山怀玉了在眼，苍翠突兀石笋铁柱如签排。
醉来起舞对山水，狂歌亦和襄阳{渒}。
一时取乐未云足，后会回首何其乖。
今者相逢号朝士，仆仆听鼓趋天街。
欲观礼乐问文物，但见鼙鼓鸣江淮。
喜君头上冠作廌，文笔愈健诗愈佳。
青云万里要直气，幸勿触狐当触豺。
我今勃窣百僚后，自觉迂钝难为侪。
一杯耳热不共醉，夜长独坐烧寒秸。
隔墙降将新授节，丝竹间响骈金钗。
时逢富贵虽可羡，扰扰得失真蝇蜗。
江山到处有佳趣，故应赤舄输青鞋。
明年春风我欲赋归去，伫君功成作颂磨苍崖。

人道西湖一曲屏，只应真色画难成。
柳堤竹坞无穷意，更著荷花百媚生。

湘妃危立冻蛟背，海月冷挂珊瑚枝。
丑怪惊人能妩媚，断魂只有晓寒知。

君不见版筑当年胥靡徒，貌象忽与帝梦符。
卧龙抱膝吟梁甫，霸主不惮三顾庐。
又不见形模苦遭妇女笑，袖手不解世俗书。
碧山幽栖载典籍，银鱼焚弃甘林居。
出处虽云兰菊异，道则一贯无二途。
要之穷通有定分，所学岂以世俗拘。
一旦风云合际会，坐令四海如唐虞。
不用山林并容尔，胸中经济常自如。
世间余子真碌碌，得失交病言嗫嚅。
生前雅志一饱足，趋时妩媚忘远图。
夫君承平相家子，典刑自与今人殊。
青春已负老成器，白日兀坐圣贤俱。
腹笥兼收线五色，准拟补衮膺时须。
豹变要是有毛质，鹏飞九万看抟扶。
古岩风月镇长好，请著斯名镵座隅。

鸾衿荣翠栝，璇魄媚方流。
庆袭高华出，贤供窈窕求。
灵光分婺照，静质肖坤柔。
闺闼关何事，风人美造周。

晴暾煜煜眩晨光，洗眼来窥云汉章。
身拜玉阶元夕梦，手披金笈有天香。
风翔凤翼尤妍媚，云卷奎躔不覆藏。
尚想承平闲气象，从臣鹄立侍君王。

遥指断崖如削瓜，碧云一朵是阳华。
莫言空洞中无物，须信崭巉不可家。
已听泉声响环珮，更看山色媚烟霞。
一邱一壑平生事，不觉归鞍带暝鸦。

雨余山色媚晴晖，无事孤云自在飞。
坐到黄昏尤不恶，载将明月满船归。

湖边柳色媚清涟，湖上新荷叠绮钱。
料得高人初出郭，眼中风物一醒然。

写竹如草书，患俗不患清。
画梅如相马，以骨不以形。
墨君曩有文夫子，蝉腹蛇跗具生意。
当时一派属苏公，雨叶风枝略相似。
花光道人执天机，信手扫出孤山姿。
陈玄幻却西子面，此妙俗士那能知。
近时赏爱杨补之，补之妩媚不足奇。
李生于梅却有得，高处自与前人敌。
倒晕踈花出古心，暝云暗谷藏春色。
我一见之三叹息，意足不暇形模索。
君若欲求之点画，胡不去看江头千树白。

催成新夏荷浮翠，送尽余春柳褪绵。
正是清和好时节，嫩柯娇叶媚晴天。

嫩黄酽白媚秋晖，正坐清霜一夜飞。
似怯晓来天气冷，一时都换紫罗衣。

暮龄携挈特东归，红药翻阶正得时。
不是花容相妩媚，风流要索两翁诗。

帘幕低垂清昼长，弄晴梅柳拂邻墙。
春光泼眼何明媚，幽鸟窥人自发扬。
觅句忍饥贫亦乐，钞书得味老何伤。
舍南舍北无人到，闭合时焚一炷香。

薄云斜日媚平川，一老来耕刈后田。
向晚归牛寻熟路，摆头昂鼻不须牵。

暖云芳草媚晴川，花正娇春柳欲眠。
老景侵寻生事拙，旧巢归燕自相怜。

房公一跌樷众毁，八年汉州为刺史。
遶城凿湖一百顷，岛屿曲折三四里。
小庵静院穿竹入，危榭飞楼压城起。
空蒙烟雨媚松楠，颠倒风霜老葮苇。
日月苦长身苦闲，万事不理看湖水。
向来爱琴虽一癖，观过自足知夫子。
画船载酒凌湖光，想公乐饮千万场。
叹息风流今未泯，两川名酝避鹅黄。

藜藿盘中忽眼明，骈头脱襁白玉婴。
极知耿介种性别，苦节乃与生俱生。
我见魏徴殊媚妩，约束儿童勿多取。
人才自古要养成，放使干霄战风雨。

城中望西山，爽气固可致。
不如山中行，衣屦染浓翠。
使若资高逸，鐡马奏横吹。
平郊何旷荡，修竹亦清閟。
既闻苏门啸，遂挹浮丘袂。
似嫌太清绝，开宴尽主意。
戏留楚台云，宝靥鬭姿媚。
珠贯按歌声，泉涌发诗思。
归来殊不倦，吏牍阅千纸。
却笑江左人，把酒辄遗事。
下客亦未衰，尚可提万骑。
安能学胡公，危苦寄鹤翅。

昔年曾赋西郊梅，茫茫去日如飞埃。
即今衰病百事懒，陈迹未忘犹一来。
蜀王故苑犁已遍，散落尚有千雪堆。
珠楼玉殿一梦破，烟芜牧笛遗民哀。
两龙卧稳不飞去，鳞甲脱落生莓苔。
精神最遇雪月见，气力苦战冰霜开。
羁臣放士耿独立，淑姬静女知谁媒。
摧伤虽多意愈厉，直与天地争春囬。
苍然老气压桃杏，笑我白发心尚孩。
微风故为作妩媚，一片吹入黄金罍。

朝阳照城楼，春容极明媚。
走马蜀锦园，名花动人意。
严妆汉宫晓，一笑初破睡。
定知夜宴欢，酒入妖骨醉。
低鬟羞不语，困眼娇欲闭。
虽艳无俗姿，太息真富贵。
结束吾方归，此别知几岁。
黄昏廉纎雨，千点裛红泪。

楠瘿作尊容斗许，拥肿轮囷元媚妩。
肻从放翁来住山，谁云置身不得所。
山房寂寞久不饮，作意欲就梅花语。
我病鲜欢花更甚，日暮凄凉泣残雨。
人生万事云茫茫，一醉常恐俗物妨。
正须仙人冰雪肤，来伴老子铁石肠。
花前起舞花底卧，花影渐东山月堕。
瘿尊未竭狂未休，笑起题诗识吾过。

朝见谏臣逐，暮章从谪官。
附炎人所易，抱义尔惟难。
宁作沉泥玉，无为媚渚兰。
心知归有日，时向斗牛看。

阴蜺横天，长剑欲抉，匣颖未露兮精钢已折。
层冰塞川，猛炬方烈，凝气未销兮高焰已灭。
虽忠毅之有志兮，当衰运之闭结。
嗟身祸之不免兮，甘就死于缧绁。
何贤者之景慕兮，或自表而谢绝。
惟荀公之获御兮，见颜间之气悦。
奚服媚之若兹兮，盖操秉乎峻节。
风裁独高而罕接兮，号龙门而无凡辙。
允简亢不容于时兮，玉虽碎而犹洁。
痛汉纲之颓圮兮，又何毁乎贤哲。
历千古而可悲兮，故余不得而面结。
叨此邦而长民兮，过旧垅而增咽。
嗟异代之有遇兮，若登履乎阃𫔶。
对风树之萧萧兮，想魂气之未竭。
聊感槩于斯兮，写忧心之惙惙。

矫有谗狡，谗以戕类。
狡以媚其贵，谓不骞不坠。
谓人莫尔制，而死制之。
谁谓无鬼，孰制之死。

我昔吏桐乡，穷山使屡蹑。
路险独后来，心危常自怯。
下顾云容容，前溪未可涉。
半崕风飒然，惊鸟争堕叶。
修蔓不知名，丹实坼在荚。
林端野鼠飞，缘挽一何捷。
马行闻虎气，竖耳鼻息嗋。
遂投山家宿，骇汗衣尚浃。
归来抚童仆，前事语妻妾。
吾妻常有言，艰勤壮时业。
安慕终日间，笑媚看妇靥。
自是甘努力，于今无所慑。
老大官虽暇，失偶泪满睫。
书之空自知，城上鼓三叠。

呦呦山头鹿，毛角自媚好。
渴饮涧底泉，饥啮林间草。
汉家方和亲，将军灞陵老。
天寒弓力劲，木落霜气早。
短衣日驰射，逐鹿应弦倒。
金槃犀箸命有系，翠壁苍崖迹如扫。
何时诏下北击胡，却起将军远征讨。
泉甘草茂上林中，使我母子常相保。

黑云黯黯如翻鸦，急霰飒飒疑投沙。
初闻万窍号地籁，已见六出飞天花。
宁论异事吠群犬，且喜和气连千家。
穿帘投隙矜妩媚，平坑塞谷迷谽谺。
遥遥林塔出玉笋，渺渺江路蟠修蛇。
扣门方拟贳邻酒，篝火更欲寻僧茶。
悬知朝士集阙角，靴声入贺趋正衙。
吾衰久矣尚何说，所幸一稔均幽遐。

晓枕初兴白发翁，弊裘百衲葑炉红。
独居漫受书狐媚，滞思难矜笔阵雄。
旧学虫鱼笺尔雅，晚知稼穑讲豳风。
一身自喜无余事，且度残年风雪中。

春入林梢一再风，破寒匀染费天工。
虽然媚荡新妆别，只与横斜旧格同。
午枕乍醒铅粉退，晓奁初罢蜡脂融。
后来颜色休论似，夹路漫山取次红。

晨光挂高岭，晴色媚远客。
哀湍吼丛薄，宿雾袅绝壁。
露重蓟花紫，风来蓬背白。
迷涂朴渥跳，饮涧於菟迹。
层巅多折木，迮磴有飞石。
不知山几重，杳杳入丛碧。

卫足保明哲，忘忧助欢娱。
欣欣夏日永，媚我幽人庐。

十分佳景媚冬残，好事天心不复悭。
已遣梅花斜竹外，更飘瑞叶向人间。
渔蓑晚色都堪画，羌笛春光亦度关。
想得东风来处路，白银宫阙锁三山。

小槛移秀色，端来媚禅房。
道人不解饮，醺然醉天香。

只道韶华不到侬，不妨软日媚柔风。
愁心自对春无味，老面可能花似红。
逢著诗狂兼酒圣，又忘人厄或天穷。
圣人枉索方兄价，我与贤人也一中。

四序各自佳，要不如春时。
何必花与柳，始爱春物熙。
今晨驾言出，从公南山西。
泥软屦自惬，风嫩面不知。
寒草动暖芽，晴山余雨姿。
水日亦相媚，蹙纹生碎晖。
鸟声岂为我，我听偶自怡。
出门初惮烦，载涂乃忘归。
但令我意适，岂校出处为。
路人见我揖，属我有所思。
我不见其面，信口聊应之。
徐悟恐忤物，欲谢已莫追。
我率或似傲，彼愠独得辞。

琢瓷作鼎碧于水，削银为叶轻如纸。
不文不武火力匀，闭阁下帘风不起。
诗人自炷古龙涎，但令有香不见烟。
素馨忽开抹利拆，低处龙麝和沉檀。
平生饱识山林味，不奈此香殊娬媚。
呼儿急取烝木犀，却作书生真富贵。

春阳发草木，美好一同时。
桃李杂山樱，红白开繁枝。
楸英独步媚，淡紫相参差。
大叶与劲干，簇萼密自宜。
图出帝宫树，耸向白玉墀。
高绝不近俗，直许天人窥。
今植郡庭中，根远未可移。
但欣东风来，不恨和煦迟。
山禽勿蹙踏，蜂蝶休掇之。
昔闻韩吏部，为尔作好诗。
爱阴无纤穿，就阴东西随。
公今亦牵此，端坐曾莫疑。

阳春何处来，客自商丘至。
一唱新辞工，始见故人意。
园林谁与游，卉木欣已媚。
花上有微阴，水边无近思。
遥怜数觞豆，何必亲歌吹。
牧马忆当时，招延遗旧地。
不逢浮沼雁，但见衔鱼翠。
日予谬词律，答句嗟芜累。
安能接贤彦，乐事联轻骑。
独不负春风，尘缨此怀愧。

渊明归柴桑，家贫食不足。
当其勇去时，不待秫稻熟。
借问何以然，实耻暂屈辱。
公常为近臣，曾不辄媚曲。
一缘府舍灾，遂使还秩禄。
禄仕四十年，内乏釜锺粟。
归来托四邻，恓恓无片屋。
去就异前人，其义已介独。
譬之食嗟来，应自甘退缩。
当营负郭田，渐可事水竹。

腊前望盈尺，奸缩不应乞。
万物及向荣，而反事凝凓。
与雨暗争能，不念伤彼茁。
虽然便消释，终是乖气律。
新阳岂惮沮，暴柳未为屈。
随风势更巧，著树媚且密。
谁将背时弃，乃欲逞果必。
摧花自作花，旋积旋已失。
上天施命令，冬春不相匹。
生物与死物，其道安可壹。
呜呼此飞雪，何为在今日。

皇祐辛卯冬，十月十九日。
御史唐子方，危言初造膝。
曰朝有巨奸，臣介所愤嫉。
愿条一二事，臣职非妄率。
巨奸丞相博，邪行世莫匹。
曩时守成都，委曲媚贵昵。
银珰插左貂，穷腊使驰驲。
邦媛将侈夸，中金赉十镒。
为言寄使君，奇纹织纤密。
遂倾西蜀巧，日夜急鞭抶。
红经纬金缕，排枓鬭八七。
比比双莲花，篝灯戴心出。
几日成几端，持行如鬼疾。
明年观上元，被服稳贤质。
灿然惊上目，遽尔有薄诘。
既闻所从来，佞对似未失。
且云虔至尊，于妾岂能必。
遂回天子颜，百事容丐乞。
臣今得粗陈，狡狯彼非一。
偷威与卖利，次第推甲乙。
是惟阴猾雄，仁断宜勇黜。
必欲致太平，在列无如弼。
弼亦昧平生，况臣不阿屈。
臣言天下言，臣身宁自恤。
君傍有侧目，喑哑横诋叱。
指言为罔上，废汝还蓬荜。
是时白此心，尚不避斧锧。
虽令御魑魅，甘且同饴蜜。
既其弗可惧，复以强辞窒。
帝声亦大厉，论奏不及毕。
介也容甚闲，猛士胆为栗。
立贬岭外春，速欲为异物。
外内官忷忷，陛下何未悉。
即敢救者谁，襄执左史笔。
谓此傥不容，盛美有所咈。
平明中执法，怀疏又坚述。
介言或似狂，百岂无一实。
恐伤四海和，幸勿苦苍卒。
亟许迁英山，衢路犹嗟咄。
翌日宣白麻，称快颇盈溢。
阿附连谏官，去若坏絮虱。
其间因获利，窃笑等蚌鹬。
英州五千里，瘦马行{马失}{马失}。
毒蛇喷晓雾，昼与岚气没。
妻孥不同途，风浪过蛟窟。
存亡未可知，雨馆愁伤骨。
饥仆时后先，随猿拾橡栗。
越林多蔽天，黄甘杂丹橘。
万室通酿酤，抚远亡禁律。
醉去不须钱，醒来弄琴瑟。
山水仍怪奇，已可销忧郁。
莫作楚大夫，怀沙自沈汨。
西汉梅子真，去为吴市卒。
为卒且不惭，况兹别乘佚。

大梁城西隅，竞传师商庙。
二坟在其傍，枯棘谁往吊。
予尝发梦寐，事已验曩少。
时逾二十春，偶过非素料。
江韩寔并驾，寂默苦同调。
下马共罗拜，惊愚真可笑。
致恭古贤人，且异媚近要。
在昔魏公子，夷门尊隠燿。
终知养松筠，曾不类蒿藋。
我辈颇识公，虚名何所钓。

东方有奇士，隠德珠在渊。
川壑为之媚，草树为之妍。
殁来十五载，独见诸孙贤。
煌煌出仕途，皎皎如淮𧏖。
今为蒙城宰，归问浙江船。
何时渡杨子，夜入明月边。
有舄不化凫，有琴何用弦。
真趣还自得，治民唯力田。

阮生存咏怀，美彼曜朱堂。
一荣不复枯，五色异众芳。
众芳发朝露，俄以敛夕阳。
丹茎起瓦砾，又匪媚栋梁。
此禀由至和，君子要有常。

山历愁寡天，沙征恨多地。
两日行海滨，虽近弥不至。
遐瞻道旁堠，我进渠祗退。
大风来无隔，午燠皎安避。
今夕范氏庄，初觌三峰翠。
愈远故绝瑕，不多始足贵。
巉然半几出，蹙若一拳细。
轻霏澹晚秀，隤照烨春媚。
玩久有余佳，绘苦未必似。
今夕勿掩扉，月中对山睡。

鸡省有贞植，鹜行销昼烦。
憎柳媚绿暗，伴梅耿黄昏。
何须雪贸贸，始爱渠轩轩。
坚守孤竹国，肯折先轸元。
如何桃李时，笋短不出垣。
周郎夜入直，挟策携酒尊。
为渠问玄夫，乃遇震为坤。
喜渠必蕃昌，吟到落金盆。
晓唤郭橐驼，提耳细细言。
汲水龙井泓，辇土天竺原。
妙偷造化窟，仁及冰霜根。
为赋淇奥诗，绝去笔墨痕。
何时淮阴市，能报漂母恩。
周郎顾之笑，吾自哀龙孙。

芥辛酒苦却多情，田舍翁成妩媚名。
屋角风号天欲雪，胸中浩浩正春生。

屈平流放楚江皋，萧艾丛中思郁陶。
君是国香人服媚，诗情端合反离骚。

修竹凌寒剑戟攒，何如绮绣媚千般。
炉薰锦帐朝衣夹，花颤金钗舞袖禅。
少态山茶空艳艳，多姿梅蕊恨栾栾。
西清垂意君知否，应记青绫握旧兰。

一枝残雪照山城，春意原非复后生。
羞把红颜媚儿女，梅兄知我岁寒情。

堂堂百尺楼，制作极华丽。
山围与水遶，秀色相妩媚。
上无狐鼠窥，下有鱼龙畏。
宾友升清虚，夷落耸瞻视。
南陲粗安堵，北鄙方举燧。
倚楼独何为，尚下忧国泪。

危亭压层城，是中有佳致。
面面看江山，水云自相媚。
使君暇日登，火老金正穉。
杯盘莹无尘，笑语清有味。
快风千里来，暑气三舍避。
赋诗红莲幕，煎茶白衣吏。
诙谐想割肉，摇扇笑疼臂。
乐事古云少，能并今有四。
兹游岘山同，千古知姓字。
吾辈亦何为，虽驽犹附骥。

地偏境自佳，烟云遶孤屋。
寒声渺疏松，翠影澹修竹。
林深桂花晚，微风度余馥。
特用永岁年，聊足媚幽独。

兰亭负崇冈，修竹翳寒绿。
嚣烦隔人境，爽气森佛屋。
薄暮行役罢，言就上方宿。
是时秋峥嵘，西风响岩谷。
越兰不可见，浩歌想余馥。
右军恨何许，禊序空三复。
夜久百虫绝，灯花媚幽独。
萧然四壁静，一洗尘万斛。
何当脱羁鞅，阴岩事卜筑。
聊复得此游，澹然心赏足。

自有宇宙有此山，万八千岁须臾间。
亭亭造天屹石壁，雨淋日烁逾坚顽。
且无泉瀑美裙帨，肯以草木媚容颜。
丫头得名良未称，那有巨手梳髻鬟。
会当呼作陆砥柱，长与羲娥阅往还。

媚色全胜柳，孤标半似梅。
蘂寒金粉腻，香重麝脐开。
徐笔那能画，并刀未易裁。
扶头中酒味，安得一枝来。

晴坞夕阳媚，煖梢春意留。
讵须吞绛蘂，方解解人愁。

却尽铅华固自奇，更怜鬓发傲霜姿。
百年可敬春风面，四老仍扶汉惠时。
顾影不知身妩媚，嗅香全觉我支离。
殷勤为注铜瓶水，青子累累定着枝。

菁茅山底梅花村，无人惜花与招魂。
西子犹疑逐范蠡，玉儿宁肯负东昏。
数枝含愁月边吐，似隔鲛绡向人语。
欲诉江南万斛愁，一笑嫣然绝媚妩。
道人买山今几年，山高春早花争先。
开门幻出香世界，坐觉孤山落案前。
东皇万里开疆域，掌中庵摩妙喜国。
唤取维摩方丈人，问我本来何所得。

寂寞江村客，弥漫大雪天。
愁云纷密羃，虚籁极饕颠。
坐听天窗落，时将书幌褰。
胎禽羞洁白，闲客失明鲜。
势急鹅毛堕，寒欺雁翅翩。
鼠形方诮璞，蜡貌遽摧鞭。
鲛室绡盈轴，阳公玉种田。
蝶衣匀腻粉，蚕茧剥吴绵。
近柳横飞絮，穿榆并坠钱。
后庭迷玉树，清禁覆花砖。
帝子剪湘水，铜仙泣泪铅。
银床漫辱井，粉水媚房川。
繁丽真难比，萦盈似乞怜。
玉京楼十二，金界地三千。
秦国占乌白，辽东献豕豜。
尺围飘洛浦，席大记幽燕。
忆昨逢残腊，呈祥庆有年。
冷侵东郭履，寒逼广文毡。
喜极埙箎和，吟余盐絮联。
长城归大阮，巨轴属群贤。
思跨蓝关马，将乘剡曲船。
恨拘崇让里，思逸灞桥边。
斟酒觞慵举，烹茶鼎旋煎。
寻盟淡生活，冻笔尚如椽。

萧然两高人，冠珮何楚楚。
齐鲁有大臣，可敬不可侮。
东风吹百花，余子不足数。
同为岁晚游，各不相媚妩。
君看冰雪姿，定肯学儿女。
三肃庵中人，此客难为主。

飘飘南极上明星，浩浩东风入翠醽。
春最好时才中半，人难学处是修龄。
已开棠树千枝锦，尚欠蓂花一荚青。
更愿儿孙添晚景，早收丹桂媚慈庭。

花茎枯槁陋东园，蕊叶萧疏笑井丹。
环面钗头人服媚，杯唇盘口客争看。
照筵冰脍光同洁，饤坐戎盐色并寒。
谁道仇香但栖棘，也吟时菊继江潘。

督邮面上多赪红，如此娬媚非真容。
向来清白不受采，正气本自天和锺。
尔来施朱学时样，调羹亦复资醲丰。
急须破瓮覆残滓，勿以软美宜新菘。

蘋尾生薰梅作霖，葵心粲笑草明金。
杓星指处老人现，弦月升时欢伯临。
王母西池逢药喜，天孙斜汉有嘉音。
宫槐又报黄消息，早擢丹枝媚彩襟。

青山一何深，上下尽云木。
中有千岁姿，偃蹇卧寒谷。
明堂不征材，大匠肯回目。
樵斧莫谩寻，从渠媚幽独。

幽独尘事屏，晼晚秋兰滋。
芳馨不自媚，掩抑空相思。
晤对日方永，披丛露未晞。
翛然发孤咏，九畹陈悲诗。

罗浮山下黄茅村，苏仙仙去余诗魂。
梅花自入三叠曲，至今不受蛮烟昏。
佳名一旦异凡木，绝艳千古高名园。
却怜冰质不自暖，虽有步障难为温。
羞同桃李媚春色，敢与葵藿争朝暾。
归来只有修竹伴，寂历自掩踈篱门。
亦知真意还有在，未觉浩气终难言。
一杯劝汝吾不浅，要汝共保山林樽。

闻说寒梅尽，寻芳去已迟。
冷香无宿蕊，秾艳有繁枝。
正复非同调，何妨续旧诗。
广平偏娬媚，铁石悮心期。

风雪催残腊，南枝一夜空。
谁知荒草里，却有暗香同。
质莹轻黄外，芳滕浅绛中。
不遭岑寂侣，何以媚孤丛。

晴窗出寸碧，倒影媚中川。
云气一吞吐，湖江心渺然。

西山一何高，云气出寒麓。
中有无事人，鸣泉遶茅屋。
宴坐今几何，无以媚幽独。
兴至偶成篇，呼儿为余读。

人心妙不测，出入乘气机。
凝冰亦焦火，渊沦复天飞。
至人乘元化，动静体无违。
珠藏泽自媚，玉韫山含晖。
神光烛九垓，玄思彻万微。
尘编今寥落，叹息将安归。

积雨芳菲暗，新晴始豁然。
园林媚幽独，窗户惬清妍。
晤语心何远，书题意未宣。
悬知今夜月，同梦舞雩边。

仙洲几千仞，下有云一谷。
道人何年来，借地结茅屋。
想应厌尘网，寄此媚幽独。
架亭俯清湍，开径玩飞瀑。
交游得名胜，还往有篇牍。
杖屦或鼎来，共此岩下宿。
夜灯照奇语，晓策散游目。
茗椀共甘寒，兰皋荐清馥。
至今壁间字，来者必三读。
再拜仰高山，{忄双}然心神肃。
我生虽已后，久此寄斋粥。
孤兴屡呻吟，群游几追逐。
十年落尘土，尚幸不远复。
新凉有佳期，几日戒征轴。
宵兴出门去，急雨遍原陆。
入谷尚轻埃，解装已银竹。
虚空一瞻望，远思翻蹙恧。
袒跣亟跻攀，冠巾如膏沐。
云泉增旧观，怒响震寒木。
深寻得新赏，一篑今再覆。
同来况才彦，行酒屡更仆。
从容出妙句，珠贝烂盈匊。
后生更亹亹，俊语非碌碌。
吾缨不复洗，已失尘万斛。
所恨老无奇，千毫真浪秃。

登岩出嚣尘，入谷媚泉石。
悠然惬幽趣，不觉几朝夕。
高寻倦冢顶，旧赏叹陈迹。
仰惭仙人杖，俯愧谢公屐。
昨日吾弟来，勇往意无歝。
今晨蓐食罢，千仞一咫尺。
心期未究竟，眼界已开辟。
浮野众麓青，萦云两川白。
须臾互吞吐，变化已今昔。
旷若尘虑空，悲哉人境窄。
平生有孤念，万里思矫翮。
感此复冲然，胡为尚形役。

寒云无四时，散漫此山谷。
幸乏霖雨姿，何妨媚幽独。

闲云无四时，散漫此山谷。
幸乏霖雨姿，何妨媚幽独。

不辱其身不辱亲，要明圣学尽人伦。
岂为媚世文章士，养就中和万古春。

文皇嗜好非声色，偶爱兰亭亦其癖。
河南犹恐后来闻，竟使昭陵隠真迹。
世闲能悟知几人，墨本珍传意愈勤。
有似春云隠明月，光影还到千江分。
法曹得此深恨晚，有客携从大梁远。
多言南渡罕曾见，大胜薛家蝉翼本。
嗟我学书从少年，较计点画分媸妍。
老拈撅笔万事懒，忽见锦轴心凄然。
真行姿媚公所取，篆隶何妨更兼有。
退之但作石鼓歌，谈笑讥诃换鹅手。

我家江南同野老，自纺落毛采蘋藻。
清风满袖读离骚，半亩幽畦种香草。
门前流水鸣溅溅，日暮归来自刺船。
遥山数叠作媚妩，落日断霞明晚川。
雨余汀草涨新绿，红衣湿尽鸳鸯浴。
采莲女儿何处来，唱我春风湖上曲。
瓮头酒熟方新𥬠，白鱼如银初上钩。
呼儿洗杓醉明月，酒酣更作商声讴。

每有西归客，谁无满袖诗。
都忘将别意，竞媚向官资。
凭在屋头月，照君墙上旗。
不同山一定，更远更相随。

平生天下友，常以道义求。
良朋既我遘，没齿无怨尤。
向来六七辈，非可取次俦。
议论吐肝胆，慷慨从窜投。
上能同所乐，下能同所忧。
出处乃一致，颜色无媚媮。
诗书每博约，文酒时献酬。
其间最达者，今已问喘牛。
我如沟中断，不入刀斧锼。
未忍舍素业，笔墨老更遒。
岂愿学葛藟，柔弱附彼樛。
但慕张平子，闲居吟四愁。
譬若种香兰，幸勿忧臭莸。
顾兹发向衰，仕路行将休。
自甘贫贱死，肯作儿女羞。
夷齐何其清，尚饿不食周。
末途逢元珍，果然知品流。
当时守南方，非是寡筭筹。
城空无一兵，有智欲谁诹。
直令韩彭处，奚所施善谋。
在法责固深，屈辱凡几秋。
无人一引手，落阱穷更幽。
乃以诗战我，𪭢𪭢排利矛。
用多以击少，左旋而右抽。
困蹙全夺气，奔降且无由。
孰意吾晚节，获奉君子游。
宴屡接其席，行屡接其辀。
遂使西归航，岸泊独淹留。
张侯喜闻馆，坐久月影收。
烛尽继以薪，夜分方还舟。
自古贤与愚，一一为冢丘。
定知不可免，安用计短修。
会须举杯杓，亦莫忘歌讴。

万钱买尔身，千钱买尔笑。
老笑空媚人，笑死人不要。

泉上有君子，斋祠达主诚。
向来霖雨暴，触处蛟鼍鸣。
既祈致日出，杲杲纾民情。
天子遣以报，固菲媚取名。
因成感兴章，庶用语平生。
蹈道久已熟，情田不须耕。

放麑念号鸣，易牛怜觳觫。
仁心谁独无，天机或待触。
悠悠寄宇宙，往往徇口腹。
君子一饱适，庖事不到目。
宁知刀俎间，宛转无声哭。
空蜚与土穴，暴殄无遗育。
况此佳风味，世肯贷尔族。
炳炬擒爬沙，免介荐膏馥。
向来横戈怒，不救摇牙酷。
醤浴酒拍浮，方法忍抄录。
躁扰至绝命，耳闻痛在肉。
淡茹吾能事，晚食媚山蔌。

沉沉王侯居，列屋皆妖妍。
性斧糜春葱，日诧歌舞筵。
孰知山泽儒，超然广文毡。
野花供妩媚，山月献连娟。
潘郎真吾徒，常加视后鞭。
居无鲍生马，红粉风蓬旋。
张公为石奴，处仲政复贤。
继今看远业，贱子当留年。

政平民安之，不在书上考。
君看道傍樗，苍云荫合抱。
明时话英躔，佳气指蓬岛。
孰知嵌岩幽，乃韫希代宝。
张侯儒而吏，笞棰环台皂。
政声载舆论，文价动诸老。
学富食犹贫，志坚进不早。
即今紫霄人，岂必皆横草。
亦知名炜烨，曾上荐士表。
静女家无媒，深闺自媚好。
胡宁倚昌丰，浓抹且淡扫。
会看邢娥前，妒妇付绝倒。

我方首儒冠，颇亦易此人。
尚友卑自汉，读书考先秦。
士或暗郑朴，识面蕲卜邻。
计疏志空勤，敝帚浪自珍。
口前齐东语，瞢欲润帝纶。
学如村社酝，百醨间一醇。
老蘗媚衰红，饱阅姚魏春。
顾惭误题品，五字极清新。
君才允文武，行矣拱帝宸。
余年念桑榆，归去侪编民。

楚山屹两姑，我见乃其稚。
闻名诗卷间，识面客舟次。
玉刻极端丽，簪植瞑苍翠。
娟月上天角，相与诧妩媚。
怒风将我西，未憗卜晚憩。
山足舟可舣，山木缆可系。
山外正风波，独此佳食寐。
断知有神物，主此胜绝地。
明朝捐行橐，可无答神赐。
白鹅雪为肪，绿蚁香馥鼻。
舟稳风又熟，无乃契神意。
未暇访彭郎，辞费辨非是。

我家五亩园，泉细地不渴。
载酒噬肯游，开门谁汝遏。
典衣买花栽，种十八九活。
繁华出荒秽，天巧容人夺。
三径纡晓步，两部厌晴聒。
长日岸帻啸，看人曳裾谒。
伸屈较倚伏，烜赫藏戾孽。
蛮触胜负间，吾老饱所阅。
孰知花药畴，细炷沈檀屑。
此乐彼莫顾，渠爱我已割。
微吟会心处，山鸟亦欣说。
焉得喙三尺，佳处为君说。
秋兰媚幽芳，野竹挺高节。
当知陶一觞，可敌萧八叶。
骈来作螟蠃，独立耿玉雪。

汤池潴巉岩，房祠踞穹隆。
向来偕君西，寒雨斜惊风。
虚檐吞山川，悗若困樊笼。
往来三十里，兀兀妇车中。
颈方学缩鳖，眼不到飞鸿。
迄今簿领前，老面潮羞红。
昨夕县麻势，子亦胡能东。
如子亨衢人，不应分我穷。
山灵两介士，不屑陵原通。
我辈吏尘涴，枨触肯见容。
高兴未渠尽，佳节宁易逢。
调琴家治具，竹堂小窗栊。
酬酢十客优，庖隶良易供。
登山与听雨，取醉政自同。
玉友陪从事，共达吾深衷。
逮今彊健时，数近玻璃锺。
丹杏正媚妩，柳枝颇昌丰。
古今共陈迹，春事尚匆匆。
此欢不可失，此言傥见从。
对花但忍渴，请看衰病翁。

谷岩蛰石燕，帝阙锁丰隆。
入怀疑有无，惬此靡微风。
晴空寄望眼，已快鹤出笼。
向来阴雨余，缺然贤圣中。
庭竹忽乾鹊，云衢亦轻鸿。
新诗照老眼，姱嫮欺群红。
飞仙款幽寂，珩璜韵丁东。
稠叠挹胜槩，孰谓吾天穷。
花神怜客心，密密灵犀通。
冗官况暇豫，令节聊从容。
少徐泛觞醉，或有解佩逢。
倾城试新妆，户户虚帘栊。
未用椽笔飞，坐诧十吏供。
乐事易陈迹，此叹今古同。
当时序兰亭，一一言由衷。
嘉会青帝惜，芳情吾辈锺。
繁香与丽人，相映媚以丰。
沥酒劝羲驭，西去忍匆匆。
迟暮冀如愿，百违今一从。
澜翻笑谭口，几成呫嚅翁。

旅怀我岑寂，诗语君隽永。
新篇蜚堕前，坐阅仙府景。
晓林媚红酣，春池涵渌静。
叱吸风起籁，模写灯取影。
东园固成言，此境亦深靓。
应世足变迁，为谋难要领。
酒车且新图，客棹非旧整。
明朝鸥鹭前，鸭绿渺千顷。
飞觞击钵地，独夜起重省。
还应蓬背雨，闲滴魂梦冷。

赵侯当赐环，倔强耻媚灶。
张侯鸣琴手，戍期几时到。
何郎偕贤书，论价未足道。
多烦问何如，好语君一报。

神龙媚此清浅居，欻然腾陵行太虚。
越民倚赖龙沾濡，频年岁事胜三吴。
至仁一视无戚疏，置彼此及心缺如。
嗟龙自伐端欺予，淮南之民如渴乌。

归袖翩翩去谁御，篝灯荧荧翳复吐。
取道言从草市西，问津更访修竹坞。
残梦欻过均州山，杀更尚数襄阳鼓。
盎盎屯云连远岫，剪剪北风斜细雨。
袖手缩颈寒可胜，羡杀昨宵宿僧宇。
伏龙一炊随分饱，小市居民无醢脯。
孔明栖遁此其地，有庙才余十里所。
侧望缚足欠一往，不得持杯吊忠甫。
鹿门三岘率如此，何者不为积阴阻。
行行野香间幽艳，晤对未用嗟无侣。
栎林森疏陂渌净，江梅水仙争媚妩。
殿秋迎腊太早计，花神今岁良夸诩。
黄堂交笔为尔吟，题品再三犹记不。
天涯骤作悬麻势，但听人家拥炉语。
寂寂关门唤不譍，青钱可能沽重糈。
夺炀争席吾敢校，定知楚俗轻羁旅。
土风人情管头好，不比阳阿辄相遻。
馈浆亦有白首翁，束缊乃得青裙女。
推枕每被荒鸡催，捉鞭动与寒雁伍。
东村西里无干地，上山下山泥溅股。
隶厮任辇起复僵，登顿连朝吾愧汝。
空荒颇怪人迹绝，撩乱俄惊雪花舞。
搅絮铺盐疑变幻，寒壑漫山太荧侮。
弥漫六幕眩明灭，梦汞两间迷仰俯。
山川映带巧装镂，林薮斓斑几纂组。
麋鹿决骤鸟乌骇，颉颃猎夫布置罟。
脚毛罥羽不遗力，割鲜倒瓶供快茹。
人间壮观今创见，城市蔽亏无此睹。
跨馿索句信能事，还忆词坛有盟主。
风云月露溢缃素，膏馥芳鲜存肺腑。
大笔轩轩轧时杰，新篇衮衮流乐府。
击节长哦风为传，吮漱天籁含宫羽。
雪神风师底颜面，解渠严冷聊夸与。
雾扫天开一弹指，烛龙扬辉上琼圃。
劳勤惬快初不意，倏忽起灭嗟如许。
及兹追悔前两日，浪唶萍蓬悲兕虎。
谷城重到昔所安，令君存旧犹比数。
黄昏剥啄门为启，盘卧肥羊榼佳醑。
他时回首追陈迹，可无甲子记毫楮。
岁乘赤蛇月就盈，中澣之后厥壬午。

君家开宴为酴醾，竹声裂石弦辊雷。
我家芍药继如许，如解商量先后开。
深红妍白各媚妩，琼肌玉骨无纤埃。
日高未觉睡态足，风定亦送龙香来。
素艳压架頩欲雨，妆面卧丛羞未抬。
邢娥微服屏粉黛，众女望影惭莫陪。
真妃娇泥午酒困，红潮作晕回香腮。
春到陋邑好花少，郁郁高柳间古槐。
浓李浅桃不入眼，菖条杏叶何有哉。
喜如足音赏魏紫，愁寄驿使邀江梅。
残春索寞风絮乱，有此二物生庭隈。
维扬金腰可伯仲，闽南素馨但舆台。
倚烟娉盈复妖嫮，等闲力挽春光回。
东皇有情花有意，似欲我辈倒玉罍。
君家赏花我方病，忆花有恨空成堆。
我家花开病适愈，对花发兴知难裁。
簿领困人日作恶，玉山猛判花前颓。
及今乐事须秉烛，风狂雨横谁能猜。

香云之山瞰平楚，松篁路穷得僧宇。
明窗深室皆严靓，白菊红蕖相媚妩。
它日欲来坐忙迫，此行忽忽宁得所。
蒲团憩定饭秋蔬，衣袂黄尘尚如许。
山僧共话岂须禅，但爱茶瓯如泼乳。
投床有梦不能记，忽听风林如过雨。
鸡声不贷拥被温，又控罢骖陵险阻。
出门便觉仙凡隔，犹闻窣堵风铃语。
今年旱暵遂无年，枵腹吁天连保伍。
颇能念我困驰驱，两两致词相劳苦。
但使秋租毋病汝，吾自卑官惯尘土。

雪后缄诗送春燠，何异祠坛起祇肃。
吟哦三叹思答报，几欲挥毫纸随缩。
多闻实藉益者三，敬客不啻需之六。
别君方看月弦下，及门仅比羊胛熟。
前时为雪谒仙佛，俯伛叩神如问卜。
阴阳妙由帝把握，寅亮傍赖公迪笃。
死生休戚系雨晹，此柄不轻果谁属。
天公欠雪如负券，得之无庸计迟速。
盈尺告功遽放晴，孰谓十寒财一暴。
念子诗愁替酒狂，几日风餐仍露宿。
想见晨窗误月明，催汲溪泉煮山蔌。
云际群峰駮粉绘，日下众壑淙哀玉。
我虽越俎政无补，犹饱官饔住官屋。
不嗟破履印遗趾，更免长镵𣃁黄独。
剥啄或肯送尺书，倾箱中有麖鹿肉。
遥知合围罥蹄角，惊奔窘怖彻毛骨。
放麑歠羹未恝然，老子平生蔬茹足。
瓶中疗饥余白粲，瓮里度寒仍旨蓄。
隠几日日面南山，捉笔时时泻悬瀑。
但有赤脚侍玉川，分无散花问金粟。
春前三白盛世瑞，幸此迂愚宽谴逐。
朝来徙倚观稼上，宿麦泛烟青极目。
佻天之功敢侥罪，含生有自如其欲。
寒梅妩媚妆更新，弱柳珑璁眉上蹙。
风日清妍近试灯，载路已听歌鼓腹。
不辞三夜同此乐，瓮蚁妓衣预催趣。
浓欢共贷家山梦，小队重按年时曲。
仕逢岁稔信可喜，人任天真或为福。
长翁一世文字余，可是营生有机轴。
径来同作醉乡游，聚散回头车转毂。

长翁饮德腹为实，赵侯论交胶在漆。
官曹未肯孤吟赏，车载鸱夷挽衰疾。
楼前红树媚晴霁，楼间清风细披拂。
峥嵘帝皞专花事，仿佛江妃奏瑶瑟。
巾欹帻堕人傲兀，堂堂饮兴方未毕。
眼看韶华吾嗫嚅，气摩苍昊君豪逸。
人间乐事易陈迹，便恐清欢转头失。
孰知椽笔今诗史，烦君挥毫记今日。

水月春犹浅，携壶记此临。
云烟澹闲寂，鱼鸟媚清深。
堤路俄人海，侯家或肉林。
高楼下金弹，帘影眇深沈。

士价如君定玉堂，陈陈腹笥汉文章。
即今彩笔春争媚，它日青藜夜有光。
诗力不劳凌汝辈，才名况自溢班行。
清篇见属吾何取，愧闯辞坛阙寸长。

陂量如君信有容，诺金到我岂宜蒙。
蛾眉自古偕三惑，虎旅何心待九攻。
雨室聊辞秉烛女，石肠莫笑叩舷翁。
吾徒妩媚青编在，檗茹冰栖定隽功。

倏看媚白破梅枝，更喜娇黄著柳丝。
春事斩新当客眼，可须山鸟报人知。

此君高韵已萧然，更向新诗得媚川。
谁遣小家藏二妙，为君时炷水沉烟。

胜日乘闲觉半仙，笑摩老眼向风烟。
平章春事禽能语，媚妩韶光柳未眠。

高花笑属赋花人，花自鲜明笔有神。
可惜人间两清绝，不教媚妩对闲身。

两夜北风吹石裂，雪神骄蹇更淹留。
羁人坐叹肌生粟，媚白妖红耐此不。

微风不放浪纹长，𪡋暖跳鱼三尺黄。
祇欠高荷护千袜，醉妆浓艳媚斜阳。

丹艳浓妆媚晏温，谁招妃子醉时魂。
此花信出此君下，那有诗人来叩门。

豪竹哀丝荐玉觞，羽衣仙袂俨分行。
酡颜一为东君笑，媚白妖红不敢芳。

白沙兮青莎，徐予车兮坡陀。
黮屯云兮阁雨，沸后海兮起波。
纷稚绿与小红，媚丰润兮靓嘉。
声禽鸟之啾唶，偕人语兮相和。
惊鸡蜚而跳犊兮，俨倦憩之人家。
玩岁华之俛仰兮，复躞蹑而此过。
彼何人兮骈首，争指似兮笑哗。
铿有声兮长谣，疑其赓𫇭于之歌。

眷言太玉峰，本是仙佛宅。
端视俨若屏，侧睨展如翼。
洞府何渺茫，传闻见图画。
疆理虽东瓯，题品经谢客。
至今味篇咏，当时想游历。
顾我本萍泛，买邻寓栖息。
江山自呈露，卉木因种植。
凿岩得泉香，拓户见山色。
佳客入庭户，英气来几席。
幽葩芬石根，好鸟弦坐侧。
拄笏山之西，拏舟江以北。
明月浮可捉，疏星挂堪摘。
拂晨天宇浄，出海阳乌赤。
修岚烁紫翠，远目眩朱碧。
崚嶒双塔影，突兀古殿脊。
媚川溟渤宽，绝境天地窄。
前贤未尝亡，胜趣何有极。
兹时届清和，同社共推激。
肯为终日留，喜免重城隔。
长歌响林坰，妙语出金石。
尔汝合忘形，拘挛非远识。
莫嗔惊著汝，试问今何夕。
曹刘墙可短，丘崖肩可拍。
却笑山阴会，翻悲昔人迹。
喻指孰非是，计马谁失得。
明当新诗来，勿惮难韵迫。
趣归不匆忙，余兴犹襞积。
感君吐琼瑰，为我写胸臆。

短思如枯枿，不忘雨露滋。
一朝得甘霔，牙蘗纷差差。
向来圯上编，敢孤老人期。
至今巾箧中，常觉律吕随。
风骨自难蜕，寸心恐终违。
苦语迫应酬，如醉多倾欹。
拟求风斤斲，庶使胶柱移。
遗以五色篇，服之欲生翚。
东隅纵已失，南车足占迷。
堂堂豸冠老，伟论堪扶危。
不妨似妩媚，正尔烦逶迤。
余事出长技，传玩争矜持。
高吟有催和，好雨诚知时。
疲驽惧难驾，渴骥思脱羁。
行当遂远放，雁伴聊同栖。

立秋三日天气殊，凉风渺渺舒郁纡。
少日第拄西山笏，暇时惟泛会昌湖。
投老身登华盖顶，度堂面直莲峰𬬻。
长江回抱若裹玉，明月荡漾如怀珠。
楠溪大源小源出，樟浦早潮晚潮俱。
凌空笔架呈挂彩，出海金轮看浴乌。
中川蚌胎非妩媚，港口螺浮疑虚无。
何以得此江山伟，若有相者神明扶。
了知无一可云补，其敢有二当何诛。
故人相逢笑颠错，生涯不解先膏腴。
且同野叟共尔汝，免以前衔相唤呼。
看山未觉迷老眼，报国终愧全微躯。
斫竹特为三益径，把钓倦作扁舟图。
乃知绝境真妙绝，强名孤屿何尝孤。
凭栏聊欲须款款，飞帆正尔来于于。
明朝此兴定不浅，但恐劳苦肩舆夫。

朔风动地天欲雪，涧底孤松定皴裂。
忆梅已觉肠九回，赋诗敢爱肱三折。
帘疏香细度云前，想见娟娟媚晚烟。
主人吟哦伴幽独，醉墨不惜花袍溅。
人与寒枝共修洁，未遣调羹笛休咽。
贩马江头得句回，踏破蟾光敲镫铁。

海棠宁莫种，种须千万株。
濯锦江头锦漫谷，斧斤不赦如薪枯。
乍逢樵人莫逢杨氏女，遗恨年年泣朝露。
杨氏自媚昭阳宫，海棠自映扶桑树。
山城幽独逢坡翁，一洗千载尘埃蒙。
张园锦障人所惜，醉里看花尽英特。
酒满衣襟花满裳，只许茶铛近笔床。
顾影鬅鬙醒还卧，乌巾正堪漉白堕。
只恐明朝雨霏霏，花雨征帆各自飞。
休论长篇与短韵，且与春风写音问。
此人此句皆可图，底须紫凤并天吴。

一笑筠斋同集客，眼看荷花笑中坼。
未说赏花先赏叶，破晓清香晨竟夕。
了知出水非雕饰，乍觉临流似涂泽。
多情落日助酣红，争媚清漪动寒碧。
其间得意谁最多，几个文禽不容只。
锦鳞似梭跃流黄，雨盖如镕倾大白。
同社持觞聊破戒，行令传花非俚画。
昆明撑舟真锦渡，太华如船俨仙籍。
明朝定尔传新篇，今日褎然有诗伯。
诗来忽起西湖思，我辈已觉蓬莱隔。
忆曾画船作夜游，亲听菱歌和露摘。
南高北高祇在眼，长桥短桥频泛宅。
挂冠神武吾盍归，奏篇未央君盍适。
便应献策取貂蝉，焉用孤吟和蝼蝈。
功成五湖有成例，全赐西湖底分擘。
回视筠斋乃坳堂，岂须更许渔争席。
红莲绿水姑相娱，明月夜光成浪获。
当暑清风诵三过，真是双清泯心迹。

静处聊将物理推，鸟啼花发苦因谁。
留连春事惟红药，管当行人是子规。
莫道柳绵无住相，也为萍絮媚清漪。
如何饱食闲终日，不课离骚不赋诗。

一秋天气属吟家，九日风光爱物华。
对妇举杯胜俗客，逢辰得酒值黄花。
大难富有成糜季，小异谁知落帽嘉。
独坐媚川空怅望，半蟾分挂夕阳斜。

千峰屏绕浪环铺，莫把金焦作对呼。
绝境谁窥全体现，小亭人号媚川图。
市声非远尘难到，塔影虽双屿只孤。
大似橘洲浮不去，岳根元插赤沙湖。

底须屏障写天吴，绝境横前与画俱。
两塔屹波流不去，千帆破浪远如无。
空明水月光争媚，开阖云山妙莫摹。
扁榜首蒙摩诘句，小亭从此有诗图。

醉里忘形客，山中化石仙。
翻同醒酒伴，作对媚平泉。

拟倩谁家女，相呼去采莲。
丁宁款乃曲，随意媚晴川。

众卉从争媚，花开始是春。
一年春富贵，造物太于人。

黄菊娟娟媚晚秋，等闲野店亦藏幽。
国香何恨成沦落，秋月春风不解愁。

梅黄收宿雨，山绿呈层巅。
高轩荫修竹，朱槛俯流泉。
雅致轶天外，俗物无眼前。
笑人声利场，蛾眉竞争妍。
半生政坐拙，州县空回旋。
自视甘寂寞，何心慕华鲜。
南坡吾菟裘，杖履有厚缘。
暇日领佳客，颇办沽酒钱。
愧无丝与竹，后堂欠彭宣。
何以侑谈笑，赖有兹山川。
送鸿烦远目，落雁惊虚弦。
门径回俗驾，山泽非臞仙。
剧谈交玉麈，醉吟飞彩笺。
榴花媚红皱，李实荐翠圆。
相忘恣谐谑，小谨略跽拳。
兹游无可纪，须君赋长篇。

庭空吏散无公事，一枕清风供午睡。
列仙之陬渺何许，化蝶翩翩可坐致。
梦中意行不识路，神前那有车乘坠。
立壁延缘萝蔓绿，滑径行视莓苔翠。
南游忽到九疑峰，竹痕斑斑湘娥泪。
箫韶声断苍梧云，石上虚余千古意。
回镳斜经少昊墟，阆风县圃穷幽邃。
昆仑铜柱高隠天，河流九曲东南被。
高掌远跖得我惊，二华巨灵留赑屃。
三丘却转问勾芒，首冠连鳌谁所置。
蓬莱浪自弱水隔，俛仰之间兴已寄。
传闻有枣大如瓜，一笑安期方指示。
恶风骤起吹船回，未悟此身在平地。
冬冬衙鼓忽惊觉，起来恰见群儿戏。
叠石亭前作假山，列嶂层峰生诡异。
有如中怒互拏攫，或似画眉相妩媚。
神獒狮子岂其朋，伏虎卧驼非若类。
珠屏九折地不惜，西柱一峰天所弃。
眼中乍见已堪赏，梦里曾游俱可志。
连筒灌水瀑泉飞，薄岸临坻盘石岿。
瓦盘拳石养菖蒲，小有仇池今见二。
乃知仙境只人间，跬步不移千里至。
向来封国在槐枝，我今此梦真相似。
要知万事孰非梦，何物世间能久嗜。
有人夜半欲移舟，读我此诗宁不愧。

纷纷时世妆，争欲媚韶光。
正值三春暮，能教一国狂。
妖娆欺酒圣，豪丽僣花王。
不料东风恶，飘零亦太忙。

岂弟循良守，功成意益谦。
寻求七字律，想见一生廉。
活火烹茶蕊，消愁媚酒帘。
南楼月华好，吹笛指须纤。

一雨丰年兆可探，全胜雪瑞白成三。
偏怜令尹关心切，喜对农夫洗汗惭。
秔稻秀畦欣绿润，芙蓉依水媚红酣。
词源顿遣如泉涌，酒量悬知似海涵。

吴侯所筑居，密近玉真麓。
翳葳秘幽奇，千载空乔木。
一朝敞虚境，划见神仙躅。
拄杖步危磴，远寄千里目。
鹤凭子晋笙，凫举王乔足。
信是隠君子，名入丹青录。
冥搜得佳句，隠然可骚仆。
早闻云锦溪，鸣榔到岩谷。
寄我辋川图，居然媚幽独。
何当櫂轻舠，飞鸟送遐瞩。

昆岭烟敛后，虞浦风定时。
一舸飞两𫇛，百媚生涟漪。
霜清寒中人，天宇云陆离。
朝曦忽漏光，野光明荒陂。
潜鱼时一跃，宿鸟意迟迟。
却望西津桥，千尺天投霓。
豪家贵公子，香衾拥屏帏。
安知苍莽中，有境如此奇。
我以饥驱出，气轩复开眉。
褚侯真懿亲，幞被相追随。
长啸开船篷，襟袖风披披。
平生崔嵬胸，轩昂对天池。
有景无句道，径须酒浇之。

桃花如美人，静有娇春态。
醉眼奈愁何，多情破新睡。
装成开笑靥，天袅腰支细。
不语傍斜阳，鹄立尘寰外。
烟远锁眉颦，东风羞娬媚。
倏然叹零落，灼灼无穷意。
会访武陵源，一饮流霞味。

春阴苦亡赖，巧解穷雕锼。
入我方寸间，酿成一百万斛伤春愁。
我欲挹此愁，寸田无地安愁刍。
沃以一石五斗杜康酒，醉心还与愁为谋。
愁肠九转疾车毂，扰扰万绪何绸缪。
愁思傥可织，争奈百结不可䌷。
我与愁作恶，走上千尺高高楼。
千尺溯云汉，只见四极愁云浮。
都不见铜盘之日，缺月之钩。
此心莫与明，愁来压人头。
逃形入冥室，关闭一已牢。
周遮四壁间，罗幕密以绸。
愁来无际畔，还能为我添幽忧。
我有龙文三尺之长剑，真刚不作绕指柔。
匣以明月通天虹玉烛银之宝室，可以陆剸犀象水断潜伏之蛟虬。
云昔黄帝轩辕氏，用斩铜头铁额横行天下之蚩尤。
拟将此剑斩愁断，昏迷不见愁之喉。
若士为我言，子识愁意不。
愁至不亡以，愁生有来由。
闲愁不足计，空言学庄周。
日中之景君莫避，处阴息景景不留。
疾行嫌足音，不如莫行休。
因知万虑为萦愁之𫄴，忘怀为遣累之舟。
归来衲被盖头坐，从他鼻息鸣齁齁。
取友造物先，汗漫相与游。
朝跻叫阊阖，夕驾栖丹丘。
天公向我笑，金母为我讴。
酌我以琼浆玉液朝阳沆瀣之浓齐，俾我眉寿长千秋。
却欲强挽愁作伴，愁忽去我无处踪迹寻行辀。
惟有春华鬭春媚，一一蒨绚开明眸。
又有平芜绿野十百千万头钝闷耕田牛，踏破南山特石头。

鱼生蒲藻中，河水以为依。
倾河竭其波，鱼藻当何归。
妾作君家妇，君时尚卑微。
勤身纴丝纩，夜午不下机。
悯君书幌劳，宁教食无薇。
缉缉儿与女，号寒复啼饥。
怜之小颜色，饤饾挛斑衣。
君登名利场，妾喜神欲飞。
今君位通侯，蚩头建黄扉。
忍令家人子，举动生光辉。
妾昔颜如花，因君损芳菲。
君去春无迹，潸然泪红玑。
自怜承事君，为他箸头肥。
妾命薄如纸，虚床但歔欷。
忆昔在家日，憨痴弄庭闱。
爷娘念娇子，深心爱其颀。
人间愁未知，结发为君妃。
姑嫜时在堂，色养亲无违。
殷勤百憔悴，可道才依稀。
谁言当见君，崇高位巍巍。
君官知渐穹，人事觉已非。
非关君二三，妾貌凋寒威。
恨无长门赋，可以使君矶。
更长不再眠，入户多蛜蝛。
妾有青绮琴，愁来为君挥。
琴诗无别意，黄绿忧裳衣。
昔作掌上珠，今逐驾下騑。
珠藏不复媚，车行在观旗。
幸君且留连，知音世诚希。
岁寒须见梅，何花耐凗溰。

时乎时乎，去去如车毂之运行。
瞥然过目无留停，追随无及不我待。
东篱菊花无耗，迤逦真到阳冬始敷荣。
落落离离{石非}礧，蔓衍布丘坂。
碧为之叶紫其茎，争妍骋媚芬芳吐。
如金如玉之繁英，含霜万颗好颜色。
节虽可尚时难并，惟重阳日月二九之嘉会。
此时抱一符乾贞，年年闾里交相庆。
宾朋相将相唤，携手登高陵。
采茱插鬓款终日，揉挪碎蕊满盏浮醁醽。
乃今候迟闰冬孟，其如金乌自飞{需免}走{更}。
黄华从此后期拆，枉教陶令舒手望穿两眼睛。
殊不见甲茁与芽萌，花诚细事足多惜，时良不遇令我伤衷情。
圣王作应五百岁，文昌殁既三千龄。
中间贤君苦无辅，唐宗世民周宗荣。
孔丘无位皆汲汲，到头毕竟嗟无成。
应如此花时来不吐颖，过期无用还丛生。
丛生失时又无用，蹉跎毕世空冥冥。
于嗟后圣不时作，使人雨泪雰零零。
不如及花开，香醪但时倾。
莫教花瘁后，有辜负花名。

东风吹尘暗城郭，一见吴山增眼明。
文人笔力转嵩华，坐抚吴山毫发轻。
向来妩媚玉局老，对公谈罢犹纵横。
参差万象罗双目，奔走文场供约束。
东家粱肉西丝竹，却与青山作僮仆。

濯濯双引干，盘盘同结根。
人知灵草木，天与好儿孙。
妩媚花窥眼，婆娑秀此轩。
门中福未艾，遶树更兰孙。

积潦卷洪落，秋容媚郊坰。
登高望长陌，念君将有行。
君生盛德后，家世多簪缨。
尚书望最重，当代推名卿。
几年卧东山，属望劳苍生。
天亦阴相之，芝兰满阶庭。
君子尤可人，少日负俊声。
曼倩聊玩世，子真岂求名。
一官姑自慰，三岁俄终更。
我从韩溪来，挽袂仍班荆。
殷勤故旧意，丁宁离别情。
圣门虽高远，心地当恢宏。
笃敬己可克，致知义方精。
造次勤钻仰，从容自规绳。
他时立朝右，风节弥坚贞。
江湖秋多风，归途眼增明。
引首看高举，毋辞事遐征。

黄尘车马去如流，名利劳人死不休。
心远地偏何处是，小斋丛竹媚深幽。

一柱巍然秀不顽，近邻彭泽达沙湾。
吴花带雨参差媚，楚柳迎风次第班。
屈子行吟伤放废，渊明归赋爱投闲。
劳身未赴安恬计，且向名山几度攀。

芜城逢上巳，散步答年光。
北郭垂杨媚，西郊碧草芳。
人皆趋靡丽，我独恋春阳。
更爱双飞燕，翩翩语画梁。

邗堤芳草软如绵，夭桃媚柳何娟娟。
朱栏绣阁依山巅，万仞巍巍直接天。
坐卧其中似画船，开帘俯视小百川。
牙樯锦缆泊江边，红颜放棹来翩跹。
歌音缭绕落花前，倾耳听之清且圆。
仓庚飞翮羽毛鲜，娇啼婉转极清妍。
高风盛德颂前贤，徘徊胜事堪流连。
君不见吴歌楚舞变桑田，雄图霸业沉深渊，黄鹂𪾢睆迷村烟。

凌晨登郁孤，南走韶阳道。
封疆有申画，山川本怀抱。
公行度塞岭，残雪故未扫。
高情无南北，反谓兹山小。
顷来我尝游，亦觉山媚好。
前贤困远谪，我辈得幽讨。
两崖瞻欲眩，数树攀且绕。
想公哦新诗，千骑转林杪。
衙冠候颜色，约束军声悄。
韶阳古名郡，四十专城早。
重华已千岁，苍石在云表。
鱼龙舞幽壑，遗韵盖可考。
以兹供抚玩，或可荐寿考。
公余亦时饮，未用绝芳醥。
行行布恩惠，正直神所保。

素餐深觉愧涟漪，后稷勾龙实吏师。
平土至今犹有赖，配天在昔盖多仪。
操豚底用勤巫祝，饷黍行看媚妇儿。
海内和平颂声作，登歌还有载芟诗。

知君得法自南昌，作舍何须问道旁。
二老未尝轻许可，两诗固已为平章。
胸横云岫无穷意，语带梅坡不尽香。
政乏绮纨相妩媚，不妨风气似诸王。

道人爱山出天姿，自谓计黠人嫌痴。
独游名山看不足，每得胜处行为迟。
谁人能知物外赏，世上自有灵中奇。
一行作吏困汩没，便与好境相参差。
脱兔投林今适愿，穷猿得木吾何之。
芒鞋竹杖恣如往，烟蓑雨笠长相随。
青山愈好足力尽，此意未止驽骀疲。
路逢行人说大尹，正见谕蜀扬舲旗。
好贤招邀每虚席，问俗疾苦时褰帷。
才华落落清庙器，诗笔粲粲珊瑚枝。
胸吞楚泽八九尽，气压巫峡群山低。
大峰联娟争媚妩，苍壁徙倚供游嬉。
巴东巴峡古所重，作云作雨今胡为。
有情飞鸢送迎客，无数棹歌来去时。
昔日画图曾见者，何意忽此今逢兹。
迩来丰碑在人口，已与流水争东驰。
政用中和得大体，智出毫末非全施。
不与英声流上国，已有诗卷传江湄。
狼烽长闲士鼓腹，耕陇不见愁生眉。
都门髣髴记分袂，蜀道修阻常支颐。
持谒见公敢论旧，抚髀顾我清无缁。
樽俎频开闲共话，歌讴聊与民同嘻。
忽然晨旦往东壁，但见山月来峨嵋。
行吟何独壮三峡，在处山林来乞诗。

吾家紫微翁，独守固穷节。
金銮罢直归，朝饭尚薇蕨。
峩峩李杜坛，总角便高蹑。
暮年自誓斋，铭几深刻责。
名章与俊语，扫去秋一叶。
冷淡静工夫，槁干迂事业。
有来媚学子，随叩无不竭。
辞受去就间，告戒意尤切。
典刑自耆老，护持何敢阙。
嗟予生苦晚，名在诸孙列。
拊头虽逮事，提耳未亲接。
徐侯南州秀，少也尝鼓箧。
示我百篇诗，照坐光玉雪。
因之理前话，讲绎霏谈屑。
两都弟子员，家法严城堞。
取善则未周，守旧犹有说。
同门风雨散，孤学丝桐绝。
怀哉五马桥，寒迳寻遗屧。

诗亡自昔周之东，末乃赖有三闾翁。
三闾避谗思去国，当时无人歌雨蒙。
忠怀义槩不见省，独以文字涂幽穷。
高情寓物发叹咏，忧深思远言非空。
富如渤澥产百怪，浩若九万扶摇风。
后来文士相继出，思援弓缴随冥鸿。
二都以降更七代，浸堕侈靡淫哇中。
新奇妩媚乏典则，往往体制多称宫。
汗牛充栋号繁博，简策冗长何其丰。
至音寂寥风雅坠，天球何处求玲珑。
辽辽旷世一杜叟，粹出于正排夷戎。
丁年天宝适倥偬，崎岖奔走方匆匆。
有我未始不忧国，岂若儿辈随朱红。
瞻前无邻后无配，膏馥残賸何丰融。
少陵以来栖碧老，笔锋闪闪矛新砻。
九原已矣不可作，知有妙语齐烝嵩。
生平寤寐祈一见，如垢未沐头方蓬。
君无恐我误雌霓，研核讽诵犹能工。

雨余迟日放晴天，春入园林点化仙。
为约奚囊行秀野，更看花岛媚清川。
杖头买醉多逾百，笑里挥金知几千。
一段清狂谁会得，谩将高兴付诗传。

何物包藏欲媚谁，千金难售惜光仪。
空凝巧倩如羞靥，晴吐浓薰已透肌。
一夕举烽徒自苦，三年射雉若为奇。
无情草木欣欣意，却恼多情为赋诗。

驰名衮衮甚长川，君独乘风万里船。
得意正看期汗漫，趋时宁肯媚连娟。
升沈百辟方公道，扶植斯文要众贤。
元献景文今棣萼，还须柱石汉中天。

自怜疏拙百奚宜，不省胡颜可媚时。
驰骛功名非我事，欢娱菽水祇心知。
风姿故陋难施粉，面目堪憎正类倛。
惟有灵台亦裴度，到君明眼不能欺。

乍雨还晴近禁烟，踏青人憩楚江边。
花枝处处争妍媚，妆点春光二月天。

自有天香轧魏姚，何须裂麝与涂椒。
蜡梅卑俗红梅媚，漫与增添本草条。

梅君消得为高吟，素艳曾无媚世心。
粲粲墙隈自潇洒，江南到处有知音。

望美人兮天一隅，薜萝为衣颠倒披。
水竹隔我不可趋，今我搔首三岁余。
汉庭年少六七奇，须眉皓白来何为。
我欲避寝问之道，安得玉貌生枯肌。
长翁傲睨欲奋飞，沧江钓雪蓑笠欹。
少翁顿挫枿牙角，笑齿一粲知音希。
樵家斧斤磨以须，过者万人人背驰。
梅乎梅乎我非痴，持汝二老将安归。
古来弱植刚不如，孰有妩媚为人嗤。
君不见孤竹之管求孙枝，汝盍早定归山期。

万物各美恶，一室有面背。
去来故无恒，欣厌惟所会。
有能悟兹理，何必著幽邃。
后圃并山麓，修竹积空翠。
斧寻自何年，樊养特过计。
陈根独遭时，沃壤亦借势。
居然成独清，可以掩众媚。
亭院起中{不/几}，湖潦粲前际。
于时吾岂敢，谓此天作对。
新诗忽盛谈，俗状良内愧。
子方及归期，客复搅离思。
尚当封殖之，去日如始至。

湖山妩媚绿阴稠，谁向芸芸得趣幽。
半破榴花方恨晚，新来燕子未知秋。
去为吏隠虽吾愿，归得家山政自愁。
赖有雨声宽百感，忽如孤凤见群啁。

轩窗一日粲三英，尽室无尘眼倍明。
闽粤固尝矜绝美，风骚犹未及知名。
羞将姿媚随花谱，爱伴孤高上月评。
独恨遇寒成弱植，色香殊不让梅兄。

平生好看竹，每见觉相与。
小大或疏密，一一皆媚妩。
恨无地可种，所至造竹所。
近方辟门径，得地寻丈许。
乞邻栽百个，参差正当户。
天公有老眼，惠以三日雨。
山行不厌泥，但喜竹无苦。
归来报平安，翠叶多楚楚。
不妨来子猷，奚必希蒋诩。
何当遶扶疏，岁寒与君侣。

一虎弭耳行，一虎立而顾。
猛鸷乃天资，亦尔相媚妩。
媚妩尚眈眈，况复逢其怒。
吾闻宣城包，今古称独步。
投老笔愈精，利牙爪可怖。
方其欲画时，闭户张绢素。
磨墨备丹彩，饮酒至斗许。
解衣恣盘礴，手足平地踞。
顾眄或腾拏，窥之真是虎。
捉笔一挥成，神全威不露。
此其真是欤，为我振蓬户。
藜藿将不采，何止詟狐兔。

一虎弭耳行，一虎立而顾。
猛鸷乃天资，亦尔相媚妩。
媚妩尚眈眈，况复逢其怒。
吾闻宣城包，今古称独步。
投老笔愈精，利牙爪可怖。
方其欲画时，闭户张绢素。
磨墨备丹彩，饮酒至斗许。
解衣恣盘礴，手足平地踞。
顾眄或腾拏，窥之真是虎。
捉笔一挥成，神全威不露。
此其真是欤，为我振蓬户。
藜藿将不采，何止詟狐兔。

顷年曾记游花谿，宗枢潭府谿之湄。
徘徊其上叹秀爽，宜有英才瑞明时。
岩岩林公天与奇，劲气不为金石移。
少以六义鸣上庠，游宦所至英声驰。
澜翻荐口彻旒冕，通籍直上黄金闺。
出宰长城如卓鲁，至今遗爱人歌之。
入朝一冠御史豸，台纲振厉先光辉。
光宗圣度如天大，俾承旧制形宸奎。
言所当言公不屈，上喜抗直深倚毗。
历居三院上横榻，首尾独击及四期。
擢居小天不肯住，远指章贡把一麾。
政成召节不旋踵，神与清涨促公归。
代言批敕节弥励，藜藿不采非公谁。
竟以松班分制阃，海邦虽陋不鄙夷。
抚摩赤子厪一稔，功利及物难周知。
公方在台我立螭，台省相望心事齐。
皇上初政公赐环，我居青琐公紫薇。
时平论事同努力，寄名雷霆如恐迟。
我求外补径投闲，公亦出关喜相随。
受廛亲见贤郡侯，攀辕卧辙同旄倪。
公时自谓二宜去，吏民犹诵三不欺。
棠阴蔽芾勿翦伐，万人来往城南堤。
书来不复说余事，颇言别墅躬鉏犁。
频年日涉愈成趣，去家三里共游嬉。
首崇御札极尊合，又以副墨登之碑。
非欲自诧稽古力，铺张圣德彰仁慈。
犹记殿上争挽衣，咫尺龙颜犯天威。
坐以汉法当粉齑，廷臣就列仍绅緌。
箧藏常裾不容毁，如以折槛存轩墀。
公严十袭我书榜，老臣追往空涕洟。
吾闻一潭浩深绿，上有怪石形如龟。
是为古丽最佳处，地藏天作公发挥。
大谿横贯地坦平，演迤明秀山四围。
十峰历历可名数，余如芙蓉耸天涯。
独此一山亘里许，中立壁峻难攀跻。
堂名娱老正东南，比汉二疏公庶几。
海棠炫昼遶栏槛，细数嫣红遍繁枝。
杂花满地秀而野，何殊迂叟居洛师。
千岁灵龟巢莲叶，祝公耆寿登庞眉。
桃花源杳号霞隠，木奴霜后黄金垂。
深可藏书旷可射，初篁细香临月池。
狎鸥渚边鸥为下，观鱼梁上鱼不疑。
悬崖石横笋斜出，拒霜为城媚清漪。
公既垂车弃轩冕，鸿飞冥冥不受羁。
超然但欲适吾意，抱瓮直欲心忘机。
我虽未到景略序，尽录无心图画为。
花朝月夕景何限，想见晴好雨亦宜。
落霞孤鹜映西日，多少空翠仍烟霏。
此虽见之咏不足，强欲著语是耶非。
两守宝婺行或止，无由往叩山中扉。
旧闻赵公访欧阳，千里命驾如吕稽。
清风明月两闲人，万口犹传乐府诗。
我虽挂冠病双足，颂系一榻当炎曦。
荷公虽若鱼相忘，尺书时来自缄题。
屡索鄙书懒未暇，又恐境胜难为词。
兹来督我语益峻，远寄蜀绢栏乌丝。
为吾赠诗仍就写，欲待相好无时衰。
想像试作高堂赋，身知难往心欲飞。
才固不多老更尽，况此病瘁神亦疲。
不如及今为公作，语成不工不敢辞。
两家子弟向后日，庶几二老同襟期。

刺史诸侯贵，春城海水边。
层城临媚景，水合数百源。
山色佳有余，云门吼瀑泉。
游山忆谢公，频游任履穿。
三寸如黄金，朱橘不论钱。
潇洒到江心，石濑月娟娟。
翠华拥吴岳，谁扶黄屋尊。
御榻在嵽嵲，佳气拂周旋。
多除南省郎，一麾出守还。
城中贤府主，今之黄颍川。
笔落惊风雨，谈论淮湖奔。
群书一万卷，分明在眼前。
老气横九州，黄鹄摩苍天。
历职汉庭久，磊落映时贤。
否臧太常议，正直朱丝弦。
东下姑苏台，戮力效鹰鹯。
谒帝似冯唐，明公独妙年。
列宿顿辉光，馨香粉署妍。
卿月升金掌，等级敢比肩。
巢许山林志，虚心味道玄。
此邦承平日，接近与名藩。
时节立复度，水旱其数然。
百谷漏波涛，狂风大放颠。
江流气不平，地轴为之翻。
人烟眇萧瑟，茅茨寄短椽。
凋瘵满膏肓，诛求何多门。
至尊方旰食，鸿雁美周宣。
平生方寸心，穷年忧黎元。
恐辜明主恩，筋力不辞烦。
晨趋阊阖内，应对如转环。
制可题未干，御札早流传。
斯人亦何幸，已闻动行轩。
滞务兹一扫，烦苛法令蠲。
抚养甚分明，连樯并米船。
蜂虿不敢毒，歌笑轻波澜。
骄阳化为霖，江鸣夜雨悬。
公镇逾岁月，人安若泰山。
且如今年冬，祁寒为之暄。
萧萧理体静，迥出诸侯先。
何时降玺书，谁能叫帝阍。
丝纶实具新，载渥照乾坤。
借问今何官，蓬莱汉阁连。
鸳鹭回金阙，会是正陶甄。
煊赫旧家声，风流今尚存。
严家聚德星，文雅见天伦。
曾参与游夏，寔为亲弟昆。
潘舆送喜频，堂后自生萱。
国与大名新，中堂有神仙。
令子各清标，芝兰叠玙璠。
今朝乌鹊喜，仙鹤下人间。
甘作老人星，晨霞朝可餐。
但求椿寿永，何曾藉偓佺。
献寿更称觞，肃肃秩初筵。
烂漫倒芳樽，华烛蟠长烟。
清朝燕贺人，佳句染华笺。
吾非文人特，不敢废诗篇。
顾惟鲁钝姿，喧争懒着鞭。
出游翰墨场，常受众目怜。
尚为诸侯客，坐客寒无毡。
未见有知音，非理谁与论。
始知贤主人，见我颜色温。
包蒙忻有击，豁达露心肝。
窃效贡公喜，兼尽宾主欢。
吹嘘人所羡，推毂期孤鶱。

穷冬万木脱，风叶无停计。
老树露槎牙，四旁谁拥蔽。
泛视林莽间，一一献憔悴。
昨夜新阳复，根荄抱生意。
天将九转丹，一粒回元气。
三阳即为泰，原野争明媚。
老树亦逢春，绿阴看垂地。

瓦注非真巧，昌{蜀欠}非众嗜。
我诗本不工，好之弗肯置。
胡能致温饱，颇复作灾祟。
无盐不自知，刻画要妍媚。
先生六艺学，已得圣贤秘。
三绝笑郑虔，诗律乃游戏。
伊予亦何幸，兹获巾屦侍。
岂惟怯大巫，正自惭小技。
却嗟贾长江，哦诗尹不避。
文公倘见容，愿教推敲字。

煌煌佳菊花，开遍溪傍道。
后时难独立，得伴秋光老。
孤芳迫霜露，采采及未槁。
浮我白玉醪，色香相媚好。
悠然尽数酌，人弃我所宝。
一榻醉曲肱，何必游人表。

萧萧园中竹，不复数萱草。
苍苍池上松，岂更问蘋藻。
二物吾所爱，难为俗人道。
竹如吾之节，松似吾之老。
烟雨风月中，形声俱媚好。

春泥少曾干，天漏几不补。
冥观赤乌飞，喜见长虹吐。
修竹来清风，孤光相媚妩。
心神濯冰壶，何必须起舞。
更欲寻断桥，前溪有饥虎。

千骑出重闉，严祠浄宇邻。
映林沽酒斾，迎马献花人。
艳日披江雾，香飚起路尘。
韶华特明媚，不似远方春。

江淮经岁旱，春暮忽然雨。
乱点逾广津，散洒入原土。
万物气稍苏，厉妖莫能聚。
群山洗故尘，紫翠坐可数。
昏如笼纤纱，媚若隠绀缕。
碧瓦南崦中，重叠出迥睹。
扁舟凌空飞，白鸟入烟舞。
遥林动新滋，颜色若可取。
碧草弄微芳，低昂欲来语。
繁声过沙头，上下讴哑橹。
浓澹新画成，快惬久病愈。
念此时多虞，岂得岁少阻。
焦心闵疲农，虚口待香稌。
县吏事凶贪，气若解缚虎。
惟于纵诛敛，乃能奋怒武。
青天虽云明，疑不照艰苦。
此时忽霶霈，知有神物主。
不然诸苍生，性命委草莽。
本蹷邦岂宁，皮去毛安附。
歌此告巨公，行当视前古。

绿帷深护黄金粟，妩媚似嫌红粉妆。
年来不作广寒梦，喜对孤标时踞床。

宋绍天命，列圣重光。
丕绪舄奕，施于无疆。
少海日升，庆元五祀。
渊默面南，格于天地。
于穆清庙，玉芝呈瑞。
蔓蔓其华，丽于丹楹。
匪根斯殖，匪葩斯荣。
和气融液，不春而生。
其瑞维何，祖宗咸喜。
神孙致孝，孺慕无已。
有开必先，产祥隤祉。
其孝维何，神明可通。
问安寝门，四辅翼从。
洗爵为寿，雍雍在宫。
莫大之庆，朝野攸同。
赉尔高年，曰予锡类。
颁爵辅臣，曰汝予助。
三宫岂乐，万姓歌舞。
维我高庙，中兴集勋。
神器所传，艺祖之孙。
重华之断，寿康之仁。
凝神冲漠，不俟倦勤。
群黎属望，天启元子。
四圣揖逊，千古颛美。
主鬯匪易，秉心肃庄。
以奉重闱，媚于慈皇。
崇德尚贤，心膂股肱。
尽摈浮伪，慈皇是承。
酬酢万微，未明当依。
不蔽不疑，慈皇是以。
民附于仁，天鉴厥诚。
对越在上，祖宗之灵。
贶以瑞物，胙其德馨。
昔在绍兴，芝尝再茁。
仁皇英皇，二祖之室。
曾孙笃之，克肖其德。
受是珍符，宠绥四国。
曷以祝之，万寿无极。
又曷申之，子孙千亿。
有德有瑞，隠显合符。
自今以始，史将娄书。
皇德日新，勿替厥初。

春阳竞妩媚，百卉颜色好。
凉秋风露来，往往竞枯槁。
一朝受霜雪，脱落遽如扫。
特立金石姿，青青未尝老。
下视软美辈，摧折不自保。
古人几失言，疾风知劲草。

羽客家何在，翠微有仙躅。
谁谓绛阙远，功行要纯熟。
小筑开壶天，燕坐媚幽独。
室中阅丹经，檐外养修竹。
竹清不受尘，人清不受俗。
意甚珍惜之，命名以苍玉。
此玉可种不可餐，檀栾秀色青于蓝。
琅玕碧树未足贵，直节虚心同岁寒。
风前历历戛球磬，雪里珊珊鸣珮环。
他年化作苍龙去，紫霄直上追鸾骖。

瑶姬不触麒麟红，金壶潋滟琥珀浓。
狐裘公子喜夜永，杯行暖玉烦春葱。
檐头雪花大如掌，洞房但觉春融融。
岂知有客方贪睡，漏尽更阑不能寐。
花红玉白不相随，赖有楮生为伴侣。
生家住处近麻姑，亦能幻出冰肌肤。
绝嫌墨客蝇头污，懒入官黄藏蠹鱼。
宁随人意任舒卷，虽则软美非脂韦。
风姨霜女皆退舍，稍觉和气生氍毹。
梅花破雪催寒去，春回人向花前醉。
女郎雾縠试轻衫，至此失时因坐废。
绿槐影底夏日长，人间只要一味凉。
青奴元自不妩媚，居然负恃能专房。
秋风一夜来消息，又却见渠先弃掷。
冬来复挽楮生归，属付苍头轻拂拭。
用则铺张舍则藏，喜愠未尝形玉色。
世事乘除无不然，安用动心三叹息。

竹奴夏日凉，脚婆冬夜燠。
二物不同时，皆堪伴幽独。
自吾失伉俪，一纪谁与宿。
年高气血衰，日短天地肃。
鱼眼夜不瞑，鸡肤冻生粟。
伏枕屡展转，挟纩但拳曲。
脚婆当此时，贵重如金玉。
爨釜蟹眼生，汲之满皤腹。
暖气所熏蒸，羸躯任伸缩。
粉黛工取怜，自可荐衾褥。
岂不辟沍寒，而能动情欲。
不如此瓠壶，但可暖吾足。
貌丑不妩媚，坐稳无颠覆。
妄想何从生，黎明睡犹熟。

黄沙漫空天一色，漠北阴山断行迹。
明妃辞汉适单于，委骨胡沙无来日。
心事欲向琵琶传，天荒地老何人识。
胡雁经年去会还，汉月几夜圆复缺。
雁飞那解寄音尘，月明不管人愁绝。
冢上千年不改青，怨入边风与羌笛。
谁为君王设此谋，纵杀画工果何益。
至今犹使昭君村，有女炙面殊不惜。
汉已无策唐效之，公主沦弃豺狼域。
何不设备御狂胡，人言仲舒计已疏。
不以女色媚穹庐，圣宋之德千古无。

周原膴膴侔歌颂，我访春郊届羲仲。
市桥曲屈古招提，媚日暄风傍鞯鞚。
布宣德意父老喜，醉饱盘餐儿女共。
眼看秀色垄头多，风落轻花枝穗重。
东皇生意满阡陌，不待池塘春草梦。
道傍瑞麦献者谁，秀出双枝骇群众。
春风和气下披拂，产出祯祥呈妙用。
我思昔岁旱为虐，几度笺天香火供。
悬知政拙漫心劳，自惭弗称甘泉从。
今年春到一犁雨，是处膏腴饱耕种。
举趾于耜竞东作，剥枣烹葵弭田讼。
三农傥遂富庶乐，四体如忘疴痒痛。
只今贻此来牟喜，大手铺张烦屈宋。
崆峒有咏拾遗语，茂陵作颂相如讽。
诗成岂待击钵催，句恶自惭操管弄。
与君拍手颂丰年，姑置别离倾酒瓮。

永和九年暮春日，兰亭修禊群贤集。
含毫欲下意已先，媚日暄风佐摇笔。
当时一笔三百字，但说斯文感今昔。
谁知已作尤物看，流传人间天上得。
天高地远閟不示，仅许一二翻摹勒。
忽然飞上白云俱，径入昭陵陪玉骨。
识真之士已绝少，真者一去嗟难觅。
纷纷好事眼空眩，只把残碑慕真迹。
萧郎袖去明真赝，定武传来差甲乙。
如丁如爪辨形似，不丰不露分肥瘠。
人亡无复见风流，漫费精神疲得失。
临川先生天下士，古貌古心成古癖。
搜奇日富老不厌，如渴欲饮饥欲食。
有时瞥眼道傍见，倒屣迎之如不及。
牙签轴已过三万，集古录多千卷帙。
平生着意右军处，并蓄兼收一何力。
赏音本在笔墨外，何必此优而彼劣。
清波万顷浑一点，明月一轮云半入。
是中元不碍真趣，气象典刑尤历历。
知我罪我春秋乎，政尔未容言语直。
我方随群厚其嗜，门户弗彊才仅立。
几年冥搜政无那，剩欲流涎分半席。
阅公善本三四五，不觉长歌书卷侧。
羲之死矣空费公家九万笺，安得斯人写金石。

春日海棠早，媚云开远岚。
醉容犹未足，睡态已微酣。
嫩绿千枝衬，殷红一点含。
东君真有助，落笔为渠谈。

一水横空翠，群山送远阴。
临流新柳媚，隔岸小楼深。
五斗渊明米，期年子贱琴。
可人山水县，莫倦读书音。

东舍延朝爽，西林媚夕曛。
有生同扰扰，何路出纷纷。
暖日鹓鸾伴，空山鸟兽群。
本来同一致，休笑众人醺。

年来习气尚书生，喜得珠玑箧笥盈。
不羡奇葩争妩媚，且看丽藻鬭新清。
禅心欲向花前定，佳句难酬座上英。
知是诗人故相恼，只愁无处问家兄。

幽香拂拂影珊珊，宜在江梅伯仲间。
懒对春风争妩媚，从他桃李自漫山。

西山排闼来，周遭自环翠。
俗眼少见之，一览忘世味。
平生三径心，盍早赋归计。
纵落尘土居，不与草木敝。
公余事幽寻，清风拂衣袂。
最喜轩中人，所挹多爽气。
蓬蒿天地宽，万境发诗思。
白云未能闲，时出过窗几。
檐雨听夜语，池草生春媚。
山灵若相知，好风为裂眦。
余光虽力挽，回次那得致。

乃翁于我松梅竹，之子于翁芝兰玉。
薰薰蔼蔼仁义容，便便坦坦诗书腹。
向来相访鲁东家，今来相访洛南涯。
饱参禅觉一宿别，精进射功三年差。
家传自许已跨灶，庭对相期毋媚奥。
马蹄历块且徐行，鹏背负天终远到。

兀坐顺流中，吾归与便逢。
窑家俱瓦汲，滩户半机舂。
𫇛作伤春响，山为媚客容。
江鸥凝不动，识我旧行踪。

孙盛龙山集，刘洪凤岭游。
孰非陪好客，俱不负高秋。
白发与时背，清风劝我休。
黄花娇媚意，喜上少年头。

南荒春较早，上朔日常暄。
陡地风声恶，连天海气昏。
夭桃与其媚，旨酒即之温。
摸索吾胸次，熙熙自一元。

盘根玉岭气形全，擢秀霜林雨露偏。
倾国笑容斜媚日，恼人香气上薰天。
禅僧悟道疑为佛，渔父迷途似得仙。
印可几人成白业，自身宁久垫尘缘。

决策初如媚灶然，触机融理悟吹烟。
从教时尚白之白，与道俱云玄又玄。

英英深林兰，发发不自閟。
谁遣入市门，樵夫强解事。
渠虽赏芬芳，我自羞妩媚。
怀哉山中人，纫结参珮璲。

安仁山水县，令君文章伯。
林深兰自吐，川媚珠所宅。
弦歌导斯民，传舍阅过客。
口虽绝雌黄，眼顾分青白。

茅檐冷如水，落叶堆不埽。
林深日上迟，近午犹未冒。
忽闻咿哑声，篮舆远来造。
儿言此何客，貌古玉色膏。
心知定夫子，躧履仍著帽。
我居甚荒僻，好客鲜能到。
自非金石交，性不移湿燥。
谁能忘崎岖，于此修夙好。
贫家鸡黍窄，菜甲仅可芼。
属君又止酒，何以相慰劳。
寒窗数日款，但有相交导。
我姿虽不敏，敢不期勉蹈。
滔滔流俗中，往往皆媚灶。
看君闭户志，有力甚于奡。
衣单食不足，耻以饥寒号。
曰吾道当然，尚友古人操。
我虽因事归，未免斗食耗。
而君辱与游，何殊渭冲潦。
穷年语未卒，迺以将归告。
半百顾非遥，驱羸行往报。

桑林倒影媚晴川，中有蚕堂半燠寒。
翟茀先期移过此，鞠衣拂晓定来看。
未眠曲薄心方急，已洗缲盆事始宽。
瞻彼北宫犹若此，田家妇子可偷安。

九华境上曾亲历，五老峰前亦屡过。
不似三山殊媚好，何须千仞极嵯峩。
翠围宛似屏间画，绿折全如水上波。
况与沧江苦相近，见来心眼定如何。

海棠自是花中杰，西蜀此花尤胜绝。
濯锦江边艳欲然，浣花溪上繁于缬。
畴昔闻名未识面，对之顿解忧心结。
东皇着意欲开时，不许芳心轻漏泄。
风前醉态真嫣媚，雨过啼妆更鲜洁。
格高不受尘点污，韵胜须那香酷烈。
东南颜色岂不佳，甲乙品题终少劣。
我公胸次秋水莹，海内人人颂清节。
世间珍玩一物无，独此妖娆费提挈。
墀间堂下不胜春，頳颊丹唇俨成列。
嫣然尤物不移人，未害广平心似铁。
几年隔绝剑阁外，拔擢孤忠自明哲。
愿公持此坐庙堂，天下妍媸要区别。

守黑元知分，能言亦任真。
人知不可食，我得自全身。
牛背烟村画，乌群野水春。
从教鹦鹉贵，笼络媚宫嫔。

桃李层层媚远天，碧芜映带绮成川。
英灵旧有凌云赋，混一长看建武年。
老去无知经世用，梦归欲问溯江船。
请君妙语惊颓懒，一笑诗坛酒社边。

五湖千里吞吴天，馆娃宫殿何悠然。
银山铁垒挽不动，万丈夕阳如血鲜。
野人固陋元不识，光芒夺眼眼无力。
长安路远人不来，信道举头惟见日。
煌煌火德千载期，赤帝之子张赤旗。
岁寒水冷自可畏，岂必夏盾同冬衰。
冯夷舞归惊且悦，幽壑沉沉忽金阙。
媚川谩道水含珠，照水讵夸虹贯月。
何处扁舟飞片帆，中有西子轻红衫。
想像玉颜人不远，杖头星斗寒相参。

频年寄全吴，廨宇杂营保。
前厅久倾压，后舍岌欹倒。
常因霖雨后，壁坏不容扫。
跳蛙浴漏潴，野谷媚穿杲。
以兹违色养，先还愧亲老。
低头谩商歌，瞪视豁愁抱。
当身良易足，遗后非长道。
幸今修整毕，楹桷正完好。
晴窗闲昼永，夜榻初凉早。
友朋坐雍雍，燕雀鸣草草。
居室君子后，荜门固为宝。
矧伊泽国士，败栋威涂潦。
缪充使者属，职思振枯槁。
人之所歆羡，未必天能造。
卷藏姑罢归，蠹简说刚浩。

浣花炫春澨，濯锦绚晴浦。
成都信繁会，此水工媚妩。
岂无濠上亭，蹙步难仰俯。
誓言违市朝，卜宅近幽阻。
沃沃葵苋畦，焰焰棠杏坞。
朝曦湿浅濑，暮色生远渚。
循涯咏未厌，引流络其圃。
蘋荇依篱樊，凫雁宿庭户。
长松百里外，物象争渺莽。
时平乏隠沦，蓑笠自歌舞。
岷江志东向，激射走吴楚。
胡为滞淫之，习坎圣所许。

幽花表穷腊，病叟行村墟。
所欣一蕊吐，安得百万株。
上下三塘间，萦带十里余。
荒茨各尊贵，野径争扶疏。
愁云忽返旆，急霰仍回车。
苍然岁将晚，陡觉大象舒。
群帝胥命游，众仙俨相趋。
龙鸾变化异，笙笛音制殊。
物有据其会，感召惊堪舆。
妙看撤真境，态色疑虚无。
问谁始种此，岂自开辟初。
至今阙胜赏，浩劫随荣枯。
儿童候黄堕，捧拾纷筐盂。
熏蒸杂烟煤，缚卖倾江湖。
胭脂蘸罗縠，绛艳生裙襦。
和羹事则已，甘老山中臞。
以兹媚妇女，又可为嗟吁。
夜阑烛烬短，月淡意踌躇。
林逋与何逊，赋咏徒区区。

弃𦈡诋关吏，广殿射高名。
方从媚子引，岂料谗夫倾。
京师恩暮降，蜀道险朝升。
执手郭西门，恻怆难为情。
有山擎空雪，有谷匝底冰。
乌乐谩后噪，猿孤定先鸣。
汉中王霸地，从古锋镝争。
崩摧韩信坛，阙落张鲁营。
感子奋衣去，客猛意自轻。
笑我老何怯，万里今横行。

插架轴三万，撑肠卷五千。
京都通百郡，溟渤汇群川。
深浅人随汲，东西意各便。
后生无复见，媚学谩跹跹。

积雨晓放霁，红日照我帷。
起来步幽蹊，金蕊灿朱扉。
芳姿自妩媚，微香袭人衣。
令节无多日，更宜拥培之。
三径岂不富，最喜先开枝。
此意谁领解，惟有渊明知。
子诗正芳润，白露与俱滋。
未□泛杯酌，且要涤甘肥。
落英行可餐，乐哉遂忘饥。

数亩崎岖带寺傍，水颓沙石古来荒。
住山有道神通现，学圃成蹊鬼魅藏。
每隔岁华留硕果，早从春事媚幽香。
黄橙绿橘真堪咏，胜是长年引兴长。

紫袍入手闰两周，黄纸除书作郡侯。
后薪莫讶还居上，巨鱼直是能吞舟。
萧何乃知天下信，鲁人祇道东家丘。
到了公评难嫉忌，远皆敬服近何尤。
器识高明官令显，羞作软媚随波流。
胆略肯因权势屈，事机果中日前筹。
鸿飞似退正仙翼，不蓍不龟心有眸。
兵形敌计何英识，胍络岂从经外䌷。
友于根自惟孝发，论语尚书政所由。
君于骨髓已先得，字是皮毛剥便投。
强收老泪且分袂，情共斯文苑囿留。

倾壶岂徒彊君饮，解带且欲留君谈。
洛阳旧友一时散，十年会合无二三。
京师旱久尘土热，忽值晚雨凉纤纤。
滑公井泉酿最美，赤泥印酒新开缄。
更吟君句胜啖炙，杏花妍媚春酣酣。
吾交豪俊天下选，谁得众美如君兼。
诗工镵刻露天骨，将论纵横轻玉钤。
遗编最爱孙武说，往往曹杜遭夷芟。
关西幕府不能辟，陇山败将死可惭。
嗟余身贱不敢荐，四十白发犹青衫。
吴兴太守诗亦好，往奏玉琯和英咸。
杯行到手莫辞醉，明日举棹天东南。

宝剑匣中藏，暗室夜常明。
欲知天将雨，铮尔劔有声。
神龙本一物，气类感则鸣。
常恐跃匣去，有时暂开{钅扃}。
煌煌七星文，照曜三尺冰。
此劔在人间，百妖夜收形。
奸凶与佞媚，胆破骨亦惊。
试以向星月，飞光射搀枪。
藏之武库中，可息天下兵。
柰何狂胡儿，尚改邀金缯。

芳菲能几时，颜色如自爱。
鲜鲜弄霜晓，袅袅含风态。
蕙兰殒秋香，桃李媚春醉。
时节虽不同，盛衰终一致。
莫笑黄菊花，篱根守憔悴。

嘉子治新园，乃在太行谷。
山高地苦寒，当树所宜木。
群花媚春阳，开落一何速。
凛凛心节奇，惟应松与竹。
毋栽当暑槿，宁种深秋菊。
菊死抱枯枝，槿艳随昏旭。
黄杨虽可爱，南土气常燠。
未知经雪霜，果自保其绿。
颜色苟不衰，始知根性足。
此外众草花，徒能悦凡目。
千金买姚黄，慎勿同流俗。

四时惨舒不可调，冬夏寒暑易郁陶。
春阳著物大软媚，独有秋节最劲豪。
金方坚刚屏炎瘴，兑气高爽清风飚。
烟霞破散灏气豁，山河震发地脉摇。
天开宝鉴露寒月，海拍积雪卷怒潮。
光辉通透夺星耀，蟠潜惊奋鬭蜃蛟。
高楼精爽毛发竦，壮怀直恐冲斗杓。
欲飞轻衣上拂汉，拟乘王气戏鹭涛。
念时文法密于织，羁縻束缚不自聊。
岂无策议献人主，扼持舌在口已胶。
当秋且幸际轩豁，谁能儿女听螗蜩。
君方壮岁襟宇快，名声乐与家声高。
轻舟从游山川底，诗酒合兴皆翘翘。
堪嗟宋玉自悲搅，可并张翰同逍遥。
功名富贵有时到，忍把壮节良辰消。

昔官西陵江峡间，野花红紫多斓斑。
惟有寒梅旧所识，异乡每见心依然。
为怜花自洛中看，花上蜀鸟啼绵蛮。
当时作诗谁唱和，粉蕊自折清香繁。
今来把酒对残雪，却忆江上高楼山。
群花四时媚者众，何独此树令人攀。
穷冬万木立枯死，玉艳独发陵清寒。
鲜妍皎如镜里面，绰约对若风中仙。
惜哉北地无此树，霰雪漫漫平沙川。
徐生随我客此郡，冰霜旅舍逢新年。
忆花对雪晨起坐，清诗宝铁裁琅玕。
长河风色暖将动，即看绿柳含春烟。
寒斋寂寞何以慰，卯杯且醉酣午眠。

溪边野芙蓉，花水相媚好。
半看池莲尽，独伴霜菊槁。

岩崖产灵药，等闲人顾稀。
采掇获所愿，跻登倦忘归。
沃叶带露滋，深根涵土肌。
妍光媚幽笈，芳气盈我衣。
濯以清涧泉，曝之太阳晖。
制治拟如法，服食从所宜。
除疴养天和，仙方岂吾欺。
协彼古修意，庶用延将衰。
将衰傥得延，万事焉足为。

我生癖耽诗，极力参古意。
寥寥千百年，所取仅三四。
此言或是痴，的确有见地。
大雅既不作，少陵得深致。
楚骚久寂寞，太白重举似。
堂堂豫章伯，与世不妩媚。
峭峭后山老，深古复静丽。
长篇杂短章，末学敢睥睨。
傥非四公者，孰毕此能事。
俞君江南英，懒效决科计。
俗子造其庐，觅句独拥鼻。
雪风灞桥路，想见形梦寐。
贻我青云编，三读增畏愧。
未尝胶山林，亦复到城市。
石顽木钻透，悟处定不二。
清风濯炎暑，使我破芜秽。
情悰猥能同，外此谁臭味。
请加精进心，道远乌足喟。
骎骎不停规，今古本无异。
诗来我知往，因以当交质。

庭阶少幽蔚，树石聊森陈。
海棕最先来，相看两经春。
风枯黄发短，雨老苍皮皴。
叶添朝暮层，尚欠著语新。
阴霖欻几月，芳苞吐轮囷。
尝闻肤毳间，若笋味可珍。
使其姿柔媚，未必藏甘淳。
耐馋不忍剖，是乃吾术仁。
诗人例虚谈，夸衒毋谆谆。
缘木而得鱼，虑贻俗子嗔。

崔黄拂素桃李开，春闺融艳蜂蝶猜。
范郭挥毫水石具，古愁宛奥关山回。
近代名家工写物，妍媚嶙峋空杰出。
此君孤禀岁寒姿，不入寻常丹粉律。
江南钩锁殊拘挛，直干蟠郁羞云烟。
湖州书饱翻老墨，放枝落纸争流传。
有来一幅垂虚壁，冷叶疏茎伴幽寂。
眼空四海无与俦，出手知公不劳力。
世间快意非人为，曩昔经营心坐驰。
从容会合若符节，辛苦反悟皆儿痴。
从今相对成三友，憎爱俱损保长久。
茂林分荫已无穷，更合新诗同不朽。

沙头晴了便回春，已觉青蘋媚暖津。
但课浇畦园内叟，何心说剑里中人。
超情耐久宁拘远，合处无多颇复伸。
待得梅开醉香海，健呼重看老精神。

蓼酰蔬餠媚晨羞，一饱宁知老到头。
但听儿童语声喜，黑头青角看泥牛。

山腰路转涌苍蛇，山下修筠媚白沙。
正要澄江舒倦眼，莫教缘岸有人家。

拳石泓泉媚浅沙，孤根蟠窟养清华。
细看六出瑶英小，薝卜分明是雪花。

别离一何久，迢递阻音形。
重上君子堂，相见眼终青。
君颜尚冰玉，我鬓已星星。
借问十载间，风波两蓬萍。
岭剑各万里，心目多所经。
归来且强健，恍然真梦醒。
可怜万修竹，清音玉珑玲。
萧条媚寒日，约略环翠屏。
相携复一笑，芝兰有余馨。
孤云自舒卷，野鹤来青冥。
平生阅群彦，十八九雕零。
吾徒亦何愿，毕景依林坰。
种秫令可酿，储粟常满缾。
琴书奉娱玩，足以陶性灵。
千载伐木篇，此意神所听。
往来亦奚惮，江浦堪扬舲。

洙泗诸公游，参实少且鲁。
谁知一贯学，其进乃甚武。
儒生多山野，此事亦已古。
儇儇细儿黠，往往车上舞。
后生识取舍，百不能四五。
子兮何为者，独行事踽踽。
嗟我离师友，岁月渐莽卤。
子辱从之游，未必免聋瞽。
淮丞少官事，吏散日亭午。
藜羹共脱粟，本不计客主。
亲年当喜惧，药裹属𫌨缕。
劳子辞我去，天寒无乃苦。
滁阳贤太守，岂弟民父母。
青山照城郭，广厦庇风雨。
子往事占毕，可但费樽俎。
窗明棐几浄，坚坐勿窥户。
交情贵胆肝，师道在规矩。
何妨坐椎钝，未可习媚妩。
万里须坚车，百步要彊弩。
书来说新功，吾其俟飞羽。

鲁狂不媚世，世亦与我违。
平生怀识察，如公良独稀。
尘沙二十年，孤舟万里归。
见公不忍去，安得长相依。

剑郁气冲斗，珠潜光媚川。
丈夫自有在，时俗难为妍。
锺期苟未逢，我琴不须弦。
别路渺湖海，相思心炯然。

黟水衣冠盛，汪程甲一州。
世贤锺上寿，家范袭芳休。
右府尊章重，嫔闺法度修。
蘋蘩祗祀事，枌堇媚肴羞。
勤约饶经理，慈祥遍抚柔。
齐眉友琴瑟，断织戒箕裘。
郗桂遇辉赫，潘舆饱宦游。
金章严侍膝，彩服称遨头。
叠嶂双溪晓，千岩万壑秋。
平反间笑语，燕喜溢歌讴。
九秩童颜在，三朝宠渥稠。
一毫宁复憾，五福更谁俦。
鸾影合尘鉴，龙藏乐故丘。
高门余善庆，衮衮正公侯。

咄咄归来技已穷，函书翻欲媚桓公。
佳儿似此何须数，空使诸人恕乃翁。

竹湖人之英，剧县勇自试。
三年种桃李，遗爱及僮稚。
咸欲父母之，谓吾公之子。
独有督邮嫌，见谓不事事。
瑕疵催科细，欲以三尺治。
八月羁僦楼，半年縻隠市。
小窗天日晴，洒落自胸次。
抖擞旧尘埃，楮札左右置。
寄傲点画间，挥染当游戏。
人贤世所希，嗜好人共贵。
车马闹填门，载酒日纷至。
大书极豪放，小草亦姿媚。
敛藏经纶业，进此第一义。
玉板抄歌诗，石碑刻图记。
人家锦为轴，高壁垂至地。
袭藏较工拙，临写费同异。
争如老刘子，落魄一狂士。
半生不读书，颇能会其意。
寒泉骥马饮，平陆蛟龙起。
得非久幽愤，于以发奇气。
故使钟鼎疏，自足名一世。
毛锥久见绝，一见尚能喜。
酒边袖予诗，不誉亦不忌。
有时夺之去，箱箧余故纸。
如持将军诰，屡博姑苏醉。

山末疏红尾尾霞，晚烟丛薄是人家。
移船更喜吹香好，枸橘花开媚浅沙。

思古人，思古人，古人皦皦若日月。
我欲剖棺斲出古人心，惟见苍苔漫白骨。
请陈古人心，君勿骇客言。
古人惟一真，可使风俗皆还淳。
杀鸡不及林宗，炊黍不候庞公。
雪中安道兴适尽，坐上公荣樽已空。
呼酒径劝君，欲眠即遣客。
嵇康巨源不为绝，戴崇彭宣本相得。
徐庶失老母，密如玄德不能夺之臣。
严陵薄宦情，狎如文叔不能止之客。
包胥伍员不失其为友，羊祜陆抗不害其为敌。
我有蒸壶，安事隠语。
我但食韭，安用多种。
割肉元知方朔真，拏金岂即刘叉勇。
古人心事有如此，何至颜色相媚奉。
道衰舛仁义，世乱生奸雄。
君知臧否不挂口，正虑匕首揕其胸。
我生恐无用，我死知无闻。
作书预与儿辈诀，葬时定觅要离坟。

车轮何由方，草色欲无路。
晴川媚双燕，及此送将去。
若人天机深，奇服雅自与。
色温无可鉏，语妙时一吐。
相逢大江上，为我浣尘土。
后期岂前料，已作千岁语。
告归何草草，双水深雾雨。
稍闻父老旧，门户要渠补。
祗愁模楷地，与世作夸诩。
宁当去楼梯，闭置吾叔度。
翼翼吴齐门，大江流日夜。
别君虽咫尺，即是风牛马。
君才何如我，我拙犹肯借。
淮人买绣丝，布洲市如赭。
张皇十日饮，著公乔松下。
画工亦岂学，爱玩此粲者。
人情勿苦拒，舆马幸整暇。
向来三宿恋，取别万里驾。
想当双玉瓶，酣歌泪盈把。
缥缈鸿鹄去，吾甘老原野。

吾山何足夸，君语烦专送。
姿为丘壑媚，意重璆琳贡。
芥胸划玲珑，眯眼豁尘瞀。
白云足怡悦，明月得簸弄。
居然卫霍近，顿压邹鲁哄。
故人真阳守，遗补臞庵空。
数株立拏螭，一笑慰歌凤。
缅思昔牛李，竞势急鞿鞚。
能令山崒硉，所欠腹空洞。
那知负之走，更使逐者众。
谁言山上山，竟作梦中梦。
老衰本无欲，标榜聊取衷。
独怜伏虎雄，必得饮羽中。
荆室虽苟完，汉仪亦多偬。
君能载酒来，我愿共饭瓮。

我昔尝为李公客，坐觉金气肃东南。
钩章棘句护帖妥，独立却视何𪩘𪩘。
此公行世有步里，十不五试惊愚凡。
尺书飞出岷峨西，每沐问讯相雕镵。
向来思贤实微尚，梦濯杜老百花潭。
环英玉蘂媚初服，风日清美生妍酣。
直言李公似杜公，前者何愧后何惭。
今来划逢丁太常，目所未接心已甘。
孤标出林唳霜鹘，健论转海驱风帆。
张旜万里足骑壮，富公所说惟饥馋。
国中何自得吾兀，尊足乃为公所贪。
承郎曹司略清贵，龙鸾牺象劳所监。
工歌韶頀未敢请，前有琴瑟纷相参。
据梧枝策了自解，箭锋一语渠谁谙。
世间声利大苇箔，置身各自萦茧蚕。
一闻解缚脱躯命，往往唶舌徒婀媕。
千人万人声一槩，请听野老真常谈。
捐身大是守身橛，阅世当求出世衔。
君今气色日日上，岁晚能同弥勒龛。

君家去天才三百，君身去天无尺五。
忽忆泥功栈外山，尽是杜老思君路。
而今西子媚回塘，坐令猛士纡柔肠。
可能直下窥秦陇，翻作吴儿时世妆。

薄薄酒，胜斋蔬。
粗粗布，胜无襦。
丑妻恶妾胜鳏孤。
叱涂呵道驱高车，何如醉归连臂行相扶。
巍冠束带商唐虞，何如北窗散发拥腹千爬梳。
金樽瓦盆酒如一，食芹差可无雕胡。
名尧字孔相号呼，百年蝼蚁同丘墟。
朝为卿相暮匹夫，青黄蚤失沟中枯。
锥利未必贤椎愚，左圆右方徒区区。
不如浊酒三杯对丑妇，荆钗布裙相媚妩。

穉子堂前戏彩时，种莲积水作盆池。
间闻并萼窥红影，谁识双柯媚绿漪。
莫谓微荄无妙意，也知造物等儿嬉。
看看膝下成双绿，为应君家此段奇。

不浓不淡匀脂粉，半醉半醒媚雨风。

去郭喧嚣远，空江气象宽。
柳舒含絮媚，梅褪著枝酸。
物外登山好，公余尽日欢。
归迟应犯夜，暝色占江干。

散诞平生百不忧，未应摇落学悲秋。
傥来节物知寒暖，泛应宾朋任去留。
落帽粗豪非宿好，插花姿媚怯英游。
不如只把茱萸看，免叹尊前岁月流。

东皇无意染青红，长养犹资五日风。
收拾英华入新句，祥云蔼蔼媚春空。

蹑屐山行日看花，春前桃李属谁家。
千红万紫争妍媚，不似青松耐岁华。

唐代司晨有牝鸡，灭残宗室殆无遗。
若非仁杰擎天力，李鼎将移属武媚。

繁花密笋暮春时，妆点园林一段奇。
金粉生香风细细，斑衣留润露垂垂。
品高宜入神仙药，节劲终全冰雪姿。
笑彼杏桃儿女态，谩争艳冶媚山歧。

为问微园绮，何如唤孔宾。
好山时步屧，幽涧或垂纶。
尘远知仙近，人疏觉道亲。
晚来微雨过，翠色媚松筠。

雪里横枝冻不禁，故将浓丽变轻盈。
色分鹤顶真如醉，影借蟾辉也自清。
晚觉郑公殊妩媚，生憎夷甫太鲜明。
上林依旧群芳首，翻笑唐昌浪得声。

青春白昼永，一日如两日。
平心得淑景，佳思入诗律。
湖山气姿媚，海汐声荡潏。
回旋且回旋，杨花满书室。

南山起寒雾，雨气蓊林木。
但觉白漫漫，不见山下屋。
须臾逼昏黑，疏钟度幽谷。
寺冷西湖秋，斋房媚幽独。

翠麓转危径，清涟媚方池。
钟鱼鸣宝坊，窣堵高不危。
凭轩眼力尽，晴色烟凄迷。
秋原禾黍登，佳处端在兹。
斋余作茗事，昼寂香篆迟。
当年伏虎师，此地尝岩栖。
高风动寥邈，胜迹穷险巇。
回桡日已暮，怅望空自知。

方池贮新泉，高松发清吹。
晨光散朝云，日影倏然至。
翔禽去复集，春声竞姿媚。
宴坐香燧飘，是身吾所寄。

亭亭鸡冠花，散出非所莳。
色与秋日明，叶与秋庭媚。
山闲人自稀，鸿雁几时至。
境象吾素知，茅茨下清吹。

芳寻梅山上春浦，夹道繁花何用许。
晴风暮日蔼微宇，佳处留连因语语。
夫君易学诚可数，盘折崛峍非媚妩。
叫阍归来心独苦，酒饮我时无道古。

春游花时海棠醉，夹道排空转佳丽。
燕支丰颊娇未醒，翡翠轻鬟愁欲坠。
牡丹风里晚烟明，蔷薇露边初日媚。
山豅深静自成家，池阁幽闲谁近市。
是中人物多情致，賸拟芳寻为出计。
路尘独怯过城阇，远水孤舟那得至。
芳菲易歇兴终阑，识赏难同吟且寄。
蹊间桃李岂无言，草木何知吾亦戏。

翠幕朱帘苏小家，浓熏兰麝竞奢华。
繁弦度曲柱争雁，媚脸持杯眉拂鸦。
锦帐春余情未极，宝钗分处梦无涯。
红楼何在香尘合，恨不都将命乞花。

低斋结空野，小竹移孤林。
斋闲竹浄好，日媚幽人心。
南方夏厌暑，独此留残阴。
戛雨挫促梦，穿风搜凉襟。
长茵展丽藓，乱歌奏欢禽。
侍奴裹村服，语客抛尘簪。
志高成利犇，思爽生诗淫。
值圣喜盈卷，感古悲入琴。
山迎稳履远，月劝澄杯深。
荣名虽未染，幸亦非烟沉。

森森壑源山，袅袅壑源溪。
修修桐树林，下荫茶树低。
桐风日夜吟，桐雨洒霏霏。
千丛高下青，一丛千万枝。
龙在水底吟，凤在山上飞。
异物呈嘉祥，上奉玉食资。
腊余春未新，素质蕴芳菲。
千夫{口砉}登垅，叫啸风雷随。
雪芽细若针，一夕吐清奇。
天地发宝秘，鬼神不敢知。
旧制遵御膳，授职各有司。
分纲制品目，簿尉监视之。
虽有领督官，焉得专所为。
初纲七七夸，次纲数弗差。
一以荐郊庙，二以瀹宾夷。
天子且谦受，他人奚可希。
柰何贪渎者，凭陵肆奸欺。
品尝珍妙余，倍称求其私。
初非狐鼠媚，忽变狼虎威。
巧计百不行，叱怒面欲绯。
再拜长官前，兹事非所宜。
性命若蝼蚁，蠢动识尊卑。
朝廷设百官，责任无细微。
所守傥在是，恪谨焉可违。
君一臣取二，千古明戒垂。
以此得重劾，刀锯弗敢辞。
移官责南浦，奉命去若驰。
回首凤凰翼，雨露生光辉。

成阵风作车，宓妃波为茵。
良夕忽会遇，明月寒铺银。
环珮凌秋空，笙箫亦具陈。
何以慰寥廓，乐此相知新。
采珠拾翠羽，言笑生华春。
赠以金琅玕，捧以白玉人。
酌醴动芳气，妙与兰茝纫。
欢娱有聚散，美宝无贱珍。
至今寒花种，清彻莹心神。
霜皑众枿藁，孤媚良舒伸。
杜鹃望帝魂，啼血何嚚嚚。
妃子眠海棠，荒湎焉足邻。
姮女手栽桂，光彩相依因。
故知蓬瀛姿，不染纤点尘。

虚随斗转属中宵，草木凌兢菊粲条。
钱叠夕阳金偠{亻袅}，蘂浮秋露玉镌雕。
不随俗子媚时好，长伴幽人避世嚣。
冷炙残杯愧征逐，曲肱只合友颜瓢。

且要尽清欢，须知一出难。
人因晴后喜，春到水边宽。
柳长官桥媚，梅飘客袖寒。
荒祠存禹迹，得得又来看。

百媚千娇出浴时，君王凝盼转魂迷。
香肌犹恐红绡重，可忍他年践马蹄。

禅阁自何代，万缘委飞埃。
碑图久亦灭，栋宗半欲摧。
一水中贯野，练光远萦回。
山容媚烟日，澹若今碧开。
清言已忘暑，况复同此杯。
攀登旷士情，感寓骚人才。
停坡引归骑，表郭瞻高台。
空夜两古柏，飒飒吹凉来。

唐刻文虽泐，梁时寺可稽。
已无金布地，犹有宝名溪。
水媚珠生浦，云低篆绕畦。
夜遥僧定起，璧月在璇题。

予方居忧艰，胸怀积疮刺。
昏明走月月，惨惨绝生意。
杜门厌过从，掩耳避时事。
韩子我所佳，招我懃有谓。
城南访永叔，共可豁蒙蔽。
是时穷阴久，泥淖没马鼻。
区区不惮远，饥渴奔高谊。
永叔闻我来，解榻颜色喜。
殷勤排清樽，甘酸饤果饵。
图书堆满床，措论极根柢。
伊余昏迷中，忽若出梦寐。
划然毛骨开，精神四边至。
既归尚泠然，数日饱滋味。
韩子叹不足，作诗畅情义。
烂如珊瑚钩，光艳不可闭。
迫余使之和，庶以同气类。
自顾屯钝极，出语少姿媚。
抉剔虽强成，徒使肠胃沸。
永叔经术深，烂熳不可既。
虽得终日谈，百未出一二。
仓皇逼行役，萧飒包素志。
不日便乖拆，安能讫精粹。
他年老门墙，君子无我弃。

绀油幕见黄金钩，贝玑磊落澄不流。
纷纷媚影动波上，的的远势横沙头。
前山渐昏渔唱息，唯有疏苇吟穷秋。
予方弭檝对此景，时欲乘兴长夜游。
青蛾荡桨忽远至，虽有雅约犹嚬羞。
彩舟鲜明四窗辟，兰酎辛滑嘉宾留。
歌余清冽贯众耳，笑动姿采生香{耩耒=巾}。
玉盘脍鲈光一色，饤簇殽核随所搜。
河斜参倒气逾治，我起饮子子必酬。
共知此会不易得，邂逅得此难再求。
区区才知自劳役，扰扰尘俗多悲忧。
已醉更歌更起舞，明日分散空离愁。

江淮经岁旱，春暮忽然雨。
乱点逾广津，散洒入原土。
万物气稍苏，厉妖莫能聚。
群山洗故尘，紫翠坐可数。
昏如笼纤纱，媚若隐绀缕。
碧瓦南崦中，重叠出迥睹。
扁舟凌空飞，白鸟入烟舞。
遥林动新滋，颜色若可取。
碧草弄微芳，低昂欲来语。
繁声过沙头，上下讴哑橹。
浓澹新画成，快惬久病愈。
念此时多虞，岂得岁少阻。
焦心闵疲农，虚口待香稌。
县吏事凶贪，气若解缚虎。
惟于纵诛敛，乃能奋怒武。
青天虽云明，疑不照艰苦。
此时忽霶霈，知有神物主。
不然诸苍生，性命委草莽。
本蹷邦岂宁，皮去毛安附。
歌此告巨公，行当视前古。

维扬一株花，四海无同类。
年年后土祠，独比琼瑶贵。
中含散水芳，外团蝴蝶戏。
酴醾不见香，芍药惭多媚。
扶踈翠盖圆，散乱真珠缀。
不从众格繁，自守幽姿粹。
尝闻好事家，欲移京毂地。
既违孤洁情，终误栽培意。
洛阳红牡丹，适时名转异。
新荣托旧枝，万状呈妖丽。
天工借颜色，深淡随人智。
三春爱赏时，车马喧如市。
草木禀赋殊，得失岂轻议。
我来首见花，对花聊自醉。

广陵芍药真奇差，名与洛花相上天。
洛花年来品格卑，所在随人趁高价。
接头着处骋新妍，轻去本根无顾藉。
不论姚花与魏花，只供俗目陪妖姹。
广陵之花性绝高，得地不移归造化。
大豪人力或强迁，费尽雍培无艳冶。
东君固是花之主，千苞万萼从荣谢。
似矫东君泛爱心，枉杀春风不肯嫁。
遂令天下走香名，髣髴丹青竞夸诧。
以此扬花较洛花，自合扬花推定霸。
其间绝色可粗陈，天工着意诚堪讶。
仙家冠子镂红云，金线妆治无匹亚。
旋心体弱不胜枝，宝髻欹斜犹堕马。
冰雪肌肤一缬斑，新试守宫明似赭。
双头两两最多情，象物更呈鞍面窊。
楼子亭亭欠姿媚，特有怪状堪图写。
见者方知画不真，未见直疑传者诈。
前贤大欲巧赋咏，片言未出心先怕。
天上人间少其比，不似余芳资假借。
我来淮海涉三春，三访龙兴旧僧舍。
问得龙兴好事僧，每岁看承不敢暇。
后园栽植虽甚蕃，及见花成由取舍。
出群标致必惊人，方徙矮坛临大厦。
客来只见轩槛前，国艳天姿相照射。
因知灵种本自然，须凭精识能陶冶。
君子果有育材心，请视维扬种花者。

公之德业天下重，四海万物思坏罏。
太平之策未全发，先朝请老叩帝居。
天子只欲励薄俗，不惜一夔从二疏。
公持俭节出天性，下建万世清风孤。
归卜睢阳旋营第，栋宇仅足容妻孥。
自此闲燕何所乐，非丝非竹非歌壶。
经史日与圣贤遇，参以吟咏为自娱。
兴来弄翰尤得意，真楷之外精草书。
因书乞得字数幅，伯英筋肉羲之肤。
字体真浑远到古，神马初见八卦图。
精神熠熠欲飞动，鸾凤鼓舞龙蛇摅。
天姿瘦硬斥俗软，狂藤束缠岩松枯。
中含婉媚更可爱，十葩万萼争春敷。
开合向背一皆好，造化欲衒天工夫。
张旭虽颠怀素逸，较以年力非公徒。
公今眉寿俯八十，老笔劲健自古无。
固知大贤不世出，百福来萃相所扶。
公之佳婿苏子美，得公一二名已沽。
矜奇恃俊颇自放，质之公法惭豪麤。
乘欢捧以示僚属，一坐耸骇叹且呼。
便欲刻石传不朽，荒边匠拙无人模。
归来一一戒儿侄，秘重世与家谍俱。
重巾密橐置吾室，宝护直比骊颔珠。
神物孰敢容易探，电雹霹雳来须臾。

远烟芳草媚斜阳，萧索邮亭一望长。
尽日倚栏还独下，绿杨风软杏花香。

一夜阴云匝四溟，朝来嘉雪洒寰瀛。
因风絮起先春媚，剪水花飞到地轻。
天际定迷琼蕊屑，世间今有玉楼成。
应时何止销民疹，直压胡沙万里清。

坎井只丈寻，得名由参寥。
丈人玄豹姿，养德富不骄。
想当发泉蒙，如此湛弗摇。
珠明水增媚，镜浄尘当消。
陶泓勺余沥，采笔生春潮。
止则云沉沉，涨则桃夭夭。
淘趁槐火新，战与坡仙挑。
坛拜十四字，高山郁岧嶤。
灯灺谩图续，些苦何能招。
须公起九原，为我饮一瓢。
於戏不可作，仰止苍崖腰。

空山雨淫秋，妒我庭中犀。
犀敷粟玉英，浸渍仍葳蕤。
有如春方中，名品嗟淋漓。
因依海棠泪，著此霜蟾枝。
闻此辄掩耳，代犀前致辞。
燕脂怨无香，姿色独媚时。
烘晴睡未足，已惊胡马嘶。
雕零怕随雨，嫣然成怆凄。
鲜明擅韶华，不足较等夷。
自怜宫样黄，不结春风知。
木兰固可友，宿莽亦可师。
正色俗子憎，浓馥天风吹。
苔痕浄如染，绿展承霏霏。
故家换骨法，降真合传衣。
大山与小山，骚雅同衿期。
至今百世下，犹有芗林诗。
何心与物竞，有泪无从挥。

宁图豕负涂，毋写乞墦图。
枉著迂奇思，徒将愧贱夫。
矫情工谄媚，失计堕窥阈。
逐鹿身忘反，亡羊口谩糊。
饱虽令己王，饥解把人驱。
毫发无新计，朝晡只故吾。
有如扳佞幸，宁复顾揶揄。
竭泽先崇货，倾城后进姝。
匿瑕彰外洁，饰诈护中洿。
豕燎难逃虱，城崩孰纵狐。
知几属明哲，先物在斯须。
宠数占忘醴，归心忆脍鲈。
东篱怀醉令，故态舍狂奴。
鸿听云沈迹，龟宁尾曳涂。
盍观薇蕨瘦，弗与割烹殊。
不智方能谄，非愚肯受谀。
欲邀天爵贵，廉耻乃菑畬。

伊谁量太湖，三万六千顷。
天围几何宽，满湖不畦畛。
或疑湖底天可田，笺天亟问县官请。
况复周家有成法，尽底均作八家井。
鲸鹏蛟鳄俱幽屏，藻荇糵为禾黍颖，公田利与私田准。
坐令虞芮俗，化作西伯境。
野田无哭声，夜厖亦不惊。
晏眠早作日以宁，已输再输毋娄征。
循良在上如西京，媚长牙爪俱逡逡。

红铺不是芬陁利，绿卷无非菡萏秋。
以色媚人宁坏色，不随荣谢镜中羞。

绝代有佳人，洁齐处深宫。
组织成文章，黼黻可帝躬。
兰菊媚幽姿，桃李自春风。
出门非所识，所识非所从。
婉娈彼谁女，剪制了不工。
膏沐倚市门，苟为悦己容。
顾盼若有得，刍雉靡不同。
出门惟所之，谐笑缭西东。
寄语道傍人，取舍须至公。
荣华一时耳，礼义百年中。

环坐正无悰，骈头得嘉馈。
鲜明讶银尺，廉纤非虿尾。
肩耸乍惊雷，腮红新出水。
芼以姜桂椒，未熟香浮鼻。
河鲀愧有毒，江鲈惭寡味。
更咨座上客，送归烦玉指。
饤饾杂青红，百巧出刀匕。
翩翩鹤来翔，粲粲花呈媚。
颇疑壶中景，髣髴具盘底。
又疑三神山，幻化出人世。
更于属餍余，想像无穷意。
知君束装冗，不敢折简致。
厚赐何可忘，因笔聊举似。

多病早休官，自是台无馈。
东门享鶢鶋，宁若龟曳尾。
有酒可斟酌，有力给薪水。
朗咏渊明诗，如斲郢人鼻。
所期免朝饥，敢幸尝异味。
大胾来邻邑，细缕出纤指。
一见喜折屐，三思食失匕。
珍非我可常，灶非吾敢媚。
胡可徇口腹，有若囊无底。
诸君有用学，土苴足经世。
龙肝与凤髓，何求不适意。
此岂费万钱，正自不难致。
贵贱理则殊，气味固相似。

非崖非巅，壁立苍然。
野花炯炯媚朝日，樛木缭绕栖寒烟。
归乎归乎，幽深此便。
居乎居乎，市声昼喧。
纷去住于吾心，定取舍于吾言。
竹色一轩秋雨后，荷花十里晚风前。
锦城不似还家乐，独立津头欲问船。

拥盖难遮万脸红，烂然云锦直连空。
更看雨过新妆洗，百媚都含一笑中。

自甘寂寞坐诗穷，何取多牛积谷翁。
痛饮不孤连夜月，浮生禁得几秋风。
芙蓉媚日红相对，螃蟹著霜黄在中。
白尽须毛无可老，此身未死抑愁侬。

夫君隆隆如长车，方途万里无尘沙。
天公生材要有用，安得嘿嘿吟窗纱。
辛勤学问求大指，求不在他心而已。
解将岁月作工夫，定使枯株发春媚。
我家传家诗与书，家徒四壁一钱无。
年来行李环天下，直从南海熏香炉。
先生曰来子可语，以手手地传心图。
归来日日锄其恶，陶然一室皆真乐。
他年努力回羲皇，更把天心验圭角。

地僻尘心远，台高纵目赊。
鹭明烟际渚，鸟篆雨余沙。
橡栗骈秋实，鸡冠媚晚花。
断无车马客，来问野人家。

家住栖贤云，泉石恣幽讨。
写出明视孙，眉目增媚好。
卯日行踆踆，衣褐坐芳草。
脱身文字祸，见机恨不早。
仰候月盈缩，修眉几回扫。
迷离望灵药，青松为三倒。
山人书姓名，欲使好事考。

望见山樱媚短岑，翻然便悔出家林。
坏车杀马空嗟晚，裂芰焚荷直到今。
笋蕨久为归去计，云烟无复旧来心。
平生最爱花浓淡，看了斜阳看暝阴。

忆昔弱冠游芹宫，颍川先生振文风。
跹跹媚学比如栉，抠衣执经函丈中。
何人才识最奇伟，惟公表里珪璋粹。
学精姬公经国书，赋飘司马凌云气。
词场价涌荐争魁，赐也何如敢望回。
一别星霜逾十阅，侧耳誉声轰如雷。
翩翩荐鹗翔西浙，一飞直上黄金阙。
排云披腹呈琅玕，蟾窟仙枝径攀折。
枳棘难淹鸾凤栖，金科得隽易如携。
趋归立拜廷评命，青琐黄扉指日跻。
屈指曩年同砚席，五人已作龙门客。
乡书黉舍多有之，碌碌未能著奇节。
着鞭无若祖生先，策足要津仪班联。
自笑尘踪犹隠雾，拭目亨衢问天渊。
绨袍恋恋故人意，堕履遗簪未捐弃。
不求而荐佩私恩，高谊如公今有几。
虽然前事已参差，荷借邹生律再吹。
苦无好语为公谢，抖擞枯肠成此诗。

杖屦乘闲历众山，俄惊凡迹到仙坛。
清潀漱玉一川媚，瑞气浮空两洞寒。
风入乔松琴弄操，烟笼远岫灶烧丹。
我今聊此凝双眼，陡觉壶中世界宽。

昔怀今未归，悄悄与谁语。
超超何所为，空斋听春雨。
锵然金玉声，幽窗相尔汝。
政以平在中，万物皆媚妩。
暗想四城外，花草不可数。
浮云日夜征，东皋怅何许。

好水不厌阔，好风不厌凉。
况有十顷荷，荷风媚波光。
主人昔谓余，此境不可忘。
举觞集群英，期以朝未央。
清欢遣丝竹，善谑停优倡。
快若鱼脱网，适比鸳在梁。
搴芳衣履湿，饮渌肌骨香。
操觚赋相联，妙续楚九章。
苦吟堕饥蝉，巧咏发轻簧。
常胜或倒戈，突出或擅场。
或峙而遽蹴，或抑而载扬。
所欠独巨翁，不使人意强。
孱衲尔何为，竭飒立在傍。
有间众稍默，谈辩忽汪洋。
夕风亦损荷，万事付叵量。

陈雷箭去不遗镞，后世人情手翻覆。
我生二十少知己，更觉恩怨生骨肉。
尘沙踪迹窘吴越，波浪奔驰走巴蜀。
痴年自长习艺能，如兔之角碍人目。
相公清德照宇宙，万物引领望钧轴。
平生出言谨许可，爱我重我过推毂。
前回识得白石生，闻韶尽美一夔足。
此公所向泯泾渭，于我底里罄心腹。
晨星在天萍在水，人生失意多戮辱。
东归穷巷口挂壁，岂无他人不如叔。
迩来詹梁亦好事，颇复顾我青眼独。
吟诗造妙五七言，丑媚寒松倚新竹。
时时敲门小童至，辍书倚火再三读。
亦思赓和礼所尚，疲驽鞭扑随骥𫘧。
岁寒相见愿始终，且莫嗔怪屡更仆。
吾侪岂图偏党异，俗子空猜往还熟。
青春飞盖城西园，画鹢低飞镜湖曲。
杯行到手勿浪忧，世界坚牢等朝烛。
詹梁长驱行秣驾，贱子终期老茅屋。
他年官达请掉头，莫笑渠侬甘碌碌。

老梅抱奇姿，寂寞山之阳。
风月已为友，云水环其乡。
蜂蝶不能到，林深自扬扬。
萧疏谢公墅，淡静午桥庄。
门前有游子，跨马服牛箱。
冲冲自朋往，衮衮不可量。
谁趋雪霜地，竞媚桃李场。
唯夸颜色好，岂寤道德凉。
伟此岁寒植，千载有耿光。
罙高万物表，耻并群花芳。
刚肠逾铁石，劲气侵颜行。
况有至佳实，未熟世已望。
负以黄金鼎，登之白玉堂。
调胹谐众口，隽永讵可忘。
致君高舜禹，美俗归轩唐。
药石神圣主，岂但尉黔苍。
功名满蛮貊，誉处还括囊。
终始不少玷，圭璋更颙昂。
我实爱君厚，祷颂无以将。
所愿进退节，皋夔与疏杨。
遂使见慕徒，夙志惬以偿。
翩翩赠行诗，满袖鸣玕琅。
词翰两清绝，山阴咏壶觞。
么微顾曷称，皦皦在中肠。
持用娱霸旅，籍手拜含香。

我非识字空有志，丱角已探翰墨场。
于今四十竟何益，聊取上代资平章。
率更清峭骨骼坚，云厌古柏微春阳。
虞君态度绝可爱，皎皎玉女乘鸾翔。
褚君妍姿媚人眼，晚岁亦复兀老苍。
薛君风味宁不好，未免籍湜屡仆僵。
太宗天性好儒翰，右军墨宝三千张。
君臣刻意事摹仿，往往一造夫子堂。
终然却视不可及，长松贞洁白玉刚。
以言其体莫减增，以言其健不屈彊。
以言其肌不露骨，以言其媚中含霜。
仙人溷迹在尘世，欲自揜晦终遗光。
岂如今人作潇洒，曼肤平胁施罗裳。
安得刀圭换凡骨，飞上青天原此术。

我非识字空有志，丱角已探翰墨场。
于今四十竟何益，聊取上代资平章。
率更清峭骨骼坚，云厌古柏微春阳。
虞君态度绝可爱，皎皎玉女乘鸾翔。
褚君妍姿媚人眼，晚岁亦复兀老苍。
薛君风味宁不好，未免籍湜屡仆僵。
太宗天性好儒翰，右军墨宝三千张。
君臣刻意事摹仿，往往一造夫子堂。
终然却视不可及，长松贞洁白玉刚。
以言其体莫减增，以言其健不屈彊。
以言其肌不露骨，以言其媚中含霜。
仙人溷迹在尘世，欲自揜晦终遗光。
岂如今人作潇洒，曼肤平胁施罗裳。
安得刀圭换凡骨，飞上青天原此术。

红紫事鼎盛，嫣然媚日风。
香气袅不断，郁若篝衣烘。
请勿别高下，一种春阳回。

夭桃太繁媚，清瘦却怜梅。
酌此二妙质，为君出奇开。
酿作千日酒，高仙下崔嵬。

雨淬菖蒲剑，云荣角黍丝。
光阴惊老大，节物媚童儿。
谗口千年恨，怀贤一日思。
兰蒿无好丑，采系用逄时。

凌寒爱酒谪仙人，一笑能回万壑春。
难佩待归天上去，却看桃李媚红尘。

皇天祐我宋，衮衮生巨人。
正学迈贾董，彤庭亲选抡。
声名喧宇宙，勋业见寅亮。
伟哉吕与李，王陈踵经纶。
文章特余事，德行金玉纯。
文靖有雅量，风云际熙辰。
所以到圣治，唐虞俗再淳。
先生轶前驾，学力欺孟荀。
平生事靖退，墨头自要津。
群小竞狐媚，佳兵媒其身。
挺然出正论，玉色垂大绅。
银台凛风驳，世仰凤与麟。
直道志丘壑，通涂辍枢钧。
岂为一己计，宁牧千里民。
泉山号大郡，氓贾甲七闽。
以宽则容奸，急则鳏寡颦。
先生得其道，三年政和均。
孰疾不得医，孰屈不得伸。
餐药置左右，砂芹不再陈。
建阁储六籍，凿井膏城闉。
巍巍百雉堞，楼橹俄一新。
海壖亦有学，穷邑增廪囷。
百废已具举，一毫不惊尘。
此特以迹言，孰识襟怀春。
下士有一善，不啻连城珍。
斯民有一隠，不啻闻频呻。
遂令无远迩，士民尽归仁。
四海望霖雨，行当趋紫宸。
皋夔踵高躅，岂特诸子伦。
某也未闻道，一官尝苦辛。
蹉跎二纪余，抱志几郁湮。
得宰山水县，低头抚凋贫。
连岁田少收，输殿不见嗔。
顷年有疑狱，口讷愧訚訚。
高明一垂照，三囚脱死濒。
缪政了无术，教条每知遵。
罪戾惧不免，荐扬果何因。
感恩方激切，归辕遽攀轮。
焦桐既蒙盼，寿或柏与椿。
敢不自奋励，冀陪东阁宾。

毓秀方壶应半千，先春二日秩初筵。
澄陂万顷难同量，野鹤高标不计年。
楚国洁清真有继，石君孝谨更光前。
久期卓令三公秩，尚借陈蕃别驾贤。
纷若尽随春卉媚，恬然独与雪筠坚。
鄙人辱眷尤钦佩，拜寿裁诗佐玉船。

上林不花一水净，游鱼姿媚翻寒景。
钓蓑风冷天欲霜，惟有白鸥双对影。
北邻白帻南乌巾，暮鸦共集无行人。
草堂老翁唤不醒，孤照野梅消息新。

叔宝沉迷建邺宫，厌厌夜饮清昼同。
金碧三阁插晴汉，沉檀十里闻香风。
叠石为山水为沼，后庭万花坼春丛。
狎客倡酬女学士，污词媚句争新工。
被之弦歌恣酣乐，千娥行列纷青红。
将军忽遇韩擒虎，江神今识清河公。
凭栏璧月词未终，谁知携手两妃游井中。

延福寺前亭下水，浅不容舠深没底。
青林磅礴上云气，宛如翔鸾开羽翅，又如翠屏临水峙。
山鸡照影空自媚，白鹭窥鱼惊不起。
长官时时来隠几，殆似闻韶喜忘味。
阆州城南胡可比，惜哉子美未见耳。

重门有路透泉关，便合抠衣问比干。
愧我直言难媚灶，从渠怒发自冲冠。
乌台有月身何及，犴狱无天泪谩弹。
自恨不逢包孝肃，此身那许报平安。

北岩古名胜，风木盘诘曲。
万象并徙倚，一见无留瞩。
我归访乡旧，世事嗟反复。
羡君北亩宫，绕窗艺松竹。
吟哦翠微里，缥缈如翔鹄。
浩浩阅沧波，俯仰媚幽独。
传家有令子，何止粲兰玉。
高卧恐未能，鸣驺行入谷。

箯舆轧幽径，乔松矫疏花。
好鸟媚嘉荫，圆吭咽清笳。
膏畦走秧马，茅檐嘶茧车。
谁知天下乐，尽属山人家。
桥横涧水断，寺古林屋斜。
铭架镇法鼓，诗碑记煎茶。
尊者俨如故，天奎失龙蛇。
划然小窗开，五蕊撑谽谺。
斗酒软两脚，捷步穷烟霞。

凌寒峭立向庭除，晋宋渊明汉二疏。
面冷不堪相娬媚，心清聊为一轩渠。
月来月去香仍在，春少春多意自如。
皎洁孤芳谁与共，作诗我欲寄东徐。

以君一年长，为我异姓兄。
衡从玄圃玉，出入武库兵。
急手搏苍兕，隽气鞭长鲸。
议论到千古，慷慨吐不平。
汉以初元衰，唐以天宝倾。
附势妾媚妩，避事儿嚘嘤。
颓靡寖成俗，忠良竟吞声。
自谓倚南山，不知坏长城。
君子勇于义，小人罔而生。
傥不饿采薇，远可死结缨。
每闻壮其语，亦尝用吾情。
有余不必尽，尺浑胜丈清。
六经源岷嶓，百家派渭泾。
归求性内学，莫计身外名。
春风两鬓绿，秋月双眼明。
通德拥高髻，勤勤剔寒檠。

晨鸡未号霜塞涂，前村后村递招呼。
长镵短篝采葛去，冰满髯鬓风无襦。
频年米贱置不问，高藤稠叶青扶疏。
但闻酒渴欲吞海，一片两片甘于酥。
山深土厚雨露足，造物巧为凶年储。
纸钱挂树跪致祝，地媪发閟何其都。
初疑大泽龙蛇蛰，又疑京观鲸鲵屠。
防风氏骨硕且大，母陀罗臂修而腴。
赪肩下山日未晡，候门迎路讙妻孥。
松明燃火塼地炉，且削且捣投冰壶。
细如桄榔滑如菰，白如人面柔如肤。
和以粉米随所须，餠饵其精饭其粗。
潦田不收野草枯，饥虎借此犹能驱。
蕨萁札耳皆可糈，征自葛始功莫逾。
小儿媚灶愁眉舒，大儿捧盎还嗟吁。
青青之麦何时须，长葛尽矣吾谁𫗦。
呜呼富青州，黄承事，古人有，今人无。
醉摩便腹视饿夫，以腹揣腹心安乎。

吾母苦蚤衰，发霜齿存几。
小儿得其发，大儿得其齿。
予方四十时，上腭右车毁。
从兹白石源，岁岁费经理。
软疑梅着酸，疏类榴罅子。
根浮触易兀，力弱遇辄靡。
怀核忌坚栗，设胔便脆美。
烂炰故自佳，急咽聊复尔。
刺肥剧鉏奸，剔纤难拔垒。
屡搜风屡入，一快势一圯。
撼摇肿贯颧，焦蠹痛彻髓。
外虽编贝然，中实空龈似。
赤龙搅沆瀣，玉池涨清泚。
天鼓弗能扣，金鼎亦徒舐。
乳媪老不羞，机女少自喜。
风流久已绝，血气安足恃。
磨治朝辛盐，漱溉夕莎芷。
庶几尚扶危，不至遽乏使。
太官羊何腴，五侯鲭更旨。
虽无轑釜嗔，未免媚灶耻。
菽腐柔趁梜，粟糜滑流匕。
不愁馁在中，却笑饱欲死。
舌以柔故存，此语未敢唯。

间台珍馆严鹤林，老桂钜竹笼春阴。
骑鹤仙翁杳莫寻，适从何来貂插金。
裳珮丹青杂璆琳，旗旛绣彩薰甲沉。
蕊函三洞罗森森，云璈九奏锵愔愔。
拥炉步虚摇箕参，稽首寥阳祈博临。
庭下朝谒纷冠簪，愿言福寿高于岑。
问子为谁对辄喑，以目代口手拊襟。
伊民豺虎国蠹蟫，细大敲剥无遗针。
凛虞膏血供几砧，巧谀曲媚求回心。
天乎少戢汤火燖，庶几沸鱼逃釜鬵。
上帝福善祸必淫，高目下耳一监歆。
察此颂祷皆呻吟，革彼飞鸮怀好音。
呜呼爱而祠者古，畏而祠者今。
安得皞皞相忘，武城弦歌单父琴。

少日爱花螽趯趯，老去冻蚕已休织。
水村山郭一枝晓，忽到窗前三叹息。
年年雪里自作春，摇手东皇不相识。
衣冠古岸绮季至，介胄嶙峋亚夫色。
从来魏徵真妩媚，要是广平终铁石。
月香水影儿女语，千古诗肠描不得。
笑冯与可幻竹君，相对无言面深墨。

伊祁作春私帝力，司花女课千机织。
月四十五以为功，化工何尝停半息。
老梅偃蹇傲众芳，一钱轻视程不识。
和羹肯为媚灶计，望林祗笑欲炙色。
莓苔被服当文绣，冰雪定交过金石。
静乐先生大雅韵，始信清名不虚得。
政须草圣传新篇，安得张颠首濡墨。

北窗梦觉呼一力，曙鸟微闻络纬织。
推窗宛见野梅面，带雨犹如看花息。
坚白雅占南枝先，浅红留待北人识。
宫中自是怜玉奴，天上何为爱蓝色。
肯随兰芷媚屈宋，独主芙蓉笑丁石。
愧我联篇蚁空旋，羡君六博枭已得。
梅懒作尉竟仙去，拜官无用斜封墨。

豢龙作醢龙吞声，天公愦愦迷雨晴。
玉脂泣烹足媚妩，苦酒五色生光明。
龙虽神物畏馋吻，携朋去作天田耕。
稚禾婉婉鱼薧立，高原庚庚龟兆横。
汉家燮调岂无术，阴阳纵闭归董生。
□□□□□□□，□□□□□□□。
我贫自笑一瓢许，瓶粟屡空惭釜与。
彭泽曾无种秫资，沂水聊助咏雩舞。
颇怪吹云读风讼，浪愁淅米翻危语。
清时何事弘羊烹，善政端无宁虎乳。
仁人拯溺非姑徐，亟挽天汉如决渠。
我知造物识君意，十日一雨焉取余。
愿君展此作霖手，苏民旱徙扶黄初。
在在京坻赋高廪，坐令歌颂销欷歔。
病坡作计羹玉糁，辟谷宁羡黄石书。

䝙{豸娄}甝狒貊獾貔，猎骑漫山伏正奇。
瘃手草成熊馆赋，掩群驱入兔罝诗。
兽奔骇类淮淝口，狐媚讙摧虢国眉。
滕六倚渠真误事，大寒不出是知时。

山川自高深，开辟由邃古。
长江泻岷峨，横亘截区宇。
东流为沔津，疏凿仗神禹。
襟带成奧区，都会称鄂渚。
环城得修冈，雄胜著台府。
上有江汉亭，凭高欲鶱举。
云谯护左方，南楼以为辅。
飞甍立嶕嶤，才去天尺五。
星辰近梯级，岚霏日吞吐。
横陈极苍茫，万象互昂俯。
晴光敞双明，景物恣枚数。
炊烟接空翠，下列十万户。
榱栋出棱角，阛阓分脉缕。
川涂竞走集，水陆跨重阻。
东南引湖湘，西北控淮楚。
舟车所交属，人物森萃聚。
歌谣杂谐合，来往纷伛偻。
溟蒙尘蔽空，挥霍汗成雨。
游盖惊云飘，联辔识骖舞。
驱驰溢阡陌，时节相媚妩。
裾袖翳朝日，光曜烛绡组。
憧憧蚁迁穴，纭纭茧抽绪。
亭亭肆遐睎，一一可细睹。
至如城中边，万灶宅貔虎。
春秋谨教阅，什什而伍伍。
红旆罗旌幢，中军立旗鼓。
冰霜贯戈甲，雷霆震弓弩。
后先严车徒，坐作中规矩。
被庐犹晋搜，少长悉有序。
礼成既饮至，络绎还所部。
俯瞰了不遗，清流数鲂𫚈。
乃若天空澄，江色入环堵。
云水渺相接，斜阳落晴坞。
千艘卧平沙，片帆归远浦。
微茫泛一叶，咿轧响双橹。
报译认樯乌，航琛知海贾。
微阴转层峦，轻烟生宿莽。
栖鸟绝重澜，归鸿集寒屿。
夜深渔火明，孤洲记鹦鹉。
晴阴与朝暮，景色若夸诩。
方春及韶淑，鶑燕争鸣乳。
桃李出新妆，周张环绣黼。
修眉横柳堤，遗钿错花圃。
孟夏薰风来，草木自蕃舞。
翠幄帷清阴，密叶覆幽墅。
入林梯空旻，影团修月斧。
露掌逼高寒，金波沃肝腑。
隆冬雪纷飞，琼楼耀江浒。
万花著林端，晃不分细钜。
兹维四时媚，代谢听寒暑。
荣枯虽异撰，去来莫追拒。
彼动此静观，群鱼沸鼎釜。
纷纶各状态，天械发机杼。
或如怀袖物，俯拾恣所取。
或如海陆珍，搜罗寄庭庑。
或如观大驾，旄头先卤簿。
或如亲校猎，玉虬挖翠羽。
或富若武库，宝物穷积贮。
或丽若上林，鸟兽罗禁籞。
或纾若绮縠，或列若簨簴。
或背若相违，或进若相与。
或蓊若兴云，或林若率旅。
或惊若脱兔，或拱若礼鼠。
或若鸡出埘，或若马奔圉。
或变若龙蛇，或怪若猰貐。
或奋焉若雠，或比焉若侣。
或矫若怒嗔，或偃若戏侮。
或賸若赢余，或匮若贫窭。
或聚散翕忽，或纵横旁午。
或禽声咿嚘，高下参律吕。
或人语叫噪，历落写筐筥。
或以琴置膝，丝音宜搏拊。
或时棋满枰，石韵杂珩瑀。
或欹枕高眠，胡蝶梦栩栩。
或相对啜茶，舌本跃清语。
或暇日观书，肠腹自撑拄。
或乘兴飞觞，醉后忘尔汝。
或即境挥毫，图画入缣楮。
造物无尽藏，傥来亦何忤。
俛仰已陈迹，恍惚失处所。
达观萃兹亭，宇宙一秬黍。
斯亭名者谁，儒林得鼻祖。
昔贤维南轩，心学绍东鲁。
眷焉西南游，芳洲撷蓠荰。
遗墨尚淋浪，隶刻照亭柱。
迩来三十年，轩桷渐颓窳。
堂堂魏国孙，玉节莅兹土。
英声凛荆扬，盛事踵遐武。
曾侯庐陵秀，一笑不龃龉。
风月喜平分，江山藉宗主。
兴仆追前修，遗迹洊搜补。
飞翚抗雄梁，石花呈古础。
荒榛得奇观，幽思发新杼。
公余多胜概，往往压诸庾。
赓酬驾元白，光焰陵李杜。
领客共落成，而我亦同俎。
半生嗟镂冰，一字不堪煮。
乐事纪末颠，鸿笔愧燕许。
吾伊补书债，款乃效渔父。
傥继竹枝词，编入武昌谱。

山川自高深，开辟由邃古。
长江泻岷峨，横亘截区宇。
东流为沔津，疏凿仗神禹。
襟带成奧区，都会称鄂渚。
环城得修冈，雄胜著台府。
上有江汉亭，凭高欲鶱举。
云谯护左方，南楼以为辅。
飞甍立嶕嶤，才去天尺五。
星辰近梯级，岚霏日吞吐。
横陈极苍茫，万象互昂俯。
晴光敞双明，景物恣枚数。
炊烟接空翠，下列十万户。
榱栋出棱角，阛阓分脉缕。
川涂竞走集，水陆跨重阻。
东南引湖湘，西北控淮楚。
舟车所交属，人物森萃聚。
歌谣杂谐合，来往纷伛偻。
溟蒙尘蔽空，挥霍汗成雨。
游盖惊云飘，联辔识骖舞。
驱驰溢阡陌，时节相媚妩。
裾袖翳朝日，光曜烛绡组。
憧憧蚁迁穴，纭纭茧抽绪。
亭亭肆遐睎，一一可细睹。
至如城中边，万灶宅貔虎。
春秋谨教阅，什什而伍伍。
红旆罗旌幢，中军立旗鼓。
冰霜贯戈甲，雷霆震弓弩。
后先严车徒，坐作中规矩。
被庐犹晋搜，少长悉有序。
礼成既饮至，络绎还所部。
俯瞰了不遗，清流数鲂𫚈。
乃若天空澄，江色入环堵。
云水渺相接，斜阳落晴坞。
千艘卧平沙，片帆归远浦。
微茫泛一叶，咿轧响双橹。
报译认樯乌，航琛知海贾。
微阴转层峦，轻烟生宿莽。
栖鸟绝重澜，归鸿集寒屿。
夜深渔火明，孤洲记鹦鹉。
晴阴与朝暮，景色若夸诩。
方春及韶淑，鶑燕争鸣乳。
桃李出新妆，周张环绣黼。
修眉横柳堤，遗钿错花圃。
孟夏薰风来，草木自蕃舞。
翠幄帷清阴，密叶覆幽墅。
入林梯空旻，影团修月斧。
露掌逼高寒，金波沃肝腑。
隆冬雪纷飞，琼楼耀江浒。
万花著林端，晃不分细钜。
兹维四时媚，代谢听寒暑。
荣枯虽异撰，去来莫追拒。
彼动此静观，群鱼沸鼎釜。
纷纶各状态，天械发机杼。
或如怀袖物，俯拾恣所取。
或如海陆珍，搜罗寄庭庑。
或如观大驾，旄头先卤簿。
或如亲校猎，玉虬挖翠羽。
或富若武库，宝物穷积贮。
或丽若上林，鸟兽罗禁籞。
或纾若绮縠，或列若簨簴。
或背若相违，或进若相与。
或蓊若兴云，或林若率旅。
或惊若脱兔，或拱若礼鼠。
或若鸡出埘，或若马奔圉。
或变若龙蛇，或怪若猰貐。
或奋焉若雠，或比焉若侣。
或矫若怒嗔，或偃若戏侮。
或賸若赢余，或匮若贫窭。
或聚散翕忽，或纵横旁午。
或禽声咿嚘，高下参律吕。
或人语叫噪，历落写筐筥。
或以琴置膝，丝音宜搏拊。
或时棋满枰，石韵杂珩瑀。
或欹枕高眠，胡蝶梦栩栩。
或相对啜茶，舌本跃清语。
或暇日观书，肠腹自撑拄。
或乘兴飞觞，醉后忘尔汝。
或即境挥毫，图画入缣楮。
造物无尽藏，傥来亦何忤。
俛仰已陈迹，恍惚失处所。
达观萃兹亭，宇宙一秬黍。
斯亭名者谁，儒林得鼻祖。
昔贤维南轩，心学绍东鲁。
眷焉西南游，芳洲撷蓠荰。
遗墨尚淋浪，隶刻照亭柱。
迩来三十年，轩桷渐颓窳。
堂堂魏国孙，玉节莅兹土。
英声凛荆扬，盛事踵遐武。
曾侯庐陵秀，一笑不龃龉。
风月喜平分，江山藉宗主。
兴仆追前修，遗迹洊搜补。
飞翚抗雄梁，石花呈古础。
荒榛得奇观，幽思发新杼。
公余多胜概，往往压诸庾。
赓酬驾元白，光焰陵李杜。
领客共落成，而我亦同俎。
半生嗟镂冰，一字不堪煮。
乐事纪末颠，鸿笔愧燕许。
吾伊补书债，款乃效渔父。
傥继竹枝词，编入武昌谱。

晚唐诗似晚春景，姿媚有余风骨轻。
千岁俄逢古罍洗，摩挲篆籀眼增明。

唐台压郡东北陲，势旋力转奔而驰。
伟哉造物谁其尸，一山中起高峩巍。
群峰环辅拱以立，背面肘腋相倚毗。
怪石差差少媚色，长松落落无邪姿。
岩隈有路数百仞，直登不悔形神疲。
中间轩豁浮图舍，栋宇彩错金璧辉。
寒泉一亩清可鉴，优游鳣鲔扬鳞鬐。
猿闲鸟暇两呼笑，老僧矍铄趋且嬉。
天风烈烈骨毛竦，更云六月无炎曦。
攀缘绝顶下四顾，溪山百里如掌窥。
我思宜有隐君子，放心不与时安危。
巢由之行已高世，白云卧此逃尧妫。

彼美庭楠植，基培几十年。
夜来全庇月，晓去薄生烟。
万叶光齐动，双株影共圆。
幽楼疑有鹤，清响为留蝉。
饮对传三雅，琴依按七弦。
河阳花自媚，彭泽柳空眠。
势翳门阑静，阴清几案鲜。
不才逢讼简，吟遶强成篇。

嘉阳天远被薰风，荔子呈祥郡馆中。
庇本莫将慈竹较，媚时宁与瑞莲同。
并柯昼耸烟光动，异干霄空月影通。
奇木幸逢真赏笔，谁夸丹实一庭红。

我昔坤维滥使权，简池行部属丰年。
盘桓郡驿留单骑，徙倚江亭按七弦。
今愧高贤传丽藻，远闻清思涌寒泉。
置藏巾衍光华甚，不使珠玑只媚川。

漭漭愁云吊媚川，蚌胎光彩夜连天。
幽魂水底犹相泣，恨不生逢开宝年。

二月春光明媚，是处花酣柳醉。
五湖四海禅流，切忌开眼瞌睡。

文华灭质甚尘土，物欲戕生剧豺虎。
三年挂舌坐林皋，日月往来云散聚。
夫容自与诗肠谋，虽无颜色媚涂陬。
梦随春草撩客儿，手抉云锦分潮州。
平生耻作山鸡照，对此忘其为不肖。
为华破戒哦七字，殆似五噫发梁耀。
李君不为揜覆之，唤取奚锦披封泥。
缫车引出万丝绪，衣被山谷春无辉。
山中华木迭宾送，人把荣枯同幻梦。
卧看夫容生未生，满目天机供日用。

笑语声中别有天，巫云楚岫玉明舡。
冷风入坐酒无力，斜日媚空花欲然。
猎猎旗风犹夏五，摇摇帆影立秋千。
他时辇路追今梦，傥许陪公发未宣。

尚记扁舟下古渝，兰芽秀茁媚庭除。
跕鸢声里惊重见，玉粹扬休伟丈夫。

突兀双楠树，翘枝照户青。
春风吹湑湑，秋雨立亭亭。
蚁梦迷符竹，牛涔兀屏篂。
但令根本在，有茁媚阶庭。

江乡推甲乙，家史自名门。
作配昔相友，流风今尚存。
三珠方秀媚，双剑忽飞骞。
丹旐莲峰路，悲云落日翻。

短短菰蒲洲，阴阴葭菼陂。
有斐嘉芙蓉，双蒂媚涟漪。
如龙舒两娥，如沅湘二妃。
岂伊玉池种，而乃生污泥。
斑然烂云锦，袭人芳菲菲。
两美谅必合，佳人制为衣。
下承朝露滋，上戴夕日辉。
驾言折芳馨，归以遗所思。

柳色媚别驾，桐花夹行舟。
慈湖一片心，不上富贵钩。
撇却云雾窗，分渠月波楼。
但有月长清，何妨波漫流。

翠浮天宇两眉修，不着尘寰半点愁。
锦袍仙人去不返，乘月忽作斯亭游。
月悬水底不受捉，牛渚矶翻酒星落。
气涌如山白浪掀，声悲动地终风作。
我思吊古登翠微，点检旧题无白诗。
生平白眼睨力士，焉肯妩媚歌峨嵋。
杨林渡头采石口，一处风寒几兵守。
寄语中流把柁翁，莫使江山落人手。

寡交率天性，积疴攻妙药。
干禄念烝尝，著书恣谈谑。
永矢离畏途，何况縻好爵。
感子故人意，屏吏延铃阁。
时剖千秋心，兼订三山约。
风流张平子，文采谢康乐。
潜鱼媚幽潭，高鸟昵林薄。
物类既参差，天地亦寥廓。
但愁霜霰多，石出兼水落。

尔梅生不辰，失身蔬茹圃。
虽沾灌溉力，却受秽浊侮。
未能同臭味，祇得共甘苦。
青随菜甲肥，翠引蒿芽吐。
与时自高下，何意较尔汝。
畦丁厌长成，恐碍寸金土。
清阴仰密叶，日日逢而怒。
踈柯并柔枝，旦旦伐而斧。
如此冰玉姿，若为荆棘伍。
孤标余寸息，老命悬一缕。
四围苍藓黏，半心蚀虫蛊。
禁持几霜雪，剥落久风雨。
潜阳动地脉，生意顿鼓舞。
涂抹三四花，岂自矜媚妩。
香清不如少，骨劲不嫌古。
试问白玉堂，何如破茅宇。
毕竟天地间，贵贱各有主。
苟非吾所安，虽荣亦何取。
说与此花知，善自且撑拄。
须有岁寒人，徙根松竹坞。
知汝非错薪，肯容刈其楚。
巡檐一笑春，能忘在莒不。

建安七子云锦裳，东阿冠珮俨帝傍。
美人依约驻何许，卮言和饰含芳芗。
虎头妙处似痴绝，丹青貌出花边月。
空词无色重徘徊，多态有颦转萧屑。
软风吹香熊耳苍，蘅皋芝田晴翠长。
玉笙飘断牵情梦，羽葆翻开顾影光。
兰钗横峩双凤翥，调高不染巫峰雨。
龙髓生霞谢露铅，蝉衫如水萦金缕。
瀛洲学士老率更，服暗编简谁施嫱。
平生肝肠忽妩媚，神气钩画同飞扬。
阅晋经唐今几昔，光景常鲜日月白。
绍兴天子曾品题，价重珊瑚何翅百。
吾闻商雒神灵居，祗今王会临皇舆。
愿公翊我九畴主，更睹龟呈绿字书。

君不见西山凛凛百世师，忍穷受饿终采蕨。
又不见丑谬遗臭几千载，当年方丈厌肥滑。
孰得孰失试大观，较若五味辨甘辣。
冶容媚世吁可怜，羞面顾影自涂抹。
名利物我争锱铢，语笑诩诩已衷甲。
方嗟天际暮云深，还见墙阴春草茁。
旨哉君诗良起予，重把心事为君说。
百年功名亦漫尔，尘路投踪何日脱。

风流公子醉阳台，归路犹传笑语谐。
玉腕双扶争妩媚，不知失足在苍崖。

梅兄随遇处，在水涯山巅。
或有近行路，不惹人爱怜。
俨如敬而远，惟恐迫我前。
或有近人居，不傍门户边。
仍多向贫家，不为华屋牵。
香不祈人闻，芳不取世妍。
似此性孤洁，秋毫绝萦缠。
彼有不知者，乃谓花莫先。
折之贮玉瓶，已是伤其天。
更大开苑囿，和根以之迁。
反指荣得地，带露泪自涟。
浸违山林意，岂其本性然。
和羹尚不愿，其余安足言。
但愿复反本，同盟松竹坚。
西湖之孤山，犹嫌朝市喧。
上对玉辉山，下临珠媚渊。
外此唯雪月，往来许周旋。
三友共一笑，岁寒同百年。
虽与世落落，自分安其偏。

泉从九江来，发自庐山趾。
不啻如渭清，时出到旴水。
渊渊媚如珠，甘饮足千里。
何妨遇山下，一时险而止。
不碍以亨行，果行险自弭。
真利用御寇，上下顺而理。
方当执热中，以濯豁有喜。
且当正渴时，得饮快如洗。
旴人望膏润，恋恋正未已。
顾如岁大旱，用汝甘霖比。
不容私一方，宇内并倾企。
盈科放四海，有本如是耳。
安得长流旴，混混以终始。
河南已治平，河内难留矣。
好将世俗污，尽洗入清泚。
溥博泽周流，功成大如此。
却归山泉间，育德德孰拟。
作圣以为期，善养功更伟。

暴之烈日无改色，生于浊水不受污。
疑如娇媚弱女子，乃似刚正奇丈夫。
有色无香或无实，三种俱全为第一。
实里中怀独苦心，富贵花非君子匹。

柔条嫩叶春新媚，劲干刚枝岁久磨。
忺厌人情每相反，欲支大厦问凭何。

棠湖有病客，破鼎支药糜。
青阳动新晴，兀兀厌坐驰。
静闻箫鼓闹，翠幰行春堤。
柔风吹帘旌，杲日浮屏缇。
行厨依竹里，绣幕联江湄。
为问来者谁，板舆双侍姬。
光彩照路傍，拍舞襄阳儿。
病翁禅定心，久矣沾絮泥。
一念忽随喜，聊复相追随。
家人治尊罍，夜漏觇晨晞。
拥被起跃然，不知筋力痿。
破晓始三弄，冲寒才一卮。
爚如满天星，湛湛开青池。
晨光透户牖，纤尘寂不吹。
倏焉云头催，随以雨脚垂。
汀蘋振淅沥，岸柳惊纷披。
度塘如度桥，跬步窘且危。
往谒乘驿使，席间如鼓鼙。
主宾无软语，僮仆侵寒肌。
一坐礼敬疏，四顾面色黧。
亟就儿女曹，疾驾掀重帷。
拥炉共炙手，悔游仍攒眉。
须臾呼酒炙，稍觉春融怡。
棠湖暂纾望，苜盘充疗饥。
一杯复两杯，肤粟欣平治。
先登浔阳楼，次读琵琶诗。
来往信底忙，吟哦聊自欺。
江柁昼摇兀，市声晚哑咿。
估客维岸傍，樵径行歌归。
宿霭了未收，溟蒙沾人衣。
落莫兴易阑，扶舆力将疲。
却从名园游，款户访故知。
蔬甲拆青嫩，池光摇碧漪。
桑颠宿鸡鸣，柳畔新鶑啼。
主人相顾笑，谓此亦足栖。
曾留长者辙，更著名人题。
庐山三万峰，一碧天与齐。
千古真面目，庶几今见之。
遂开成趣轩，夕宴陈尊彜。
庖鲭诧雕俎，幻火后眩奇。
沙苑出细肋，好音来赫蹄。
纸尾有醉字，恍如写乌丝。
意者天机全，落笔惊倾欹。
长鳄白浪卷，踞蛤青云期。
佳客不我从，逸兴何所为。
整鞅固已屡，鸣漏将何其。
九衢月似霜，乌鹊仍遶枝。
风干路犹湿，云淡星不移。
已成归兮赋，更作怅然疑。
诘朝益明媚，一瞬变四时。
天机岂易测，我惑宁不滋。
尝闻士之遭，皋夔异周伊。
如何不后先，翻覆成呼唏。
昨何为而寒，今何为而熙。
中间出一夕，乃尔变惨凄。
吾昨解印绶，一舸来自西。
天道皆自然，肯以阴晴窥。
况此瞬息观，讵可分两岐。
为言独醒者，今昔无町畦。
从今好天色，更请还一鸱。
东寻五云谷，西渡三峡溪。
杏开董奉坛，桃映康俗祠。
景物看吐吞，冷暖随呵㧑。
以此青田酿，酌之沧海蠡。
蓝舆乘两肩，倒载白接{罒/离}。
真意浃三益，和气重四支。
持之药吾疾，正可扶衰羸。
明窗睡久酣，旧业荒于嬉。
正当出呓语，走笔萦虹蜺。
追书浃旬事，幸免然豆萁。

浩然一气古到今，古人无愧惟此心。
青天为幕地为席，醉里聊作乌乌吟。
君不见人生所重独名谥，一代简书耀青史。
当时命名偶然耳，跖圣丘愚果谁是。
又不见人生所愿在贵豪，汾阳钟鼎颜箪瓢。
祇今等是一堆土，宁识生前时所遭。
或言惟势可凌物，旦作参军暮苍鹘。
富方炼炭贫牛衣，上下升沈总飘忽。
又言有才堪动人，文章不过纸上尘。
卿云复生鲍谢作，我亦不识知谁真。
书函阖开古所患，万札千缄漫堆案。
当年京洛驿走尘，未见远官救刘晏。
人情炎凉今所同，鞠{月卺}却篲寿迺公。
小儿坐睡触屏风，亦复谄语无所容。
回思一拙胜百巧，囊粟侏儒先亦饱。
才从埽轨学{度攵}门，边上锄犁不相保。
又思三窟寄一身，东来入浙南入闽。
已惭下车冯妇笑，又恐顾影痴儿嗔。
一壶一锸醒复醉，便作刘伶藉糟计。
易园蓊蔚棠湖清，席上老兵未渠异。
一花一柳春复秋，更效凝式东西游。
池荷渐衰枣红近，恤纬那免孤嫠忧。
噫嚱人生万事大似茧抽缕，百绪千端无物不如许。
归欤一曲浩浩歌，尧舜揖逊汤武兴干戈。
从来剑佩常相磨，天地万物如予何。
渊明嗜酒称第一，不知寄傲义熙除酒更何术。
雍端但爱栗与梨，借使无此未应对酒成白痴。
乐天仅识庐山奇，肯信琴书泉石不堪引妻儿。
青山独往苦不早，自是金谷白首同归有何好。
浩歌对山开酒樽，看到月堕黄金盆。
往来正尔劳季布，贤佞岂必关王尊。
胸中浩浩顾所存，贯珠击节何足论。
我不能苦身刻骨为名抵死求媚妩，又不能南柯北牖指梦所历为喜怒。
权势文章共生死，谀书呓语相推许。
为身择地已为累，随戏逢场亦何补。
凛然浩气天地间，眇视万古同人寰。
沧溟易狭杯芥宽，北斗柄烂银河干。
浩歌正尔吐天籁，风月笙竽均一噫。
来者浩浩不可期，指此无愧惟心知。
青山白云随所之，浩歌更赋归来兮。

淳古有真味，不特见于结子。
兹帖之名得示，纵摹仿于唐世，隠然犹有西晋之遗意。
彼昌黎者，或肆讥议。
谓以俗书趁姿媚，予未敢以为是。

大令好书洛神赋，后人犹袭邯郸步。
夫君草圣洞千古，笔下纵横敏风雨。
凌波杳杳去无所，半幅尚能追媚妩。
几年唐印阅振武，谁其别之视书谱。

公于国史，以好砚称。
石焉取斯，盖协其能。
遒媚之观，在此尺纸。
善工利器，予鉴如此。

郊见帝兮琮璜，瑟彼瓒兮流斯黄。
物有专兮灵粹，宁糅杂兮寻常。
懿君子兮毓德，可蠡测兮蕴藏。
禀堪舆兮间气，学远绍兮皇王。
探坠绪兮邹鲁，集皋夔兮众芳。
俗𫉁𫉁兮要艾，纷余佩兮兰纕。
众襜襜兮冶服，烂余裳兮织襄。
石渠兮紫橐，斗枢兮万阁。
持众美兮效君，宁濡迹兮康国。
世惛惛兮莫吾与，矫兹媚兮私处。
畦于闾兮珣琪，艺琼蔬兮玄圃。
暖晴旭兮养和，霏瑞雾兮来下。
苟昭质兮莫亏，犹可遗兮远者。
及羲鞭兮未晏，导帝之兮轨路。

有閟兮寒泉，运而往兮几何年。
地灵兮启秀，不我后兮不我先。
川媚珠兮圆折，莲吐岫兮便娟。
坤文郁兮瑞世，所思邈兮西都之虞渊。
芳至今兮未沫，世载英兮昌维。
其已考槃兮山之阿，龟何以兮食只。
筑之垣兮登登，忽而凹兮窈而深。
累甓兮寻丈，刳木兮虚心。
木为仁兮仁者静，水阂险兮中不失信。
矧生数兮土以培，固受命兮独也正。
孰牖兮孰窒，孰导兮觱沸。
否倾以亨兮繄所遭，余何丧兮何得。
美人兮委蛇，泂酌兮永歌。
昔泥不食兮匪我吝，今渫可汲兮湛不波。
韦绝编兮堂上，晤三圣兮惝恍。
有孚兮坎习，不穷兮井养。
消息兮盈虚，道之体兮易之象。
沛吾辀兮八荒，志拯溺兮靡遑。
鸡鸣喈喈兮霜月晓，纷纭归梦兮殷辘轳之下银床。
万家兮渴饮，渺千里兮相望。
猿奚悲兮鹤奚怨，旱欲霖兮川欲航。
功成兮不居，媲彼泉兮有常。
缨可濯兮沧浪，鲤可羞兮汉之姜。
修绠兮汲古，涴新学兮肺肠。
美人兮归何时，乐莫乐兮旧乡。

商飚之萧瑟兮，百草莽其披离。
何深林之敷蕙兮，蔼芳华其不亏。
物有生而专媺兮，岂伊人而不然。
閴濬房其窈窕兮，非从夫将孰称贤。
媚璇源之驶浏兮，四仙之峰其{山/截}嶪。
衮衣蔼其硕肤兮，笄珈配之炜晔。
有斋季女淑且明兮，天作之对奚苟求。
懿玉屏之有孙兮，嗣宽闲之洁修。
面嘉命其必敬戒兮，庶几君子之好逑。
歌福履之将兮，咏室家之宜。
敝屣珠玉吾何有兮，佩礼义而服书诗。
顾俗好之骛荣兮，得则盈而失则沮。
媺君子其独不群兮，期百岁而偕处。
夫何孤鸾一朝而舞镜兮，悼亡赋而鬓霜。
念天秩之有典兮，幽明离隔其忍忘。
冷辟邪而烬绝兮，叠旁行其蛛蟊。
耿松冈之夜月兮，尚欣欣以从舅姑之游。
悼人命其孰司兮，参大衍其非夭。
信流芳之未沫兮，岂独华发而曰寿。
苟天理之可恃兮，君子之步其丹霄。
汤沐大国日可冀兮，尚足慰芳魂于一丘。

霜英滤云母，月华吐幽魄。
濬房锁葳蕤，弄杼夜咿轧。
天寒日苦短，箧不贮寸帛。
婵娟空自妍，襟袖无乃窄。
停机掩孤嚬，欲歌心已咽。
积此万缕工，织成苎罗白。
蹇修来何时，复关滞涂辙。
女无终不嫁，谨勿昧所择。
忍寒青琐窗，熏麝翠罗幕。
粲粲双明珰，团团双白璧。
稚齿昔所娱，玩之不能斁。
春风荡繁囿，触眼会良匹。
撷芳索幽占，两美斯有合。
及兹岁未晏，为君媚芳泽。

季夏苦积阴，泥迳殊窘步。
彼姝水花红，媚此晴色暮。
邂逅小山桂，才洗仙掌露。
相携斋阁来，不着丹铅污。
杲之与黄香，胡为此同聚。
向来古锦九，散落不知数。
吟肠久荒涩，幽赏但默喻。
殷勤吴市仙，能供岩壑趣。
诗味淡愈佳，交情凝有素。
我愿同茑萝，得与长松附。

弱龄诵书史，所慕在经世。
腼颜科目中，颇恨愆素志。
天府两贡书，耻逐时妆媚。
诸公误赏音，偶玷春官第。
王明渴畴咨，临轩有故事。
明当鼓枻下，陛对去天咫。
采兰有常供，胡为轻万里。
趋庭愿有闻，丁宁汝其识。
谨无曲学阿，恐作儒冠耻。
士当志远大，富贵余事耳。
百拜请书绅，誓言其敢替。
万古洙泗传，岂为青紫计。

青山高，六六峰。
瑶镌嵽嶪千万仞，斗起西南天半空。
蒸岚喷薄不得泄，翠屏掩霭深几重。
不知丹梯委曲到何许，飞楼杰观缥缈疑神功。
丈人天上足官府，爱此叠嶂高巃嵷。
奏疏白玉京，此山上帝之离宫。
臣请为帝守宫钥，检课列仙功行之异同。
帝凭玉几颔其奏，导以绛节双青童。
岳灵嶪峩远奔命，其下渎鬼趋蒙鸿。
丹书校录晓继夕，朱衣执侍严且恭。
赤明龙汉屈指今几劫，珠幢羽帔可想不可踪。
云璈铿鍧洞天晓，步虚寥亮阊阖风。
有时山空夜永斗柄出复没，眩眼千炬煜煜灯吐红。
呜呼青山高兮六六峰，丈人宫阙兮远层穹，飞仙来往兮安得逢。
山中人兮媚幽独，烜山绪兮雪谿翁。
形癯霄汉舞皓鹤，神茂晴峦森老松。
三生曾侍丈人之左右，出入孔老竺干之学该以通。
把茅山间二十年，幽栖活计那讳穷。
白云四壁兮风月窗栊，玉泉如饴兮柏实可饔。
丈人悯世日混浊，敕遣下山开瞽蒙。
被发鞭麒麟，驾霆呵灵霳。
高冈一鸣众鸟喑不吐，修门再入九虎狞以攻。
飘然整我飞霞佩，佳山水处挟册从。
仙槎尚有楼突兀，荡漾万顷风涛中。
酒酣浩歌蘂珠三叠之险韵，出没蛟蜃悲鱼龙。
道逢仇池老仙伯，握手一笑蟆鼻烟溟蒙。
混成庵中据梧默数息，明霞阁上弹铗看飞鸿。
丈人嗔不归，鸾歌凤舞瞻听慵。
我闻至人离世不忘世，肯学山泽之臞块独守此虎豹丛。
欧子来自神清洞，乐天故栖蓬海东。
手携天孙云汉之机杼，下与世俗一洗组纂之拙工。
后先相望几百年，帝命何独私与公。
青山之阻烟霞浓，六时滴水声玲珑。
猿鹤何知强凄怨，祝公不用思{忄虫}{忄虫}。
我愿飞章夜扣丈人九仙之宝室，世路荆棘人心蓬。
洗氛涤祲待雨露，惊聩醒醉须笙镛。
乞公且住千百岁，要使民有司命儒有宗。
色丝不尽今古胸，帝衮何阙须弥缝，笑谈变俗为时雍。
青山青山长好在，洞天气物何曾改。
归来瑶简朝丈人，坐看桑田变沧海。

一日不见如三秋，人如湘浦春风楼。
危途崔嵬坂九折，万事变灭水一沤。
我公方寸湛古井，砥柱四海之颓流。
艺兰九畹媚幽处，公暇独立谁为俦。
畏虎一悟真知说，亡羊不向诸子搜。
默参邹轲论直养，长与潜圣同四忧。
绣衣方看霄汉立，青云忽赋泛滥浮。
平生得趣稽古乐，如水赴海无时休。
考槃栖我书万卷，有意晚岁专一丘。
时无子西赋招隠，贪伴渔翁归钓涪。
涧瀍脉络元不断，洙泗气象端可侔。
身縻简书去无繇，夜梦策蹇霜满裘。
悠悠底是归宿处，愿闻一语归而求。
勇撤皋比谁复见，订顽之训万古留。
篆书为公揭素壁，千里持寄宽离愁。
玄关道秘杳莫授，玉钥为我一启不。

系船池口泛滥游，老禅邀我半日留。
岸莎堤柳度窈窕，初暑忽送风雨秋。
萧郎钓台三间屋，万顷烟波媚幽独。
长令千载好事人，贪为淮山流远目。
芊芊蔓草迷长竿，台城直作平野宽。
那知万古文选理，不尽词源八节滩。
英魂远逝招不得，谪仙小杜底处觅。
插天崷崒九芙蓉，试与凭高闲物色。

子西诗律伤于严，掉头沉吟春饮酣。
何曾一字低处著，有似国工精手谈。
千古江山长媚好，水曹依旧清风扫。
只惭次补较非才，更愿乞灵依此老。
天涯憔悴一诗穷，溪流泯泯山丛丛。
事须登临作酬赏，剩破酒榼官泥红。

梅花蘸影碧江浔，似怪高人金玉音。
咏絮可怜清寡伴，冠霞来与共论心。
定知句迫琼瑶响，莫惜杯浮琥珀深。
姑射清寒西子醉，一时妩媚索高吟。

极目青天蜀道难，无因长坂得联骖。
思乡浪费肠回九，行世何妨臂折三。
杨柳风微生百媚，棠梨昼永带余酣。
天涯犹赖春娱客，那得邻山寄一庵。

冰池媚影早春时，转眼累累子着枝。
调饪可能无好手，太羹真味付谁知。

别驾来访别，征我委斋诗。
敢问委之说，别驾自发挥。
万事悉委分，吾何容心为。
抱椠游文屋，去取委所司。
一战偶得隽，敢夸词藻奇。
随牒走仕途，荐举委所知。
一朝获通籍，敢恃妍媚姿。
不见百里奚，非黠亦非痴。
爵禄委倘来，饭牛牛自肥。
不见塞上翁，无喜亦无悲。
得丧委自然，失马马复归。
委怀在琴书，栗里真吾师。
委顺听时命，香山不吾欺。
吾以名吾斋，曰委不亦宜。
王子曰不然，我言异于斯。
人性涵万善，其位配两仪。
凡天所委付，受者不得辞。
行藏道污隆，进退时安危。
委禹以治水，胼胝敢言疲。
委尹以复辟，宠利非谋私。
经制委姬旦，述作委仲尼。
今古理无二，圣贤人可希。
纲常或沦斁，委我开训彝。
杨墨路必辟，韩庄门宜麾。
宇宙或倾仆，委我力扶持。
补天出娲石，浴日升咸池。
饥者委我食，寒者委我衣。
一或负所委，是谓天职亏。
若君所言者，庄老同一岐。
梁以苦空坏，晋以清谈隳。
流弊至委弃，往事真来规。
世道真险隘，天将委之谁。
上不能使尔，夫岂无良医。
因诗重感慨，当有评是非。

复斋吾之师，高山俨标致。
仆尝函丈间，乞得四箴字。
及来仕京华，登门愿受记。
复斋首肯之，赠言简而毅。
杀身可成仁，舍生甘取义。
此生尚可轻，圭黍眇爵位。
仆退书之绅，隽永言有味。
充员京兆幕，万一可行志。
赧颜斥吏胥，冷眼视权贵。
婉婳孤无朋，旁观辄相忌。
朝肆缉缉谗，暮遭申申詈。
圣主初临轩，不才叨考试。
诸贤惮生语，一律爱软媚。
我喜众所惊，人取我必弃。
间有植私恩，了不恤公议。
枘凿不相投，罟擭焉得避。
幞被去候潮，襁褓有幼稚。
少需辰之良，解缆辞清渭。
邂逅复斋子，入京方卸辔。
为言东湖上，英才日以萃。
穷伊洛渊源，传紫阳位置。
要使莆三邑，薰为善良地。
仆也间斯言，归心生两翅。
平生真西山，赤心爱善类。
诲我以沉潜，意同言小异。
二公负名节，可望不可企。
勇退在盛年，高卧看儿戏。
我行拜二公，颜面傥无愧。
作诗欠硬语，呈似贤昆季。
谨勿示他人，恐为吾党累。

千仞罗浮山，蓬莱分左股。
有诏陈太丘，剖符为地主。
皇皇太丘门，德星之所聚。
前光盛胚胎，后来纷众甫。
共惟休斋公，遗教垂邹鲁。
君侯其闻孙，风烈不忝祖。
继以诗书帅，遗爱比召杜。
君侯其英嗣，真清亦如父。
向者位于朝，穹官可拾取。
不能枉尺寻，矧肯效媚妩。
翩然乞一麾，来此开藩府。
此郡旧富饶，广中号乐土。
年来困军须，炎火无冷釜。
邻盗闯其藩，烧痕未全补。
嘘枯待仁风，醒暍仰膏雨。
迎辂两朱幡，驩呼十万户。
朝宣上德意，夕问民疾苦。
为渠作丰年，愁叹变歌舞。
得结数十辈，万物气可吐。
行奏循良功，入布承明武。
走也山林人，本无素宦谱。
妄言宗社事，屡犯君相怒。
缉缉恶樊绳，眈眈畏关虎。
归欤结茆庵，课仆理蔬圃。
余子易炎凉，眼前何足数。
君侯谊薄云，寄诗倾肺腑。

老屋数十椽，下湿上又破。
无端野狐精，昏夜入为盗。
窃我三重毡，目之为奇货。
持以献朱门，曰此堪媚灶。
自余失此物，志意不少挫。
苦节凌岁寒，羞颜薄时好。
命义守大闲，潜深仍伏澳。
客从北方来，特以吉语告。
旧物将见还，前甑元不堕。
余笑与客言，的有此说么。
孔光坐广堂，当局已昏耄。
余尝对天仗，正色数渠过。
其心不能容，未免含疾媢。
石显在宫闱，威福弄幽奥。
余又疏击之，见面定渠唾。
其术方盛行，及此必图报。
客乃宽余心，少安谨勿躁。
圣主赦宿愆，仁恩等天帱。
昭相爱善类，德量如海大。
谗者害莫成，匪伊毡自到。
未几符其言，客喜相问劳。
劝客勿为喜，我且为时悼。
米石三十千，杭人死饥饿。
敌寨七百里，淮人共斩锉。
窖雪飞无留，融风扇炎燥。
潮汐来无时，民庐陷泥涝。
旱魃肆陆梁，妖禽辄鸣噪。
殒星光射人，雨雹威尤暴。
地轴疑翻腾，乾文讶颠倒。
昔余出硬语，万死敢一冒。
廷臣诮云狂，相国嫌愈傲。
不幸期年间，前言多践蹈。
今居山泽中，日向苍穹祷。
一愿雨旸时，田畴足秔{米耎}。
二愿干弋休，边境息巡逻。
庶几老余生，农圃得自课。
保此狂生名，比方散人号。
不然瞻四方，欲往谁前导。
虽粟不得食，况有毡可卧。
人品有高卑，才气分锐惰。
嗟我甚低垂，赖君起吾愞。

谁作艳歌曲，律清语不尘。
杂之古乐府，意态甚迫真。
谓余欠妩媚，宜为众女嗔。
方怜长门闭，渐喜汤沐新。
此曲岂不俊，所儗非吾伦。
生为奇男子，先辨许国身。
有手要折槛，不炙许史门。
有头要叩墀，不拜五侯尘。
昵昵儿女语，煦煦妇人仁。
夕泣缘失宠，朝欣为承恩。
此非奴事张，定是妾效秦。
是为赤有臭，何止黄不纯。
因君词婉美，感我意酸辛。
正恐漆园女，嗤点我辈人。

春阳和且澄，榆烟袅新燧。
兹晨适解后，万象献妩媚。
悠哉高堂人，轩冕莫能累。
颇珍湖海游，渐摩仁与义。
因之玄思清，笔力挽春意。
人生匪得朋，一欣何所寄。
相期风花城，年年同健醉。

折山山下簇人烟，一似吴儿笑语喧。
始信胭脂溪水媚，木瓜分得也嫣然。

习庵筑室，扁曰观聚。
堂前何有，万象可睹。
山如郛郭，烟云吞吐。
草木沃若，春光媚妩。
修篁漫山，不知隆暑。
何况秋空，呼日入户。
朔风吹雪，松声如怒。
上天下地，四方曰宇。
物生其间，何可胜数。
我于是观，乐哉斯土。
随意作室，不华不窳。
买山旋添，稍葺园圃。
得趣幽闲，不入城府。
良朋偶来，倾倒肺腑。
不及时事，惟谈邹鲁。
朋去何为，周易一部。
消息盈虚，穷今亘古。
观乃自观，寂无一语。

迥出娇红媚一川，风刀细镂耀篱边。
不妨捧向孩儿手，留取清香在佛前。

天女染花情若狂，鲜妍直欲媚秋光。
忍将陶径黄金色，也学秦宫朱脸妆。

泽国迷春涨，芳洲生绿波。
浄涵汀树小，闲占浦云多。
风晚低轻燕，川明媚浴鹅。
望人烟思远，奈此暮山何。

嘉定有八禩，三月哉生明。
史子脱吏鞅，超然若登瀛。
酾酒渡清江，风帆引归程。
僮奴忽报我，重客来相迎。
推篷惊且喜，火急问姓名。
云是远近山，江湖旧有声。
各欲贽韵语，借手论交情。
倒屣延见之，驩甚如平生。
近山属思久，𥩟立诗未成。
意者事工致，一字百炼精。
远山得句易，奔走随东征。
颇似夸隽捷，搀先求献呈。
顾予虽不敏，尝试与子评。
自古文章士，大率多相轻。
二君富丘壑，气象俱峥嵘。
万世所宗仰，尹任夷之清。
譬彼兰与菊，春媚或秋荣。
底用角迟速，区区尚争衡。
端盍如奏雅，迭和韶钧鸣。
愿言酬嘉惠，托身与齐盟。
扁舟劈箭飞，怀抱何由倾。
感子意勤拳，写作江上行。

砌蜡成花浅带黄，紫茎绿叶媚秋光。
不吟尚自清羸甚，怪得诗腰肖沈郎。

凛寒陵熙春，谁为御其侮。
酸风吹积雪，浓云洒飞雨。
农夫荷耒耜，俶载耕斥卤。
为其有身累，宁免自辛苦。
妻儿送中饭，冻凌强欲吐。
晚归极困倦，倒睡带泥土。
朝来天光开，红紫新媚妩。
南园踏青人，日暮犹歌舞。

特以秾纤压众芳，痴人痴杀恨无香。
问渠妩媚房栊里，何似庄严几研傍。

借屋城中又一春，桃符万口说清新。
向来曾上庆历颂，老去甘为元祐人。
健论真堪惊谄子，固穷不肯媚钱神。
吾评此士西塘比，后进纷纷谩效颦。

晚雾徐收月色鲜，承平物态尚依然。
断无飓母起吹海，应有蚌胎还媚川。
远俗熙恬犹乐土，孤臣流落谩忧天。
夜归听得舆人语，且愿新年胜旧年。

但见颛朝久，谁知媚灶勤。
纷纷由嬖进，非特一商君。

耄矣犹耽学，天乎不背师。
仅余芭受业，曾许赐言诗。
鲁兀存尊足，虞翻乏媚姿。
回头谢房魏，努力辅明时。

春游千万家，美女颜如花。
三三两两映花立，飘飖尽似乘烟霞。
我身岂比浮游辈，蜀地重来治凋瘵。
见人非理即伤嗟，见人欢乐生慈爱。
花间歌管媚春阳，花外行人欲断肠。
更觉花心妒兰麝，风来绕郭闻轻香。
昔贤孜孜戒骄荡，猖狂不是风流样。
但使家肥存礼让，岁岁春光好游赏。

阁，阁。
雕镂，彩错，簇明霞，攒丽萼。
玉女窥牖，飞仙捧铎。
沉烟燠宝香，媚水涵珠箔。
千山蓊郁晴霁，万井喧填晓郭。
登临徒倚傍琼栏，满目春光煦寥廓。

五行兴万类，有象皆在天。
如何彼杉树，反更侔星躔。
予思古昔意，欲媚兹山巅。
草木尚有斗，人物谁非仙。
栽培自何代，衰老今多年。
大旱不减翠，涉春无益鲜。
生当好世界，过尽闲云烟。
房心欲布政，柱石安可捐。

我本山田人，好尚与众异。
平生重交游，所得国无几。
昨者应茂才，西行觑朝美。
时当庆历初，选举实多士。
茫茫帝王州，栖栖远行子。
携钱赁破屋，乞火蒸陈米。
鞍马到即卖，僮仆痴难使。
有时造公卿，努力向廛市。
数步则一歇，长吁乃能起。
衣冠信质野，言语欠婉媚。
阍人顾之笑，将命见而避。
往往得所请，跄跄向前跪。
何能剖怀抱，浪自慕尊贵。
贵人如天神，喘息生云气。
野夫等麋鹿，刍豢非所冀。
归来坐空窗，惆怅夕不睡。
尘埃满须鬓，臭恶入口鼻。
业已辞吾亲，中道岂可废。
僶俛待报闻，愁忧遂经岁。
二年正月晦，闲房适假寐。
有奴来啄门，手披择之刺。
承命惊下床，赤脚误穿履。
从来未识面，只是闻高第。
名显宦且达，见我当何为。
再拜请就席，熟视知可畏。
昂昂貌甚古，崖石掀氛翳。
浑浑气其和，璞玉无芒锐。
高谈贯先哲，雅意在兹世。
昔人相遇间，一言犹合契。
今吾于择之，宁假再三计。
自此习往还，中心蔑疑贰。
如热息广厦，如饥享盛馈。
君授南康守，舟维蔡河涘。
我馆汴之阴，前去路则迩。
时时结帽带，踽踽寻英轨。
众人娇绮罗，相对纫兰芷。
朱弦自三叹，笑杀彼郑卫。
王命有期日，都门一反袂。
君行剧鸿轩，我处近匏系。
旷日及孟秋，皇慈始收试。
崇崇九门开，窈窈三馆秘。
主司隔帘帷，欲望不可跛。
中贵当枨𫔶，搜索遍靴底。
呼名授之坐，败席铺冷地。
健儿直我前，武怒足防备。
少小学贤能，谓可当宾礼。
一朝在槛阱，两目但腭眙。
捉笔析所问，移时数千字。
读书取大者，纤悉或靡记。
炙背虽自奇，宁当至尊意。
龙马腾天衢，驽骀合羞死。
量才与揣命，坦荡更何事。
振衣托归舟，河流迅弧矢。
淮清江且平，逾月在枕几。
及过庐山南，闻君初布治。
船樯既入岸，马首已来暨。
迎我到府署，相见共欣喜。
嫩橘摘千苞，肥鱼斫千尾。
萧晨彻骨清，佳境邀人醉。
高会虽暂欢，故园当速至。
草草成别愁，悠悠渡湖水。
是时东方曙，俄然北风厉。
阳乌畏威逃，江神以儒戏。
气象斗不同，波涛大可悸。
长帆张欲裂，孤舟荡无倚。
或从玉井出，或自银山坠。
篙工敛手立，脉脉无穷泪。
从者闭目坐，嗟嗟不敢视。
我时抚床歌，分作长江鬼。
所恨生劬劳，不孝而已矣。
祸福果无妄，险难行可弭。
脱身得平康，引领望乡里。
厥后过浃日，幸得见维梓。
入门何怡怡，馔具有甘旨。
稚女能纫针，骄儿遍生齿。
芟除闲草莱，疏通旧沼沚。
吾庐可终焉，生计由此始。
郡守方仁贤，学宫盛修理。
踵门致勤恪，命我论经艺。
麻衣何纷纷，乡人子若弟。
不唯务章句，所欲兴礼义。
施为有本末，动静有纲纪。
蚤与鸡同觉，夜与月相值。
孳孳忘饮食，{龠斤}{龠斤}在文史。
时附南康书，或逢北来使。
尺素虽满前，话言难到耳。
殆及三年冬，闻君受朝寄。
名称按刑狱，势可平冤滞。
故人渐大任，贱子差自慰。
轩车日已远，翰墨益难致。
薄命良可伤，降灾浑未已。
是年之季冬，举家缠疫疠。
老母尚委顿，微躯盖蝼蚁。
形骸非我有，魂魄与心离。
权柄在鬼物，功力非服饵。
晓突谁能炊，午关犹未启。
荏苒再周月，幸会天不弃。
春风动枯槁，甘雨浇根柢。
行行夏交秋，吉微凶不替。
高堂何戚戚，疾病日攒萃。
一夕脾脏间，发泄不复止。
诘朝问无言，目瞑口齿闭。
号呶诸儿孙，杂沓大鼎沸。
嗟哉当彼时，诚恐弗可讳。
医师相急热，巫觋两经纬。
药草极酸辛，法术殚怪诡。
薄暮乃复苏，逾旬仅知味。
方兹恋庭闱，旋已对狱吏。
试言其所由，内省亦无愧。
有人同州闾，发迹自徒隶。
窃被儒衣裳，曾亡小材技。
突如游京邑，欲以干明叡。
朝家焉可欺，羁旅谋自济。
乃造黄纸书，便取青袍衣。
乘船归南方，敛板谒当位。
自言章奏奇，因藉宦官势。
诏文降自中，宰府不预议。
既云能占天，且曰善兴利。
江淮一经过，郡府十不啻。
到处争逢迎，莫能思处置。
转运苦爱奇，得之如国器。
故使按坑冶，庶可展才智。
小人靡忖度，假宠愈放肆。
行符索吏卒，圈印发传递。
阎闾望尘拜，州县从风靡。
遮道结缯彩，铺筵塞珠翠。
车骑前后呵，给使数百指。
何者为典刑，独自夸爪嘴。
在昔秦无人，绕朝赠之棰。
繄我非聋瞽，碌碌宁不耻。
作书贻谏官，奸诈患不细。
有诏令逮捕，按验取真伪。
是夫知计穷，诬我以罪戾。
上官犹眩惑，准例皆拘系。
幽幽圄犴中，愤愤争竞里。
周旋二十日，乃克见巧敝。
画地尚不入，业棘曷可寘。
惟兹谢吾母，几不全发体。
教道亦难行，凡庸岂同志。
吁哉养英才，徒以钓积毁。
箧书归敝庐，庠门任芜秽。
去年仲夏后，盛暑若火炽。
郊园有余爽，蔬果聊可嗜。
时复观田畴，毕力奉耘籽。
人生但饱暖，此外皆淫侈。
思君非一日，欲去无双翅。
俄闻迁黄州，又说丁丧制。
古来圣与贤，谁不遭丑诋。
蜀日骇狗犬，夏鼎愁魑魅。
人寿有短长，孝子谩忧思。
灭性经所贬，节哀礼为是。
矧夫王佐才，简在唐虞际。
扬名以显亲，报德岂不韪。
加饭苟如愿，苍生犹有恃。
适时匪我长，不朽乃所拟。
道义果弗充，富贵反为累。
回宪本无官，桀纣焉得此。
俗子但相非，吾心已居易。
近者游葛陂，念君在衰枲。
作诗布幽怀，读之勿嗤鄙。

低斋结空野，小竹移孤林。
斋闲竹浄好，日媚幽人心。
南方夏厌暑，独此留残阴。
戛雨挫促梦，穿风搜凉襟。
长茵展丽藓，乱歌奏欢禽。
侍奴裹村服，语客抛尘簪。
志高成利雠，思爽生诗淫。
值圣喜盈卷，感古悲入琴。
山迎稳履远，月劝澄杯深。
荣名虽未染，幸亦非堙沈。

鲜日媚睛霭，泉石闽融融。
酒味醴于春，揖翠迎春风。
坐映珪璧秀，六合开情悰。
昔人袖全璞，傲睨追冥鸿。
里闾味前尘，慨慕滋无穷。
蓄蕴非一身，出处固异同。

秦望奇峰北，天章野寺东。
石桥跨惊濑，云屋丽层穹。
片段磨礲密，高低结构雄。
盘基深凿岸，飞势耸凌空。
迥却熙蒸日，虚含自远风。
谿山形胜聚，川陆往来通。
竹影摇轩外，松声逼坐中。
孤烟惹樵叟，轻浪溅渔翁。
气象清无比，登临杳莫穷。
直须图画看，安得入神工。
愁霖不肯已，阴结弥二旬。
吾游欲及时，秉烛出城门。
泛泛一舫航，密坐环亲宾。
爽气忽侵袂，重云稍逡巡。
俄顷万里晴，鬼魅伏清晨。
日光溜水态，照灼无涯垠。
轻烟缅以没，微风飚然振。
菰蒲动幽响，拨刺惊潜鳞。
浮沈戏鸥鹭，荡漾开萍蘋。
榜人发櫂歌，渔翁理罾缗。
激越自成态，潇洒何其真。
清辉不可状，野思徒纷纭。
弭棹山之阿，行行问吾民。
莓苔粘侧迳，马足绝纤尘。
青谿曲折度，茅屋经过频。
川涂斗开阔，夷路夹松筠。
右转耸云构，广除砻翠珉。
佛殿烁金碧，标榜自玉宸。
修廊盘磴道，等级华堂新。
最后敞高阁，扃藏帝室珍。
冥心一薰拂，璨璨罗星辰。
大哉三圣笔，天纵妙入神。
名家数几百，较古谁为邻。
山头见塔影，树杪排嶙峋。
直上遽登造，爱奇忘艰辛。
秋容媚虚旷，蔼蔼扬奇芬。
群峰出圭角，万象皆缕陈。
森爽翠欲滴，苍茫寒袭人。
远心穷碧海，逸兴凌高旻。
踌躇下烟麓，盻眄行复询。
僧言王右军，遗迹永和春。
兰亭有曩基，墨池含漪沦。
书室閟灵像，五亭余圆囷。
次第与探历，毕景颐厥因。
简累脱纷滓，遗荣终幅巾。
逍遥自得场，此节固离伦。
愤耻以寄傲，则非吾所遵。
凉飚拂修竹，暮霭起长津。
缨佩顾为忝，城郭宜尔亲。
回首已遥碧，恍然尘世分。

松柏无姿媚，平时未易看。
要知渠特操，直待岁隆寒。
塞草枯先白，江枫冷变丹。
凛然友青士，至此识苍官。
物遁天刑少，人全晚节难。
惟应漆园叟，与蕣合而观。

珠玉嫌轻衒，深藏意自佳。
不归胡贾手，却入褐夫怀。
宽博宁儒戏，从容与道偕。
用之荐郊庙，舍则媚渊崖。
龙起惊空藏，虹来贯小斋。
平生不求售，非为价难谐。

抛抛机中梭，婉婉机中淑。
兰膏媚鬓蝉，笋纤润红玉。
织成锦绣段，光耀绮霞幅。
世无黄锺尺，何以制华服。

文皇命殉昭陵土，兰亭神迹埋千古。
率更拓本勒坚珉，盐帝归装留定武。
薛家翻刻愚贵游，旧本和龛归御府。
烟尘横空飞渡河，中原荆棘交豹虎。
维扬苍莅驾南辕，百年文物不堪补。
纷纷好事竞新摹，倾敧丑俗亡遗矩。
如今薛本亦罕见，髤{髟/开}典型犹媚妩。
清欢盛会何足传，右军他帖以千数。
托言此笔不可再，慨然陈迹兴怀语。
今昔相视无已时，手掩尘编对秋雨。

竹底松根惯寂寥，肯随桃李媚儿曹。
高名压尽离骚卷，不入离骚更自高。

人生天地间，飘然无根蒂。
贵贱寿夭形，总被造物戏。
达者常晏如，不作包桑计。
如何闲草木，刚受人妩媚。
寒松作大夫，枯木号居士。
便有徼福人，未免斧斤至。
孤高本无心，反以名疣赘。
此树亦岁寒，婆娑立苍翠。
著子秋累累，何啻五百位。
颅圆从谁度，身紫何人赐。
问之无人说，法门入不二。
乔特不世情，与我却相类。
许我折一枝，幽窗浸缶器。
辞柯漏已空，森然遂生意。
荏苒三暑寒，傲睨万物悴。
翻思阴阳家，水木推生利。
但存节操坚，莫讶垛根异。
雁荡与天台，泉石平生志。
木上座脱洒，竹尊者风味。
何当笑相逢，同归第一义。

乍雨新晴媚物华，孤烟落日晚人家。
柳摇浅浅深深水，篱露红红白白花。

吹竽媚所好，乞墦厌其余。
迩来效尤者，往往拾芥如。

玉妃围坐簇娉婷，勾引阳和媚德星。
洗尽凡花脂粉气，月香亭是雪香亭。

自有堂来三换扁，官居贤否只山知。
酴醾妩媚今何许，山色青妍宛旧时。

功名蚊成雷，文华珠媚川。
作意每中辍，要当付自然。
谁知蝇头表，不似诗句传。
鉴湖生光彩，坡翁真谪仙。

小园虽偪仄，堂成春告残。
群山当目前，翠色烟中繁。
隔堤多垂杨，纷纷风前翻。
畦夫为予言，宜插秋牡丹。
既无倾城艳，亦可酒筵看。
根株虽脆弱，千叶攒中单。
夕阳媚晴水，红湿回轻澜。
休从殷七七，染法成欺暪。

园林绿暗花事稀，蜂愁蝶怨依夕晖。
天工续续施巧手，眼边无日不芳菲。
须知万物都是假，苦泥实相第二机。
支花附石水清泚，端庄自是萧然姿。
来从鹿苑尘顿洗，暂登萤窗聊发挥。
芳苞攒叶毋乃密，清香徐徐风作围。
我方寂坐息百虑，对此不觉板拄颐。
荒山草木能妩媚，从今细寻莫相违。

连日天晴云送雨，群山环绕翠相聚。
湖心波起小玉山，映带不多添媚妩。
十年江湖寄此身，每到佳处喜生津。
岂知筑堤限海水，底事毁泐筑更频。
君知此理休更说，只缘今日人心别。

旧年浙右水连天，闻说闽中水亦然。
官里劝分虽遍及，民间悭籴为无钱。
大风拔木扬尘土，细雨打花空媚妍。
甲子一晴差可喜，农家只愿屡丰年。

怀宝伊谁识，累然被褐夫。
荆山宁泣玉，沧海任遗珠。
宽博形何散，龙钟智似愚。
藏渊祇自媚，韫椟肯求沽。
雅志褰裳蹈，旁观按剑无。
我知韦布乐，应不艳金朱。

群玉之峰千丈高，太微左宇凌星河。
承明著作记仙室，汗青芸香老研磨。
瀛洲学士水苍佩，清响戛击谐云和。
我朝仁祖重兹选，涵养泽媲周菁莪。
一时搜罗尽才杰，论事往往无讥诃。
四贤景祐国之镇，肯为公议轻倒戈。
当年枨触鼎鼐意，愿与希文同谪播。
庆历一客伤众客，醉饱过耳宁有他。
文符搜索网打尽，谣咏可但仇傲歌。
古来馆阁有如此，劲气金石相荡摩。
能令皇图耸天际，势与泰华并嵯峨。
南箕贝锦半天下，翻作采葛伤谗多。
视若弁髦如土梗，甚者足蹋鲸海波。
吁嗟此意久不作，遗响近续应非讹。
西山有孙賸文采，二十八宿心包罗。
芳菲弥章楚骚蕙，硕大且俨陈陂荷。
峨冠蓬岛两冰暑，凌溯迤逦风玉珂。
俯而就之岂不可，议论乃欲降妖魔。
纪纲一疏有奇气，几微半语驱沉疴。
手披逆鳞触震电，心翼汉鼎扶羲娥。
悠然群聩发深省，诵之穆若清风过。
凤凰肯啄我伤粟，骐骥岂饫天山禾。
殿头拜疏勇莫遏，指点归问烟江蓑。
要津未若急流退，苞栩孰与考槃过。
使乎六辔咏柔耳，清节人士歌五紽。
之齐出昼有时义，去就大抵师丘轲。
蹇予羁旅生也后，颉颃蜚佩应殊科。
前时连章乞身去，夜梦栩栩思珉璠。
天高不闻心转切，为人岂忍甘婆娑。
斧奸心事忧国念，大略相似柯伐柯。
君今询度我如执，啜其泣矣心谓何。
君不见熙宁元祐国是易，未尝俯仰惟东坡。
又不见绍圣更张罹祸惨，百折不挫称涪皤。
世间富贵何足道，倏忽殆类赴烛蛾。
妍者妩媚姿夭冶，轻儇佻巧甘媕阿。
甜淡祇腥八九息，酣寝喧鸣奏鼓鼍。
谏君超然独醒苏，回首万望蓬一窠。
倘陪高风驾黄鹄，归傲泉石间壁梭。
俯佣鱼钩晚获得，远寄或可酬清哦。
疏桐缺月漏初断，鸿影缥缈还见么。
他年邂逅谈旧事，抚掌一笑重呵呵。

人赋红梅少，予诗为补遗。
霞融姑射面，酒沁寿阳肌。
太洁遭时妒，独醒为众疑。
漫随春色媚，自保岁寒姿。

春风夜飞招月檄，檄月司花月供职。
月落千娇百媚丛，诸花为月妍为容。
楼东月照楼西皎，楼西月向楼东笑。
月与花戏天中流，花与月浴江中浮。
月皆不管春风怒，花为月歌为月舞。
舞者媚绿歌娇红，争怜妒宠惊春风。
出有入无多变异，花竟不晓月之意。
江花恼天天花愁，东楼月掩西楼羞。
花亦自睡花自醉，月倦欲归归未至。
却缘晓锺呼月回，月回花醒花不知。

春风夜飞招月檄，檄月司花月供职。
月落千娇百媚丛，诸花为月妍为容。
楼东月照楼西皎，楼西月向楼东笑。
月与花戏天中流，花与月浴江中浮。
月皆不管春风怒，花为月歌为月舞。
舞者媚绿歌娇红，争怜妒宠惊春风。
出有入无多变异，花竟不晓月之意。
江花恼天天花愁，东楼月掩西楼羞。
花亦自睡花自醉，月倦欲归归未至。
却缘晓锺呼月回，月回花醒花不知。

君不见武夷九曲溪之东，三峰号为玉女峰。
当时嫁与大王峰，至今栉雨而梳风。
又不见庐山三叠江之湄，大姑小姑凡两矶。
小姑聘与彭郎矶，至今波眼而浪眉。
湘夫人寂寞湘水滨，巫山女窈窕巫峡浦。
亦有有情者，亦有无情者。
鬼物托物以为灵，俗子谓之山石精。
吾来丫头岩下坐，已觉此身本非我。
朝云暮雨或有之，年来心下已无火。
两峰相并各鬽崒，对人长是娇媚色。
过者见此如双鬟，云鬙雾鬓苍苔发。
我来适值天方秋，孤怀暗抱不能愁。
岩下行人几回老，此岩依旧唤丫头。

柳眼开何媚，蒲芽长得伸。
寒花方谒日，新燕已参春。

有一明珠光烁烁，照破三千大千国。
观音菩萨正定心，释迦如来大圆觉。
或如春色媚山河，或似秋光爽岩壑。
亦名九转大还丹，谓之长生不死药。
步步华严妙宫殿，重重弥勒宝楼阁。
墙壁瓦砾相浑融，水鸟树林共寥廓。
缺唇石女驾土牛，跛脚木人骑纸鹤。
三业三毒云去来，六根六尘月绰约。
所以然者本体空，谁言何似当初莫。
此珠价大实难酬，不许巧锥妄穿凿。
若要秘密大总持，只于寂灭中摸索。
几多衲子听蛰雷，几个道人藏尺蠖。
茫茫尽向珠外求，不知先天那一著。
何须重注脚注脚，也不恶好呵兄弟。
杜宇声随晓雨啼，海棠夜听东风落。

朝来泛舟花满湖，亭午返棹风相呼。
已收波浪入菱芡，晚开云日媚菰蒲。
群飞鼓翼数沙雁，一去没头双野凫。
少留霁色定堪玩，可惜归程时已晡。

长安貂蝉贱如土，故家文献余一缕。
平生粗疏不媚妩，直语岂知犯张禹。
腰间金印丈二组，我自弃置君自取。
儿时翰墨跨诸父，投老为郎方齿叙。
天关耽耽守九虎，一节临遣复不与。
介堂卜筑开宿莽，谁知公意颇有主。
眼明沙鸥喜欲舞，便请衣冠挂神武。
圣朝留戣非为愈，勿薄淮阳宜叱驭。

涉江采夫容，江水湿我衣。
厉揭不敢惮，将以遗所思。
所思不我见，持此将安归。
野花逞姿媚，众好纷莫违。
此物何足叹，但伤爱者稀。

睡觉舟行长半潮，暖风晴日媚春郊。
江边一带青林静，轻细鶑声高柳梢。

川媚山辉宝气锺，尊尧而后几儒宗。
往来但指龙津说，不道人中自有龙。

流泽未远，口耳复迷。
纂组断碎，倚托媚时。
大本斲丧，扰扰胡为。
渊源微矣，予将畴依。

一春风雨多，连日幸开霁。
清尊酹芳菲，嘉约起予意。
迈迈溪南国，乐只群英萃。
徘徊曲径迂，老胫尚堪企。
竹修君子容，花向少年媚。
俯挹百草香，尚友万山翠。
往事动深感，高谭出中秘。
暮色排空来，一笑散襟袂。
不有短长吟，寂寞此风致。

小泊古兰若，双槠发旧柯。
山光浮夜气，柳色媚春波。
僧类胡孙瘦，农师盗伯多。
野人时问我，新守政如何。

泳飞堂前橘柚香，田田荷叶浮波光。
主人揽辔度闽峤，驱驰端为苍生忙。
天生人才不虚出，必使事与才相当。
尔才绰绰有余力，岂容袖手窥其旁。
平生正坐严冷相，不解妩媚相颉颃。
前时固亦与国论，莫肯默默安周行。
老子九百何自苦，艰难险阻须甘尝。
玉溪饥民昔啸聚，至烦禁旅来张皇。
绣衣弹压甫三日，猩鬼屏迹消丛篁。
露布一语不自伐，犹有忘者羞回缰。
今年玉节莲峰下，约束海若无惊艎。
剽闻属郡微有警，往往盐子多陆梁。
此辈未易以柔服，必至腥血膏锋铓。
由来受病非一证，莫将已效夸良方。
规模贵阔谋贵密，当以虚心来众长。
局面布置要合节，自有勇士争激昂。
堂堂元老熟戎事，幸甚赤舄归故乡。
岂无惕然桑梓念，囊底余智应恢张。
同心相济一堂上，谁兵谁将谁千粮。
不然笺天启坛钺，老熊当道驱群狼。
甲兵钱谷亦分内，事机捷出真难量。
岂予所至辄多事，老天驱入功名场。
橘柚黄时听好语，绿绨四辈催归装。

玉华末命昭陵土，兰亭神迹埋千古。
率更拓本入坚珉，盐帝归装投定武。
薛家翻刻愚贵游，旧石宣和龛御府。
胡尘横空飞渡河，中原荆棘穴豺虎。
维扬苍茫驾南辕，百年文物不堪补。
纷纷好事竞新模，倾欹丑俗亡遗矩。
如今薛本亦罕见，仿佛典刑犹媚妩。
清欢盛会何足传，右军它帖以千数。
托言此笔不可再，慨然陈迹兴怀语。
今昔相视无已时，手掩尘编对秋雨。

年老逢春莫惜狂，惜狂无那兴难当。
园林恰到恶明媚，风雨便多闲中伤。
花等半开宜速赏，酒闻才熟便先尝。
大都美物天长惜，非是吾侪曲主张。

年老逢春认破春，破春不用苦伤神。
身心自有安存地，草木焉能媚惑人。
此日荣为佗日瘁，今年陈是去年新。
世间忧喜常相逐，多少酒能平得君。

寒食风烟锦幈下，凭高把酒兴何如。
满川桃李方妍媚，不忍重为风破除。

昔人乘车是常，今见乘车仓皇。
既有前车戒慎，岂无覆辙兢庄。
将出必用茶饮，欲登先须道装。
轸边更挂诗帙，辕畔仍悬酒缸。
轮缓为移芳草，盖低因碍垂杨。
水际尤宜稳审，花间更要安详。
朝出频经履道，晚归屡过平康。
春重纵观明媚，秋深饫看丰穰。
五凤楼前月色，天津桥上风凉。
金谷园中流水，魏王堤外修篁。
静处光阴最好，闲中气味偏长。
所经莫不意得，所见无非情忘。
或见农人拥耒，或见蚕女求桑。
或见蘼芜遍野，或见蒺蔾满墙。
或见荆棘茂密，或见芝兰芬芳。
或见鸡豚狗彘，或见雕鹗鸾凰。
恶者既不见害，善者固无相伤。
华岳三峰岌嶪，黄陂万顷汪洋。
不为虚作男子，无负闲居洛阳。
天地精英多得，尧夫老去何妨。

生求媚于人，死求媚于鬼。
媚人幸富贵，媚鬼免罪戾。
生死虽殊途，人鬼岂异理。
哀哉过用心，妄意何时已。

生求媚于人，死求媚于鬼。
媚人幸富贵，媚鬼免罪戾。
生死虽殊途，人鬼岂异理。
哀哉过用心，妄意何时已。

断岸江波阔，迢迢十里宽。
人烟藏处密，霁色媚寒滩。

东风吹桃花，花光射春林。
相看各媚娬，艳冶摇人心。
憩蝶下新绿，游鱼上清浔。
百年一须臾，冥观契飞沉。

真如非字义，绮语道之疵。
未见西亭作，长为北磵欺。
晚因僧媚远，初实客从{日义}。
多少才名士，沉沦世不知。

梳风杨柳笑，沐雨杏花羞。
看看三十余，不敢下妆楼。
待媒媒不来，对娘娘共哭。
何时王右军，来坦东床腹。
君不见西施绝色天下白，能使麋鹿走吴宫。
玉环一笑百媚生，能使渔阳鞞鼓惊玄宗。
无盐无盐形貌恶，当时一段议论千古生清风。
美妇未必美，所美貌徒美。
丑妇未必丑，所丑行不丑。
丑妻恶妾寿乃翁，何须能劝羊羔酒。

云气浮江天已夕，江树号风飞雨迫。
凄凉正则赋怀沙，疑与渔翁分半席。
一声暧迺隔中流，打篷淅霎添旅愁。
土膏动脉晓色媚，农将有事于西畴。

髯参草卧残阳浦，拔毛竟作文中虎。
金华化石久已陈，玉署摛辞疾于羽。
醉猩耆酒少遒劲，狡兔饱霜工媚妩。
磔残鼠须肯收录，剥落鸡毛谁比数。
文章诸公多好奇，往往得名专翰府。
乃知草圣不世出，罕识公孙大娘舞。
君不见华元分羹奇祸作，糜身鼎烹竟无补。
又不见晋宫洒盐儿女曹，愤郁令人噤难吐。
物生正系遭不遭，敢向词林叹辛苦。
椽书大砚如南溟，吾其鹏乎尔鹦鹉。

半生书痴虫蠹木，不管缾无旧储粟。
青灯竹屋雪村寒，声鸣益悲梦难续。
晚菘早韭有书味，诗腹冰清鄙粱肉。
迩来毛颖会稽楮，乃欺余贫共羞缩。
夜深磨墨诉石平，五色荣光随下烛。
窗间错落惊暴富，每见儿曹辄相祝。
奇笺勿污寒具油，玩弄其毋当肴蔌。
觚棱古瓦亦懽喜，春浪生池含雪瀑。
霜毫世辈何多耶，向者心期一夔足。
吾生但识鼠须健，未省禽鱼堪汗牍。
重绨十袭不敢吮，谁作猗那颂于穆。
最怜长安骄𫘤儿，翠毫入手春山蹙。
平时作叶供媚妩，拔羽诗书岂吾恧。
何知梳洗晓鬟绿，解出文章排五鹿。
策勋翰墨玉床籍，未羡香车驾金犊。
如闻六宫今弋绨，钗梁不饰黄花菊。
细钿高朵花为笔，创巧宁知谁缚束。
吁嗟文采信为累，莫拯多生羽毛秃。

山寺传好语，盈耳欢声腾。
侧闻新天子，有意绥黎烝。
金鸡肆大眚，民散蒙哀矜。
诏书日夜下，合沓来凌兢。
访落首鲐背，导谏延龟朋。
讲习召遗席，轺车聘才能。
官簿还故邸，孝思齐定陵。
宛如春气至，顿释朝霜凝。
神龙妙嘘云，妖狐疑听冰。
维今万秕政，欲言何可胜。
安得批肝血，排云叫觚棱。
崇兰变成艾，春鸠化为鹰。
贪夫野外贙，善类风中灯。
百壬各自媚，两如偏见憎。
盈庭苍玉佩，绝响朱弦绳。
愿我圣明后，金台择先登。
昭苏聩聩听，凌厉高高层。
阴霾半夜駮，日月高衢升。
吾侪老{亩犬}亩，鼓腹歌中兴。
齿发已自料，息翅甘冥鹏。

岷峨老人白头哭，宇宙频年生意蹙。
自从解绶远遁逃，日望君王戒危辱。
幡然尽改乱亡事，斩新为辑和平福。
丛祠猎去嗥夜狐，远岳收取鸣阳族。
闳籍惟供永巷埽，窦梁总向高阁束。
上方月进绝前蹊，污吏日攘行显僇。
赋租时为率土蠲，恩泽尤当近畿足。
圣心悔祸诚勇猛，天命何忧难迓续。
老人静中揩眼看，时事转觉令心寒。
旄头妖彗久不出，黔首剜肉殊未完。
炎然凶渠气脉壮，莆婺奸党根株盘。
小臣乘间肆邪论，众正盈庭徒坐观。
北衙无人素为地，南徼何路能通天。
首血淋漓谁困邓，头子勾追空忆韩。
仪舜鸣周九苞凤，溢序盈庭五彩鸾。
若为千载遭圣代，不肯一唳惊朝端。
得非尽善遇尧舜，毋庸卖直同箕干。
我闻屋漏知在下，君欲箸筹烦暂借。
尺籍无粮创市田，告身易醉空酬价。
膏腴已被公家夺，硗瘠复遭奸佃吓。
积庾如京宁复得，羸胔盈沟谁为慨。
蚩尤兵革自久远，新莽王田徒扰害。
哀鸿惨淡集中泽，饥虎咆哮行旷野。
柯山一哄犹未平，苕水三贪尤可怕。
罔民白撰肯蠲除，括税红由恣姑嘬。
城门口嗅严酒榷，民屋寸量甚间架。
瘠人封己信可诛，剥下媚上当何如。
崔烈为公近日有，刘毅答诏今时无。
民间已食乌昧草，天上犹积琼林储。
小人长国但牟利，大学生财谁读书。
民贫盗起已有兆，内敉外宁犹贡谀。
纷纷谄子谅无责，挺挺诸贤何不图。
芳草为萧晚节坏，嘉橘成枳中年渝。
虞庭盛际枉者直，周室衰时哲亦愚。
漳滨病叟愁谁语，杜曲诗翁恍如晤。
最怜稷契许身愚，岂谓阴何用心苦。
每篇必寓忧世怀，直笔宁愁当国忤。
法律森严信殊绝，对属始终无龃龉。
嗟予衰老才力弱，稽首名贤晨夕慕。
忧来援笔偶成章，力戒负囊毋辄露。

厥闻忠孝者，所出同一源。
子于所亲孝，移忠理必然。
亲贤亦子训，忠节贵两全。
杀身能成仁，扬名斯永延。
是亦孝所在，岂但知色难。
嘻其叔世风，本末嗟倒悬。
若曰能养耳，食美衣华鲜。
苟求胡弗至，侧媚谄笑肩。
彼其良自多，喟叹达者观。
向来欧阳公，拓落夷陵年。
夫人告之公，淡泊吾所安。
慎毋为险变，守节当弥坚。
卓哉名母训，纪历伊谁传。
恭惟奉常君，矢心直似弦。
立朝几抗论，凛凛高回天。
力苏愦愦徒，若障狂澜川。
人知君守固，当识君母贤。
想其勉励时，谆勤诲膝边。
怡愉一领解，心注靡变迁。
升而高为天，下而沉为渊。
但知慈训在，此外浮云焉。
兹来从吏隠，斲屋新数椽。
曲槛花葳蕤，虚窗月婵娟。
雅意寓一赋，懦立贪以廉。
我诵顺亲记，有泪如迸泉。
我贫母亦老，苒苒发已宣。
家徒空四壁，箪笥笑且便。
惟虞官箴旷，勿以温饱牵。
泽深百川赴，火明斯聚蝉。
投君以臭味，君子毋弃捐。

有花血嫣红，侈娭大于碗。
五出猩袍裂，万攒金钉满。
数日色弥鲜，不畏风日暖。
山茶越丹辈，马塍丰土产。
殊名几百种，并立色俱赧。
客言名之由，其说邻怪诞。
昔有樵弁山，绝顶路迷返。
见此物尤异，斲置归里闬。
九三橐𫘞流，厥艺工养豢。
惟以第行称，姓名微考按。
香泥密封箨，接度根暗换。
若古姚魏然，因从九三唤。
从兹入西浙，移根遍名苑。
家家尚此花，买价不论贯。
青油障晓日，朱槛护雕瓒。
微物因人成，感此一喟叹。
忆昔洛阳花，寿安红为冠。
要其所从出，亦自薪槱伴。
伊维花卉流，第以色媚眼。
青青三寸松，养可凌霄汉。
明堂须众木，未易一材办。
工师无遐遗，材满岩崖畔。

四十五番见除夕，稍知惭愧此之日。
小时辛苦习科场，惟恐一官身未得。
二十七岁方尘忝，又阅八年初实历。
又阅十年满两任，汲汲皇皇望通籍。
况逾百指家累重，荫赡浩穰忧不给。
所以中心怀蹐跼，每至岁朝常戚戚。
前年涉险趋淮幕，去年举剡甫及格。
犹自奔波趁班见，来往时时在涂陌。
今年事定已改官，分邑不远近乡国。
秋风行可报瓜熟，便得怡愉奉慈色。
所以亲边知自幸，笑语团栾竟通夕。
虽然丈夫致君泽民事业匪仅此，要是此去无限隔。
但办劳心供抚字，忠信尚可行蛮貊。
断不依阿事妩媚，亦不聚敛求封殖。
升而戾天沈而渊，一听天公无固必。
若缀班行尽向高，炉香夹侍螭坳侧。
剩拟抗论高回天，粗有外氏之遗策。
或分一垒向边疆，愿作长城如李𪟝。
霜台直笔屏奸回，机幕飞毫草文檄。
更令小试经纶手，黼黻曾梦江淹笔。
不然种花莳药老海滨，却觅长年当官职。

日午猫睛一线时，红嫣紫媚正猖披。
争如绛蜡通宵照，玉叶金须色愈滋。

老蟾窃灵药，堕魄下尘寰。
迹误采石江，名虚巫峡山。
长风送之来，寄影千丈岩。
列壁当层云，虚白生光寒。
婆娑仙桂影，中著孤根蟠。
宛宛学扇初，盈盈一钩弯。
如出沧海头，半揭烟霄端。
风雨不改度，晦朔从循环。
山灵夺天目，作此奇哉观。
阅尽来去人，了不苍其颜。
所欠断鳌始，一阙难磨镵。
凭谁驾长梯，取置怀袖间。
为施玉斧工，修作宝鉴团。
岂无女娲之手吕翁指，运此神造应非难。
何如存我真面目，妩媚一笑只作青山看。

节士耻随时世妆，若为妩媚著春裳。
何如清淡甘天分，莫与儿曹较色香。

指点层云气可干，官身浩叹不如闲。
几回落日诗怀古，一半春风酒破悭。
许我婆娑从白发，于人妩媚有青山。
前身王粲重拈笔，惜欠胡床著席间。

喜对荆人一笑嫣，吾邦今见此嘉莲。
脂容妩媚目疑幻，玉貌参差骨是仙。
试把万葩千卉较，曾无一蒂九芳连。
分明河洛中兴象，要竭精忠答上天。

不费东君力，常先草木荣。
魏徵元娬媚，夷甫太鲜明。
有色谁同洁，无香可比清。
飘零惟不恶，羌笛任渠横。

四序循环机不息，百花独梅先占得。
纷纷红紫未动头，飞蝶游蜂圣得识。
数声啼破枝头春，来从何处绿杨阴。
黄鹂钳口燕无语，是甚娇声敢啭禽。
梨花院落如飞雪，百样间关调巧舌。
工兼众语媚韶华，一部笙簧长按节。
东君拂袖赏音稀，寂寞无言蒿下飞。
一春滕口说底事，徒尔贻笑诸羽衣。
人生可以直则直，万言万当岂如默。
三年不鸣忽一鸣，惊动东西与南北。

癯然容仪，轩然作为。
古潜清苕，珠媚蟾辉。
筌忘大部兮半点不胶名相，冥通三观兮一毫不着玄微。
石磵付衣，末流蓍龟。
山雷山泉兮从教名{扌貌}，虚空解讲兮其谁知之。

且要尽清欢，须知一出难。
人因晴后喜，春到水边宽。
柳长官桥媚，梅飘客袖寒。
荒祠存禹迹，得得又来看。

溧阳寒尉饥欲啼，拥炉一席鹪鹩枝。
鸱夷取醉与唾宜，持书推户知为谁。
抽缄读书哦新诗，如渴得饮梦得归。
妓围婉转娇鶑词，也复感此山梁悲。
文禽只合长交颈，著语妩媚相携持。
当年饮啄擅山泽，十步百步相追随。
清波照影辄自爱，竟日堕此毕者机。
怜渠求牡著樊籞，辄赠可使炫朝飞。
于魔不忍仁者事，岂此玩物心冥迷。
三边风寒铁为衣，白日黯黯天无辉。
室家忧烦怨旷起，新婚之别归何时。
存心爱物一命耳，公渐柄用酬隆知。
苍芒独立将畴依，勿诿大家聋与痴。

天孙失眠锦机堕，剪落溪藤不论个。
神光下照茅屋东，惊倒闲庭马鞯座。
我如寒蜩吟树间，时来有啄不得闲。
涂烟抹墨学梳洗，敢与媚妩争弯环。
天畿雨乾顾忧重，剪爪桑林劳帝梦。
却传贺表通银台，小臣拜舞驩雷动。
银茄欲实豆亦花，一鲍已属穷吟家。
莫将苏合比粪土，隔帘不是催花雨。

赣江昔有贤女祠，湘江今见女子庙。
苍崖直下五千尺，落日晴沙媚葵蓼。
苍茫传说不足征，深山大泽龙蛇生。
君不见尧家二女祠祀古，或言洞庭天帝女。

扊扅咿哑语风竹，抱琴年少如红玉。
湘山马背弓刀尘，三年归来门户俗。
爱君不肯憎家鸡，期君树立终嵬巍。
媚渊润水发至宝，万里转轴辞门畿。
故山西风动禾黍，檠灯坐凉日卓午。
而翁问我今行藏，一榻牛衣映秋雨。

平生爱此双瓶古，千里携持走尘土。
滑如女肤色马肝，间着花枝相媚妩。
鄞江博士诸王孙，无毡坐客今三年。
群仙招手唤归去，紫薇怨杀春风前。
华堂此日春风酒，顾我羁穷无一有。
发囊得此双铜瓶，啄诗包裹为君寿。
瓶之体兮正而不阿，瓶之质兮朴而无华。
虚中不足称储粟，汲冷涧水供煎茶。
此君清苦于君似，拟人以伦正如此。
相看一笑姑置之，金石结交从此始。

清商从西来，剌剌满林坞。
草木倏变衰，柯叶不相顾。
昔时翳空云，今作连山雨。
菊花犹强项，篱边争媚妩。

小山凉风高，秋意饶庭砌。
江南山水秀，锺此数丛桂。
亭亭苍虬蟠，磊磊栗玉缀。
薰染风露香，摆脱脂粉媚。
芙蓉已无秋，篱菊极羞愧。
幽芳蕙百亩，香味亦琐细。
孰知标格奇，自取造物忌。
狂风挟怪雨，族灭无噍类。
才怜金作屋，俄惊粟布地。
姿容就枯槁，气骨尚奇异。
如彼死诸葛，凛凛有生意。
试炷博山火，来参烟一燧。

熙阳薰盖壤，丽景日以新。
娅姹花媚昼，嚘嘤鸟鸣晨。
纷华易消歇，非久沦沙尘。
举世竞芳菲，湎若嗜饮醇。
岂知有至味，澹然哜道真。
试问金谷夫，何如箪瓢人。

幽人非嗜石，适意在嶙峋。
万形何足多，一卷未为贫。
山奚必泰华，水奚必海滨。
藏珠川乃媚，韫玉璞足珍。
傥存丘壑意，可障世俗尘。
烟霞从此生，自足怡性真。

我有三径园，今为牛马皂。
傍家寻丈地，昔未长荼蓼。
琅玕数十挺，新培岁可考。
幻出一庭阴，咫尺成深窈。
客来可款延，友至或径造。
于时正芳菲，所欠花缭绕。
隔篱旧封植，一种媚而好。
卷翠护春姿，娇红衒天巧。
折来侑清尊，嫣然为一笑。
绝胜歌舞群，声容托幻眇。
久欲构小亭，为计恨不早。
金屋延阿娇，祇恐人易老。
此花擅春妍，独恨易荣槁。
岂若对此君，四时森羽葆。
不惟祛尘俗，端可助吟啸。
良辰集朋簪，杯柈惭草草。
于焉小徜徉，即此是幽讨。

秋山抱奇姿，不肯事妩媚。
犹夫尘外士，飘然有仙气。
霜风肃宇宙，林壤去菑翳。
皮毛剥落尽，玉骨乃挺异。
独存岁寒枝，虬髯倚天翠。
我来一事无，兀兀惟坐对。
挟策咏圣涯，援琴奏流水。
方寸如太虚，物类无点缀。
但欠渊明菊，得酒莫与醉。
赖有坡仙竹，无肉可忘味。
老怀藉陶写，俗好非所嗜。
平生爱山癖，每见如久契。
勿云丘垤如，泰华所眇视。
吾心与境融，小大无异致。
行行陟其巅，天地特一指。
忽动九辨悲，清愁飞海外。

忆昔入此山，首夏接春季。
谷鸟正嚘嘤，芬芳尤妩媚。
青青交道杉，森郁互参倚。
谁乎一叱咤，斩艾如草薙。
遂令墟墓间，常抱斧斤耻。
仅存盘涧松，绰有虬龙势。
矫矫千岁姿，昂霄犹舞翠。
我来省松槚，适当谷之昧。
石齿咽残流，鸣族息群喙。
木石缩羽鳞，风霜翦菑翳。
豁然眼界清，如至人境外。
意行步崎岖，白云生屐履。
林光渍欲流，冉冉湿衣袂。
僧来入画图，人行绝毡毳。
风尘不可到，心迹两无秽。
追寻得良俦，清吟可相配。
不效互唱酬，日与青山对。
兹游拟畅情，俄值风雨晦。
渐喜迫新阳，天地宁久闭。
屋角数点明，冰花送春意。

老穷蛰一室，独与圣贤对。
祢刺倏在前，喜有佳士至。
此客可曾有，良觌今乃遂。
夫岂燥湿同，未易折柬致。
乡邻道不谋，咫尺楚越异。
张范志苟合，千里盟弗背。
蟠木何假容，猗兰盖仝味。
吟咏浩篇章，口诵卷压几。
湛然珠在渊，晨夜光明媚。
谱接唐人传，句与唐人俪。
满贮风月襟，迥绝烟火气。
笔下戏群鸿，尤跨虞薛辈。
乐哉得新交，风期从此契。
张鼓于越门，聊为岁月记。

羽族竞繁声，仓庚尤善鸣。
喧啾百喙忽奏雅，尽洗盈耳筝竽音。
芬菲芳事毕，木芍药晚出。
于中姚魏更倾城，扫退目前頳紫色。
转眼韶华便欲休，恨无长绳系春留。
一春妩媚在花鸟，常恐易逐光阴流。
浮荡谁家挟弹子，飞丸巧中俄摧翅。
封姨底事苦禁持，飘摇欲使无完蒂。
可嗟凡卉与凡禽，遂情快意何纷纷。
不思物恶伤其类，尔形尔气非同群。
岁购名葩不常遇，日听好音能几度。
寄与东君力遮护，勿使凋零同臭腐，不然辜负鶑花主。

世更日月几昃盈，依然有谷中窈冥。
修筠夹道互经纬，宛如一机翠织成。
非繇培植得揽玩，何异不稼而有囷。
箨龙个个出头角，密者栉比疏犹簪。
婵娟色媚已映月，团栾气合行屯云。
雨余寻丈忽耸拔，其上速若鸢肩腾。
中边别种相间簉，又类润玉陪清冰。
我将于此事著述，编摩自足供杀青。
此君时对吐秀句，榆境亦不孤闲身。
凉床滑簟午睡足，坐听雅奏来风声。

盎若阳和气，融融满太空。
水涵春屿碧，林镂夕阳红。
过尽桃花雨，吹来杨柳风。
韶光晚尤媚，游兴浩难穷。

步屧出郊原，家家春满门。
斜阳芳草岸，流水落花村。
露叶梅藏子，云根竹长孙。
东君老仍媚，犹有野芳存。

满眼物华媚，芳辰与意违。
愁多何乐少，昨是岂今非。
转蕙光风老，流花过雨肥。
春来传好事，空又送春归。

春花色色俱成梦，夏实累累结满枝。
独有葵榴媚清昼，薰风时度五弦诗。

日日行镜中，身与白鸥同。
闲踪无滞留，清兴何始终。
红蕖耀晨妆，绿蒲媚新丛。
长歌对渔父，沧浪有遗风。

非本韩国诸公子，胡乃人形心蝮虺。
身既入秦而媚秦，肆无忌惮浮商李。
狂言著书三十篇，读者能无污唇齿。
且言仁义不足用，唯有严刑堪致治。
斯言岂足称人言，反悖经常灭天理。
助秦为虐犹庶几，名教不容良可耻。
昔者韩虔尝篡晋，远溯其源固应尔。
吾欲火书而人人，周孔之道不如是。

小人必树党，势利相因依。
势成乃翕合，势去还暌离。
君子贵独立，中心存不欺。
荣华羞附丽，衰谢罔弃遗。
君子与小人，于此常见之。
君子诚可宗，小人足堪嗤。
君不见媚春野卉亿万数，花栏映发如有期。
一朝霜风肆凌厉，傍睨不复相扶持。
涧底乔松过百尺，干霄直上无附枝。
黛色不为时所变，澹然自有岁寒姿。

玉立诸君子，苍髯十八公。
有此岁寒质，胡能媚东风。
勿堕长房术，勿受秦皇封。
深期老此堂，长与幽人同。

吾道昭昭是可尊，岂宜他适复□□。
珠藏水底川须媚，月到天心夜不昏。
礼乐不□□□□，诗书自可造形论。
直须去尽秋毫迹，□□□□□□□。

叠岫敛余霞，轻舠簇远沙。
斜阳媚城郭，细柳杂汀花。
两两联归骑，萧萧起暮鸦。
谁知故园兴，闲在使君家。

临水开门径，关防俗子来。
竹添当户笋，梅老靠墙枝。
岚气侵衣袂，湖光媚酒卮。
主人全谢客，时遣鹤相随。

懒踏门前没马尘，适安亭上坐吟身。
殷勤风月一樽酒，斟酌湖山十里春。
柳叶未舒先妩媚，梅花虽老更精神。
白鸥似会冥搜意，来往忘机欲傍人。

通宵银烛影摇红，坐对孤鸾伴守宫。
空有妇人娇态在，眼儿薄媚怨春风。

人知丑妇丑，不知丑妇妍。
丑妇安乎丑，妇德或可全。
荆钗与布裙，常坐纺织边。
妍妇巧于人，玉貌长娟娟。
妩媚及依阿，万态随方圆。
丑者妍之实，妍者丑之端。
丑者妍之德，妍者丑之贼。
人皆恶其丑，我以丑为则。
人皆爱其妍，我以妍为惑。
丁宁丑妇人，莫效妍妇颦。
欲保丑妇德，莫学妍妇色。
人鉴不可欺，妍丑自明白。

成蹊虽无言，妩媚随东风。
挺挺冰雪姿，所禀自不同。

羲之趁姿媚，鲁公尚气节。
黄家妙画兼数体，圜转之中有卓绝。
天涯明日一阳生，茅斋孤坐昼掩门。
有客袖示三四纸，如睹天上五色云。
嗟余老矣岂能事书法，有会心处赏之不能辍。
此书当与造化侔，生意浩然不可遏。

托根岂解媚中珰，采蕨祇当慕首阳。
未必木天无秽史，岂其枌省尽清郎。

不入闹园林，雅媚佳山水。
君子亦党乎，贤者后乐此。

风来声清圆，月明影婆娑。
挺挺岩壑姿，时亦妩媚何。

衰老受晴光，相携到上方。
意浓忘酒薄，话美夺尘忙。
天竹静逾媚，溪梅初有香。
危时正多事，半日太平乡。

三数茎须细撚金，圆齐五瓣外红深。
酷憎媚俗长垂首，善处骄阳不动心。
色变化成丹灶火，时开落应土圭针。
感怀南北多分裂，此独全名古到今。

低垂不足畏炎氛，自是居高避俗喧。
五瓣圆黏猩血重，数丝牢缀蜡心存。
雅持本色明清昼，肯驻残妆媚黑昏。
林下何人修炼到，丹余流入此芳根。

寒勒银河不放流，幻飞六出眩人眸。
谁知青女老成手，自媚玄冥冬尽头。
积峻便如群玉府，遇□还作□毛球。
西湖西畔孤山上，欲访梅花有路不。

清风明月满蓬瀛，谁识监州闲世生。
道义浓香薰政谱，文章余力到诗城。
傃儒不买三姝媚，好客能容一座惊。
见说锋车春在路，北门西掖是功名。

洛阳棘满门，连昌菌当衙。
枸杞怪成犬，寄奴妖见蛇。
芸香虚辟蠹，鞠梅工两蛙。
黄蘗到里苦，紫荆无外遮。
衰绿秋蒲柳，赧赤春金沙。
薰莸类莫辨，桐梓谁汝嘉。
山下犹有蕨，邱中能无麻。
杖老竹生力，炷病艾焮痂。
芷兰足幽媚，桃李从俗夸。

西风不是芳菲节，木落山空景凄切。
赖有桂菊聊记时，殿后拒霜花始发。
我携樽酒来问花，花于此时擅奇绝。
先白后红知物变，有色无香自韵别。
寓轩主人古风流，不肯移种防慢亵。
两根两花相妩媚，自况鸿光自娱悦。
幸而桃李不同时，彼纷纷者当愧杀。
颇云此花最宜霜，待有霜时酒还设。
良辰美景休拈掇，白发朱颜易交割。
我今耄矣不足云，劝君年年自此醉倒梅花雪。

诗书以沃其中兮，睟自盎乎吾之余。
衣冠以正其外兮，俨自媚乎吾之初。
情周乎与物兮，于由由而介介。
义见乎应事兮，于胶胶而舒舒。
庶乎免于今之世兮，其将进于马少游王彦方之徒与。

狰狞古怪虬龙枝，着花传舍宾岁晚。
往往来来几番人，老大相期疑未谖。
顾我冷眼惯相看，嗅花嚼蕊当餐饭。
横斜峭拔耐雪霜，肯媚阳和齐婉娩。
把酒邀月共说诗，疏影上衣成缱绻。
朔风吹梦入家山，鼓舞倦矣客兮返。
谁谓花先常岁期，澈夜万葩玉一本。
花应有心饯我行，吐芳非为冬日煖。
我亦逆知此花意，孤洁难与俗人混。
似嫌托根富贵场，不若栖身山林稳。
惜乎花只不能言，一花一心诚恳恳。
任它世间竞酣桃李春，花独与我结交岁寒远。

摇摇花，长安城南道。
小草欣欣造物匀，三月来来野田好。
女郎厌踏王孙园，出郊更觉春嫣然。
五家蹙成锦绣谷，双鬟妙舞玳瑁筵。
合欢扇裁七宝月，荫步盖簇空青天。
分司自讼狂惊坐，拾遗劝我莫近前。
此时摇摇绝低小，媚紫得映车闲钿。
幸承踏歌罗袜暖，偶荷细摘春心怜。
岂如黄土冈头古柟树，花开花落无人觑。
一枝折顿固弗班，五陵隽赏初何预。
呜呼世无赏音兮竟大奇，古柟苍苍云雨垂。

蹇予铅椠生，角角鸡鹜食。
青衿学校身，白发书传癖。
万卷老边笥，一区守雄宅。
媚俗懒低眉，慕古展长揖。
少年涂抹技，志愿靡终毕。
几载拂高驼，苍梧与西极。
开云上衡山，景仰昌黎伯。
史记在山川，遐踪喜驰轹。
望岳企少陵，吟岱拟太白。
惜哉阻关河，游齿朽尘屐。
悠悠邹鲁心，坐见岁月历。
雩坛想风沂，恨不沃焦膈。
文理思楷林，手植槐桧柏。
虽难陋巷回，岂不束带赤。
髫年诵鲁论，掩卷望天级。
神哉六鳌转，一夜混藩国。
驱车上金台，卿相去如织。
逐日未化邓，心血自撞激。
既惭西山夫，尚堪东鲁客。
心旌久摇摇，梦寐在屋壁。
忽逢缑山仙，扶我玉川腋。
百拜揖温良，叙此宇宙隔。
秋丁杏坛下，展膝陪丈席。
三圣长幼间，樽俎见徐疾。
翌朝谒林墓，稽首龙门跸。
大庭与尼山，历历抚遗迹。
书肠廓鄙吝，若有鬼物擘。
慨思今何时，文轨混南北。
春秋一太极，鸿蒙再开辟。
草木复苏鲜，川原尽疏涤。
燕赵与秦陇，可以劲气吸。
岂无中原学，共此浩荡臆。
扶舆久郁翁，一发定无敌。
倘不登岱宗，何由俯鹏翼。
遂偕二三子，崎岖历阡陌。
搴裳涉五汶，揪爽薄吟锡。
扪参上天门，四海同一碧。
偃然帝孙尊，不放寸山出。
南衡走奴隶，西华失名额。
中宵展红轮，万有破元关。
玉女毓渊泉，流作圣贤泽。
正气吐长林，不与箓俱讫。
洛阳帝王所，兴废每不测。
尼峄香火期，未可限千百。
伛指登封君，令人重惊栗。
金丸互巧惛，何异雉卢掷。
丑哉骊坑人，终然化豝貉。
刻心假碑篆，侥幸脱经兀。
岂知觐岳心，正在述方职。
登望虽殊时，圣狂不可域。
吟人类夸誉，谁复论顺逆。
北方豪杰地，罕见吾其惑。
游览下山来，低眉恣搜索。
或采之道途，或求之方册。
或咨新少年，或质古碑刻。
挑包到东平，得士仅六七。
在昔遗山翁，盛美信难匹。
一笑洗簪腻，临风倚孤饰。
泬寥大雅余，古调寄篇什。
东南十年间，往往家有集。
想今在斗牛，安得挹芳苾。
西方有许平，金陵不可袭。
翼翼望考亭，直欲跬步陟。
四书门户正，蹊径扫曲笔。
阎侯上界仙，尘溘聊暂谪。
中兴圣人居，光焰出晦室。
亦有河汾翁，杜门守贞德。
深林见孤熊，狐兔尽驱辟。
淮阳遗一皓，留以镇东邑。
复斋上玉楼，往恨抱万亿。
蜂蝶不作双，未暇采纤悉。
卓有容斋翁，夜光难自匿。
弦鸣风雁落，孰御箭锋急。
所谓鲁君子，于斯信可必。
今古太山吟，谁不媚封续。
投崖匹夫勇，亦有夸介石。
雄文痛麾扫，与岳竞埼磔。
一指回万军，众质出孤戟。
古诗三百篇，无邪是真识。
余子月在云，乍明而乍蚀。
我来见长篇，楼下卧百尺。
夫乃面余人，又复产今日。
文采起具瞻，岩岩师尹赫。
北风尽化枳，独此见佳橘。
橘中有仙翁，可望不可摘。
试把珊瑚钩，轻拂蛟龙脊。
冯夷坐幽宫，海若不敢斥。
方壶灵山高，借我寸阶立。
从今孕仙气，倘可绝尘粒。
兹行类南鹏，九万始一息。
越人初适齐，语笑遗大国。
道无倾盖程，握手论畴昔。
畏刖不三献，荆璞徒自戢。
举蔑置堂上，更仆数一一。
保社多吟鸥，望归心未释。
春风吹客衣，臂羽不可絷。
愿勿距互乡，引手肃之入。
招贤自隗始，敢谓崇台岌。
人皆笑麾墙，吾独喜入室。
他时报国士，岂必在炭漆。
定有双白璧，照我羁穷色。
山东出相地，驿召在目即。
乾坤愈浩荡，人才宁促迫。
愿言眼垂青，及此头尚黑。

蹇予铅椠生，角角鸡鹜食。
青衿学校身，白发书传癖。
万卷老边笥，一区守雄宅。
媚俗懒低眉，慕古展长揖。
少年涂抹技，志愿靡终毕。
几载拂高驼，苍梧与西极。
开云上衡山，景仰昌黎伯。
史记在山川，遐踪喜驰轹。
望岳企少陵，吟岱拟太白。
惜哉阻关河，游齿朽尘屐。
悠悠邹鲁心，坐见岁月历。
雩坛想风沂，恨不沃焦膈。
文理思楷林，手植槐桧柏。
虽难陋巷回，岂不束带赤。
髫年诵鲁论，掩卷望天级。
神哉六鳌转，一夜混藩国。
驱车上金台，卿相去如织。
逐日未化邓，心血自撞激。
既惭西山夫，尚堪东鲁客。
心旌久摇摇，梦寐在屋壁。
忽逢缑山仙，扶我玉川腋。
百拜揖温良，叙此宇宙隔。
秋丁杏坛下，展膝陪丈席。
三圣长幼间，樽俎见徐疾。
翌朝谒林墓，稽首龙门跸。
大庭与尼山，历历抚遗迹。
书肠廓鄙吝，若有鬼物擘。
慨思今何时，文轨混南北。
春秋一太极，鸿蒙再开辟。
草木复苏鲜，川原尽疏涤。
燕赵与秦陇，可以劲气吸。
岂无中原学，共此浩荡臆。
扶舆久郁翁，一发定无敌。
倘不登岱宗，何由俯鹏翼。
遂偕二三子，崎岖历阡陌。
搴裳涉五汶，揪爽薄吟锡。
扪参上天门，四海同一碧。
偃然帝孙尊，不放寸山出。
南衡走奴隶，西华失名额。
中宵展红轮，万有破元关。
玉女毓渊泉，流作圣贤泽。
正气吐长林，不与箓俱讫。
洛阳帝王所，兴废每不测。
尼峄香火期，未可限千百。
伛指登封君，令人重惊栗。
金丸互巧惛，何异雉卢掷。
丑哉骊坑人，终然化豝貉。
刻心假碑篆，侥幸脱经兀。
岂知觐岳心，正在述方职。
登望虽殊时，圣狂不可域。
吟人类夸誉，谁复论顺逆。
北方豪杰地，罕见吾其惑。
游览下山来，低眉恣搜索。
或采之道途，或求之方册。
或咨新少年，或质古碑刻。
挑包到东平，得士仅六七。
在昔遗山翁，盛美信难匹。
一笑洗簪腻，临风倚孤饰。
泬寥大雅余，古调寄篇什。
东南十年间，往往家有集。
想今在斗牛，安得挹芳苾。
西方有许平，金陵不可袭。
翼翼望考亭，直欲跬步陟。
四书门户正，蹊径扫曲笔。
阎侯上界仙，尘溘聊暂谪。
中兴圣人居，光焰出晦室。
亦有河汾翁，杜门守贞德。
深林见孤熊，狐兔尽驱辟。
淮阳遗一皓，留以镇东邑。
复斋上玉楼，往恨抱万亿。
蜂蝶不作双，未暇采纤悉。
卓有容斋翁，夜光难自匿。
弦鸣风雁落，孰御箭锋急。
所谓鲁君子，于斯信可必。
今古太山吟，谁不媚封续。
投崖匹夫勇，亦有夸介石。
雄文痛麾扫，与岳竞埼磔。
一指回万军，众质出孤戟。
古诗三百篇，无邪是真识。
余子月在云，乍明而乍蚀。
我来见长篇，楼下卧百尺。
夫乃面余人，又复产今日。
文采起具瞻，岩岩师尹赫。
北风尽化枳，独此见佳橘。
橘中有仙翁，可望不可摘。
试把珊瑚钩，轻拂蛟龙脊。
冯夷坐幽宫，海若不敢斥。
方壶灵山高，借我寸阶立。
从今孕仙气，倘可绝尘粒。
兹行类南鹏，九万始一息。
越人初适齐，语笑遗大国。
道无倾盖程，握手论畴昔。
畏刖不三献，荆璞徒自戢。
举蔑置堂上，更仆数一一。
保社多吟鸥，望归心未释。
春风吹客衣，臂羽不可絷。
愿勿距互乡，引手肃之入。
招贤自隗始，敢谓崇台岌。
人皆笑麾墙，吾独喜入室。
他时报国士，岂必在炭漆。
定有双白璧，照我羁穷色。
山东出相地，驿召在目即。
乾坤愈浩荡，人才宁促迫。
愿言眼垂青，及此头尚黑。

衡门选龙首，摸索未容易。
龙首许黄扉，却亦非难事。
济物乃素心，好爵岂予志。
时来亦不辞，焉用早谀媚。

庭前木芙蓉，姿色夐殊异。
初开花微碧，仙子淡云袂。
逡巡改莹白，玉骨浄无滓。
烂漫欲谢时，潮脸晕红媚。
诗人第花品，独号此为醉。
花虽无情物，司者定有意。
晨醒粲初发，晚醉飒欲坠。
乃知沉湎者，颠沛在造次。
可以为酒箴，看花当欹器。

不知年换山无历，日短著书阴自惜。
臞仙谁与伴清孤，竹里梅花破幽寂。
月窗看影嗔晓夺，雪径寻花惊夜失。
绝怜一点清淡意，不作群芳妖艳质。
梦寒翠羽真恐涴，香远细腰何敢即。
广平亦作软媚语，可笑铁心轻变易。
梅州参彻梅花髓，句中有味供䌷绎。
冰瓯涤笔想更奇，试为此花重请益。

洛之花图欧公诗，惊怪天巧呈新枝。
自言当时记者数十种，姚魏后有潜溪绯。
蜀之花图景仁句，香雪蕊金藏不露。
径围三尺瑞云红，尚有二花添未具。
此花非惟今所无，世间久亦无此图。
东南花样自来小，如盘能几多如盂。
晓来明眼花翁作，风韵宛然如蜀洛。
写作花中第一花，群类一时都脱落。
想渠欹笔小盘礴，心去化工无一膜。
天上司花巧不神，笔底春风光欲烁。
笼寒不假青蒻庵，护日何须碧油幕。
月坡堤，张家园，郭令公宅东街偏。
锦衾绣帐相接连，一夜移入歌堂巅。
吴台教战娃数百，汉宫列侍娥三千。
鲛绡十丈思公谱，锦茵万态元舆赋。
花自长春蜡不封，根无下土虫难蠹。
花翁花翁子诚能，见渠此画万感增。
此花昔惟载本草，流传至唐花始好。
移来从武曌，爱重由环儿。
名花与倾国，初著沉香词。
从此帝城春，争逐赏花期。
径尺夸千朵，万钱买一枝。
三街九陌沸游赏，冠盖车马相追随。
自入天朝花最盛，长寿不数唐崇敬。
岂非洛阳天下中，和气又非长安同。
故令百卉巧变幻，黄绯紫白深浅红。
簪花下至采樵子，献花上至蓬莱宫。
或言此花特妖媚，只解趋时争富贵。
阿曌移来丑此妍，阿环贵重荣犹悴。
四香阁上属谁家，朝恩宅里知何地。
世人浪自相矜夸，看到子孙能几家。
我言此罪不在花，自是时辈争荣华。
洛人珍重姚黄不轻畀，一根不入权豪第。
花知天朝真治世，万古天藏发奇秘。
洛不爱宝蜀出珍，如凤如麟王者瑞。
洛中富推程与邵，蜀之苏范辉相照。
人品亦如花品高，斯人斯花古来少。
后来蜀洛党小分，世间万变如轮云。
洛阳名园占治乱，读书至此空三叹。
洛宫禾黍今离离，蜀道峨眉更惨凄。
花翁作此岂无意，要见祖宗全盛时。

山近绿映日，山远青带烟。
平生有山癖，梦亦山水边。
山好水益媚，山老水连天。
我家非洛中，亦非独乐园。
只在山屋上，下亦有流泉。
俯仰颇乐之，妙处无昔贤。
今日来别墅，水满山四环。
呜呼何处无山水，有酒且饮明月在前山。

捧砚姬空翠，随琴鹤晓烟。
夕阳更山外，流水自楼前。
芳草垂杨地，和风丽日天。
戏游看处处，明媚自年年。

鸿钧盎一宇，何物非生意。
轮囷得此剥，而有此憔悴。
根蠹聚螾蛭，干古御魑魅。
旦旦斧斤寻，九殒特其易。
飞鸟不敢栖，何哉蓊蔚芘。
风雨极震凌，霜雪苦颠踬。
天地大父母，荣枯均厚施。
腐植产灵芝，至美终不閟。
桃李信春妍，奈何骨妩媚。

六年偿债芝峰寺，费尽衣盂用尽心。
今日杖藜行活路，笑看花木媚清阴。

稻花花中王，桑花花中后。
余花皆嫔妃，以色媚左右。
稻花吹早香，风露千万亩。
上以奉玉食，粢盛及醴酒。
下以饱苍生，亿兆𫗦其口。
桑花虽无华，红葚映纤手。
皇后首亲蚕，六宫承傅姆。
天生众裸虫，无羽毛飞走。
匪此皆冻死，性命安得有。
予谓二花者，斯民之父母。
昔予赋麦花，适当来牟候。
未及歌二花，三花谁可后。
请续时夏诗，以为风化首。

阆风老人五十九，白头饥冻荒山走。
偶然脱命得生还，闾里相看惊老丑。
今朝初度最可怜，五子三孙在眼前。
老妻欲作无面餠，问讯鸡娘渠未肯。
海水潮小未登鱼，霜后黄柑亦自疏。
穷人作事天不与，只有红梅相媚妩。
为渠一笑买村酤，老夫自歌稚子舞。
明年六十更可歌，大乱不死奈我何。

风雨翛翛花事阑，余寒迤逦麦秋天。
一春不见飞蝴蝶，几夜初闻叫杜鹃。
林外画眉谁妩媚，花绣眼自便翾。
上林还有嘤鸣否，此日春归一黯然。

红蓼青芦媚一川，夕阳偏丽晚秋天。
吹沙已老松鲈上，日日江头望钓船。

大村三伯辈，同此就天诛。
锐欲取禾耳，那知暴骨乎。
云疑鹅鹳阵，风想虎狼都。
掩骼行春令，毋令长媚狐。

清薰一枕暑初炎，彩索朱符懒重拈。
天上赐衣无媚骨，山中采药有长髯。
扶衰底要三年艾，用拙何嗟六日蟾。
惟有昌阳堪引寿，一杯泛玉不妨添。

如屿兮媚川，如山兮倚天。
大哉圆通之道，民无得而名焉。

春风吹袂过溪塘，有客来称铁面郎。
今代贵人甘软媚，可能肮脏倚门墙。

鸿蒙肇开辟，变嬗几成毁。
寥寥断竹歌，瓦堲溯姚姒。
周坟典以族，讵认青乌子。
公琴记咎繇，邢山称东里。
葛淯失之矫，璠玙过于侈。
焉知宫夹墓，莫识龟言水。
铜槃字十六，铭自比于始。
延陵有孔篆，乌宁半辞止。
汉砖犹简朴，石章寖华靡。
无愧惟有道，媚俗多虚美。
七松谈士良，何以惩不轨。
载笔鲜南董，袭浮谬臧否。
岂悟冢中人，三百年不死。
妇名弗出阃，古未有碑诔。
谥见春秋初，志起典午氏。
簪蒿隠士妻，芳刻垂千祀。
杨高托不朽，习之文中理。
或犯葵丘禁，息国事何耻。
蛾眉为黄土，磨灭更谁纪。
宰如比何人，维邑之士女。
逸民孺仲裔，冰雪濯纨绮。
采俪古鄞州，俭勤终莫齿。
试问几何年，颇与铜人似。
虽微黄绢辞，亦质而不俚。
丘夷池又平，蓬颗今廛市。
聚庐寒劫灰，余光辉泥滓。
曰德巢由俦，闺曰莱鸿比。
我行松柏下，势荣朝菌尔。
隆碣牛砺角，翁仲卧荆杞。
兰艾均一尘，玉珉同一毁。
孤竹梦泡然，柳下垄孰是。
片石幸有传，诗以贻彤史。

一镜湖光半壁山，主人何往客来观。
闲蝶自专花富贵，幽禽如语竹平安。
烟云变化草木媚，日月往来天地宽。
何当共整登临屐，更上崔嵬绝顶看。

斗城初霁媚春晖，托乘寻芳鹤盖飞。
修禊波深轻急桨，舞雩风暖薄更衣。
香车宝马嬉游盛，别馆离宫往事非。
因忆凤池新溜跃，黑轓看逐节函归。

风流人物两相逢，白傅高文纪汉公。
三圃五亭装郡景，千花万卉媚春风。

舳舻溯隋堤，积潦涵楚甸。
大帆挂长樯，薰飚借良便。
气张中军旗，势疾强弩箭。
浪头喷飞雪，波心落流电。
或如春雷振，又若疾雨溅。
天空文鹢归，珠媚渊龙战。
久来去意切，幸此行色变。
舟子啸引项，挽夫喜盈面。
揭篙无施劳，跃马莫我先。
行吁思景附，坐指交勇羡。
日阴未顷刻，道里历宇县。
津亭倏渡淮，官堠俄入汴。
盛夏草树齐，远水蘋藻遍。
晚景稍可爱，少瞬不再见。
我非欲速者，疾目憎转眩。
衣袂聊虚凉，心焉独安宴。
向夕风少休，迟留乐幽眷。

往事付杯酒，残生余幅巾。
更须占大衍，久已玩同人。
犒少佣奴懒，迎迟过客嗔。
悔曾迷宦海，素不媚钱神。

野火燎荒原，霜雪日皓皓。
牛羊无可噍，众绿就枯槁。
天地心不泯，根芽蛰深杳。
春风一披拂，颜色还媚好。
如何被兵地，黎庶不自保。
高门先破碎，大屋例倾倒。
间或遇茅舍，呻吟遗稚老。
常恐马蹄响，无罪被擒讨。
逃奔深谷中，又惧虎狼咬。
一朝稍苏息，追胥复纷扰。
微言告者谁，劝我宿须早。
人生值艰难，不如路傍草。

醉筇斜倚杏花风，邂逅高堂六客同。
寓世常如超世外，识山何待到山中。
去鸿新燕催春色，残雪晴霞媚晚空。
一笔写成真面目，试凭华表问仙翁。

高台何巍巍，远眄千里道。
长夏绝游朋，荒径丰茂草。
菑翳一以剪，秋意豁幽抱。
能赋昔为谁，今死骨已槁。
魂兮果何之，言语空媚好。
我欲有所酌，适值樽中燥。
焉得瓢天浆，伊人共倾倒。

出城挟一儿，策杖极幽邃。
村俗谂父老，古迹按图志。
平生丘园心，贲趾远朝市。
行行墟墓间，是亦有何味。
陆家三太守，此邦荣世仕。
旧祠附学宫，缘情颇应义。
奈何埤雅公，像于王氏置。
君不平其然，似欲删厥位。
俚舛聊举隅，谄媚□触类。
一一口舌争，何事如人意。

渐暖风烟添软媚，新晴草木眩光晶。
天回地转春犹在，物是人非意自惊。
晚辈未宜欺老病，早年犹及见升平。
山城旧与钱塘似，灯火笙歌彻五更。

退居乏晤语，蒿莱翳荆扉。
闉阇一以出，秋色饶清辉。
东鲁有名士，勋庸厌常旗。
欢言拨簿领，宿约寻郊圻。
小舆信自逸，宁知劳者唏。
遐眺豁蒙蔽，未若联鞍鞿。
沦漪涉浅濑，杳窕穿晴霏。
西成禾稼熟，南宾鸿雁飞。
岁晏苦不乐，来日□已希。
怀人况有愿，渴心奉容徽。
丘园隠君子，结佩纫芳菲。
恬养足道气，悟悦通禅机。
渠石转流水，筑埭临弯崎。
柽榉荫书艇，芰荷环钓矶。
复有芦苇丛，江湖思依依。
起予一襟风，万有浮埃微。
设礼古俎豆，执事儒冠衣。
儿侄亦敬客，走趋色无违。
缅怀十年前，杰阁何巍巍。
幻境值革故，高踪甘遁肥。
利达被鼎贵，朝露终易晞。
孰能保令名，百世无评讥。
庄叟适游濠，曾生傲浴沂。
俯仰宇宙间，此会应复稀。
邃刹玩奇刻，乔林媚余晖。
冥冥尘外心，澹然暮忘归。

灵运永嘉日，玄晖宣城时。
池草既清唱，窗岫亦妍辞。
郡胜山水媚，心赏良足怡。
庙廊有颜沈，味合深己知。
桐濑较二□，川岭信复奇。
拙陋方二谢，岂不粗能诗。
兵革值迁变，衣冠逢乱离。
已矣莫我识，怅焉归棹迟。

水面浮暗山，沙头耿微火。
好奇引吭窥，畏寒缩颈坐。
首取帛为袱，体用衾自裹。
篙师喜风定，半夜起劲柁。
平生江海耳，最与橹声可。
诗从是中来，孰谓此计左。
起视何茫茫，未觉万有伙。
浩然天地间，身世寄一舸。
恭惟百炼心，用世亦云颇。
早乖晚弥误，迟暮困旅琐。
饕婪忌洁清，软媚恶刚□。
残生信已矣，古来岂独我。

书贵瘦硬少陵语，岂止评书端为诗。
五百年间会此意，画师汾阳老阿熙。
嵬诗琐画世一轨，肉腴骨弱精神痴。
明窗共读杜集竟，两幅雪霁叉横披。
前幅长松何所似，铁干皴涩撑霜皮。
其下怪石卧狻兕，突兀崷崒凝冰嘶。
后幅澌远渐迤逦，一往不知其几里。
目力已尽势未尽，平者是沙流者水。
人物如指或如蚁，戴笠骑馿者谁子。
顾此定是觅句翁，羸仆缩首襥冻耳。
欲渡未渡溪坂间，啐野寒乌忽惊起。
自非布置夺鬼神，焉能挥扫到骨髓。
郭生此画出自古心胸，亦如工部百世诗中龙。
清癯劲峭谢妩媚，略无一点霑春风。
市门丹青纷俗工，为人涂抹杏花红。
老夫神交此石与此松，留眼雪天送飞鸿。

不可不出城，顽躯百无病。
不可不出城，老眼亦何净。
第一脱俗尘，最便于野性。
第二井不咸，所至水可饮。
第三鱼价贱，第四酒味胜。
第五无火惊，第六无灯禁。
第七航船歌，欸乃亦可听。
尔曹居城中，小屋如败甑。
臭秽之所蒸，面面环厕圊。
五更闻丧鼓，骨肉付烟烬。
巧伪以为生，语无一可信。
妇女狐媚繁，商贾狙诈竞。
天下不皆然，杭城为特甚。
我今才出城，七美一朝并。
眺望心神清，眠卧魂魄定。
空阔水云间，孰谓雪风劲。
寄语城中人，何时免闂阱。
不可不出城，所以发兹咏。

谁凿山中龙尾石，遍与人间供翰墨。
蛟螭妒嫉互盘踞，鬼神守护勤呵叱。
苟非其人不轻出，似觉天公深爱惜。
磨砚轻写俗文章，岂不青蝇污白璧。
砚工具眼如玉工，千岩夜见月贯虹。
悬崖深渊致巨璞，毡包席裹箱奁中。
深藏不敢亵天赐，胁取岂无王与公。
脱使捐金动至百，卒未肯售宁固穷。
客行何来身突兀，作字不媚诗有骨。
此翁谓是谪仙人，开匣再拜献此物。
乃知杨翁亦奇崛，气高肯为势力屈。
剑与烈士得所归，天下之宝不可忽。

易象丽泽兑，朋友以讲习。
设官为之师，义取互相益。
六位六爻画，分明如六人。
君子不可疏，小人不可亲。
初以刚居下，不与四为应。
和兑未有疑，吉士故可信。
二以刚居中，承三其人柔。
孚兑内不感，有吉无悔尤。
六三柔失位，其凶曰来兑。
来兑欲媚我，妄说政可外。
九以刚居四，六处三五间。
商度久乃决，在恶三之奸。
五象师之位，刚德既中正。
上比六见剥，愿勿信彼佞。
极说不知已，引三之柔类。
此道未光大，正人所遐弃。
一令而民说，燮调奠乾坤。
一言朋友说，师道亦云尊。
大哉说之道，惟以刚为主。
师友相与间，柔佞谨勿取。

倾城国色著胭脂，红字兰亭又出奇。
比换鹅书更姿媚，一杯卯酒醉西施。

九日侵寻蜡日徂，金钿尚可泛屠苏。
凿冰池畔枝尤劲，栽竹林边蕊不枯。
同味迟生新枸杞，齐名久谢旧茱萸。
土龙弃我登高侣，端肯趋时媚我无。

人人有此珠，万古天地宝。
法当潜厥光，蚌壳护其表。
能使华岳移，可叱峡流倒。
未若床缺足，梓匠不自造。
脱华培深根，屏翳返内照。
与辨以兴戎，宁讷而出好。
恭惟羲皇心，岂有夜与晓。
我眼彻地底，常见日皎皎。
爰自彖及系，纂述屡脱稿。
仙游慕升飞，佛障怯烦恼。
九转与八解，终不摆缠绕。
彼岂知吾学，往来玩大小。
艮止体阴负，离明决阳抱。
平生无所媚，不灶亦不奥。
突过子云玄，眇视老氏妙。
慎察进退间，以为先师报。
宜耦长沮耕，遑待方朔诏。
黑头气公旺，黄馘项吾槁。
一当蛰幽闲，一当翔穹昊。
何以明其然，□□□衰老。

一山叶翁七十二，齿牙秃缺面不媚。
忽然袖诗叩我门，偏贝畴能办兹事。
才德岂关貌妍丑，西子□□孟光腻。
三十年许旧相识，翁摄官霅我半刺。
兵销甲解各不死，我尝作郡翁弗至。
鸿翔燕蛰蓬飘风，会合良难别离易。
往不可追来叵测，人生恍惚如梦寐。
邂逅尚肯匡解颐，当为酒楼谋一醉。
双台方叟七十六，二十七霜绝俸禄。
幸与陵阳牟先生，丁亥同生共星宿。
先生擘笺介翁来，笔势云烟字珠玉。
翁索我诗纸七尺，见示诸公诗一轴。
孟能静吟我所畏，赵子昂写我所服。
我诗初学张文潜，晚悟后山拜山谷。
颇通大道合自然，拙朴有余巧不足。
近世后生宗许浑，可谓谚云狗尾续。
至当之论天地中，不可违异必合同。
诗自明良赓歌起，以至孔删雅颂风。
苏李曹陶唐甫白，庆历元祐乾淳宗。
是为四始大正派，姓名太阳烛天红。
轲死不传忽复传，道学一灯垂天穷。
二程张子之所得，南渡前有濂溪翁。
何人实编道命录，南渡后有张宣公，南渡后有朱文公。
学诗本是一小艺，彼哉自谓晚唐夜雨鸣秋蛬。

昔屡饮东阳，往往错认水。
次公似少猛，汲生终戆耳。
知我野心性，雅不便软美。
契阔二十年，那复此风味。
饮酒真饮蜜，直欲呕心胃。
儿从南塘归，殷勤有佳遗。
公等久要在，相看犹故意。
曲江加蕴藉，郑公殊妩媚。
一见极倾倒，吻渴不能止。
正性固自存，遽莫测其际。
徐觉和以诤，虽劲还可喜。
酒固未易知，知酒亦非易。
酩酊何适从，不夷而不惠。

一宿蘧庐托，百事弁髦弃。
平生意何如，犹动沾沾喜。
我喜在丘壑，富贵非所睨。
况子好山居，泉甘野芳媚。
鹿门时上冢，了不慕城市。
或嫌人村远，知一未知二。
试看近市者，事夺纷梦寐。
正堕胶网中，辗转悮身世。
举手谢逋客，士固各有志。
结习奈已深，坐上漫同异。
山空阴绿净，长日惟宜睡。
夜半呼僮奴，发火燃枯蒂。
满纸诗已成，文采一何丽。
墨池涨玄云，晴窗蔼微霨。
自子来此山，与山相昆弟。
又将三昧手，于焉小游戏。
向来蜀之日，往往召狺吠。
逌尔付一噱，千载息攘袂。
变灭今安在，但有山绕翠。
可怜七十翁，嬉遨尚童稚。
坐闻酒如川，留客烂漫醉。
亦思翩然去，芒𪨗踏初霁。
就林煨短茁，带泥落花蘂。
清绝恐无分，得已吾欲已。
那堪迫暮末，来日能余几。
城外土馒头，区区诚过计。
卓哉荷插翁，旷达未可毁。

我家无绛帐，贫贱人所弃。
忽闻唔咿声，老怀倍欢喜。
比邻亦惊怪，捩眼不敢睨。
先生史鱼直，自谓骨不媚。
珠玉在短褐，深藏未轻市。
而况门阀高，指不屈第二。
肯应童蒙求，为尔觉昏昧。
袖中一卷书，传之自名世。
尔幸近得师，盍勉从学志。
人品分中下，教法初无异。
采芑复采芑，我田自新美。
那似斥卤滨，弥望荒白苇。
短园围败屋，不见花药丽。
赖此小窗明，晴光开霮{雨/对}。
日长书好读，所讲先孝悌。
泥牛共土狗，勿复事嬉戏。
后池蒲稗深，竟日群蛤吠。
也勿向池边，照影如孔翠。
低头勤笔砚，翻墨满裾袂。
男儿十四五，年纪非幼穉。
不妨笑阿翁，愦愦长如醉。
先生有雪霜，严威不汝霁。
今朝发长吟，闭门苦觅句。
老年谢丸药，殆似陈无己。
区区古人心，今人知者几。
平生颍川教，不作功名计。
但令本根在，浮华终易毁。

凝尘不去鼠行几，划见巨然与千里。
修眉拂略远意开，碎点孤烟树如荠。
髯龙郁郁新翠摇，我觉郑公殊妩媚。
悬知自是栋梁具，岁晚霜雪须饱试。
旧闻北岳锺沍寒，长松造天冰裂地。
苍皮玉骨不受冻，礧砢千丈世绝拟。
谁能为我试貌取，奇姿伟状来眼底。
张君平生饫所见，雅复爱此秀而美。
虽然莫作差池观，老壮险夷同一致。

岩岩南山石，上有孤生竹。
结根不择地，天地聊自足。
卷耳不盈筐，绿刍不盈掬。
愿言勿采采，留此媚幽独。

政自伤悲叹纬嫠，可堪重赋柏舟诗。
鸠怜只影营巢瘁，乌喜孤雏返哺慈。
半世苦心生自媚，百年贞节死方知。
曼曼世路成孤愤，惭愧山前读墓碑。

秦皇灭诸儒，若人媚幽独。
偶来得名山，依山结茅屋。
希声陶淳风，无意蕲绝俗。
儿孙日以远，几见碧桃熟。
渔郎从何来，延缘寒溪绿。
兹游窥天秘，平生未经目。
颇见有此容，父老邀我宿。
清谈略晋魏，世路嗟翻覆。
淹留信可乐，离念苦羁束。
幡然理回棹，瑟瑟风吹足。
往来记行迹，溪路三四曲。
机心不自閟，何事惊麋鹿。
回首不逢人，白云渺空谷。

石兰媚幽姿，丛生在空谷。
霜雪冻不死，寒碧秋更绿。
结交薇蕨中，畴昔傍人屋。
山行偶见之，采采不盈掬。
岁久未消歇，怀袖自清馥。
我欲写君心，寄以孤生木。
必有非耳人，听此无谱曲。

功名真定兔，赤手谁抟控。
十载武陵春，一饷扬州梦。
时穷非我独，万事付破瓮。
犹有夙昔心，耿耿满空洞。
豪气轻元龙，雄卞眇子贡。
梦池句逾劲，赌墅机屡中。
我来客东安，两载补缺空。
青山浩独媚，飞云倦孤送。
翩翩老令威，霜翮颇惊众。
怜我一客鸟，鸣和闹晴哢。
妙哉屠龙手，老去余此弄。
三年逝相从，不为千金痛。
浮迹寄闲适，词组折喧哄。
归鞭定何时，矫首蹑飞鞚。

白术号山姜，以西北为上。
近来出古潜，何必论地望。
老鸦衔子去，往往生绝嶂。
岁久根株成，细大极殊状。
洗削事煎烹，补冷逐虚涨。
彼哉不好事，蜜浸溢瓶盎。
游媚富贵人，远作千里饷。
平生不为口，我欲御烟瘴。

五日学作诗，十日学书纸。
书成自称好，对客发微泚。
尔来草书人，作态工侧媚。
譬如老孙娘，不病要儿齿。
我空诗未工，苦瘦如我字。
有诗使人写，适兴聊尔尔。
宿缘喜多学，未用进于技。
试问宜休民，何如觅青李。

万松岭上三家村，林下美人现香魂。
淡妆素服谢雕饰，摆落玉镜尘埃昏。
散花衣祴粘不落，昨夜偶过祇树园。
树下泠泠漱涧玉，乱流赤脚飞泉温。
喷成涧草万片玉，阴崖未肯希春暾。
自怜艳质媚幽独，拄杖敲铿谁过门。
相期但有月知状，不用椽笔书要言。
花应一笑饮我语，随风飞坠双银樽。

杨柳青摇穷袴带，樱桃红滴守宫砂。
春风不解留诗鬓，只解年年媚物华。

风韵清高不受尘，冰为肌骨玉为神。
一生谩记吴姬面，不是人间婉媚人。

嫠答媒，妾自怜。
妾家贫如洗，妾貌妆不妍。
中年方择配，幸逢夫婿贤。
蓝桥疑仙会，红叶开良缘。
俯以奉箕帚，仰焉供豆笾。
粤从定六礼，稳图偕百年。
讵疑有家愿，倏罹中道捐。
城崩哭呦呦，竹斑泪溅溅。
空房照明月，幽陇凄寒烟。
禽鸟喧墓门，魄降魂翩翩。
蛜蝛满窗户，心结目涓涓。
寮室昔华屋，埋玉今荒阡。
恨不即同穴，何忍续断弦。
翻思合{丞一=巴}初，参透老婆禅。
如鱼水游泳，如茑萝缠绵。
奈何生死阔，泛泛水中船。
绸缪为夫妇，反复如市廛。
徒贻杨华丑，宁免柳絮颠。
妾颇亲笔砚，亦尝阅简编。
女不践二庭，妇不再移天。
陶婴寡鹄吟，卫妻孤燕篇。
或刑耳自誓，或断发自全。
或劓鼻偃蹇，或毁面迍邅。
吾足幸可刖，吾臂不可牵。
卓卓节操立，表表凤孤鶱。
藐兹未亡人，有意奉周全。
媒虽悯妾寡，媒适重妾愆。
妾命春叶薄，妾心顽石坚。
栖栖谋尺布，岂不羡罽毡。
皇皇图斗粟，岂不思荤膻。
胝手任舂汲，孰与奴婢千。
鞠躬跧衡茅，孰与疏绮便。
枯荄欣回春，缺月喜再圆。
世谁不乐此，妾意独不然。
理义自有闲，物欲常无厌。
三少秽难洗，五嫁丑莫镌。
浮荣瞥似电，遗臭流如川。
媒言颇喋喋，媒意遽拳拳。
之死矢靡他，斯言当真诠。
文姬殊妖媚，易安亦婵娟。
失身再事人，彤管无取焉。
节义日以颓，文章何足诠。
王母有差事，青鸟信频传。
毋乃堕人欲，反以污天仙。
嫦娥岂不嫁，空抱老金蟾。
所以广寒宫，万古清鉴悬。
宁贫任劳鹿，宁贱受磨研。
宁冻如寒蝇，宁饿如饥鸢。
终不以快乐，而易此忧煎。
井底水不波，山头石不迁。
再拜谢媒妁，归来双泪涟。
十袭藏破镜，他年会黄泉。

柳媚花明二月天，金羁络马路三千。
鳣鲸得意纵溟壑，蛙蚓无知闹坎泉。
今古不磨惟正理，是非何必待他年。
离骚已信多忠愤，珍重毋忘鸨羽篇。

羯鼓催花事已奇，一枝媚玉卧犹吹。
何如端拱岩廊上，九奏箫韶付一夔。

春色阑珊去，朱门懒梦华。
悠悠看蝶翅，往往在邻家。
暖日明金谷，光风媚浣沙。
似闻携手笑，疑有隔墙花。
望眼穿银汉，香尘透绿纱。
是谁窥宋玉，憔悴一枝斜。

正色无妩媚，大道无狭斜。
所以松柏姿，不作桃李华。
朱弦已久寂，蛙黾徒相夸。
怀哉古之人，此意尤可嗟。

老火浊不流，热恼无可避。
驾言清谿滨，濯缨税尘辔。
扁舟无定游，放缆任其至。
荡桨三汇交，空明发清思。
摘鲜得野实，钓水投香饵。
碧筒注芳酒，湘奁荐新芰。
主宾略酬酢，冷暖随所嗜。
须臾月轮上，烟水合空翠。
清风真可人，意厚万金施。
露叶生辉光，水华多妩媚。
欲拍洪崖肩，欲挽湘君帔。
虽无管弦乐，一洗世俗伪。
清弹发邻舸，暗搅潜虬睡。
应作蜩蛙观，亦足助幽致。
岂惟家山乐，要是会心地。
热官岂办此，未易轻拟议。
我年未四十，齿发已憔悴。
往者不可追，来者何可觊。
富贵难幸求，岁月不少置。
于此贫贱中，此乐已不啻。
鹤长与凫短，造物正儿戏。
功名类蚁梦，身世等萍寄。
百年几良晤，何暇计荣悴。
纵有身后名，不博今夕醉。
高歌未知晓，坐见斜河坠。
谪仙宫锦舟，继者仅一二。
老坡赤壁游，始尽阐天閟。
我后二百年，乃默契此意。
会当歃斯盟，勿使等闲弃。
高咏三百言，聊用谂同志。

弱水蓬莱路，人间隔几千。
未知太仓令，何似道山仙。
草木涵春露，池亭媚晓烟。
静参齐物意，小大岂其然。

王郎擅风流，笔墨美无度。
残砖与断刻，亦有神物护。
埋光八百载，复出疑有数。
伟哉羲献迹，并见山阴路。
抗衡丙舍帖，突过黄初赋。
景师与阳朔，漶漫不足数。
要须中山石，乃可与之伍。
十行百余字，一一生媚妩。
家鸡与野鹜，此论吾不取。
佳处将无同，閟妙未易语。
我贫乃嗜此，字字若可煮。
不知何物媪，托此传万古。
却怪玉匣书，反累昭陵土。

江城趁春游，爱寻郭外圃。
烟花羃酒帘，风声飏商鼓。
午风荡江面，兵船问沙浦。
浦断官柳阴，絮雪待晴吐。
野花媚游眼，红白开晴雨。
谁怜荡子身，年余滞江浒。
徒羡庐山髙，万峰青可数。
朝晚挹烟霏，释尽客懐苦。
兹辰快移步，突觉沈疴愈。
树头叫归禽，流年如箭羽。

居安懐蔀屋，处约客雄藩。
风日山川媚，城池草木蕃。
花时贫久减，春醉约多番。
顾我留情极，怜君苦事繁。

偶乘意度过东邻，芳艶多情媚柳津。
欢笑直邀云际月，酣歌狂惜雨余春。
亭台花木销官酒，城郭风烟老客身。
回首庐山图画里，不知愁落软红尘。

仙根曾就华峰移，净引湘波出浴妃。
龙？先皇三字在，燕居旧尹一清非。
风檐揺影凉姿媚，月槛迷香冷艳肥。
平展水天菱唱逺，竹山苍翠自成围。

花中近侍盛江都，艳朵低攒意态殊。
白傅词工谁续得，刘郎谱在可修无。
翻阶媚雨娇红软，压砌迎风醉粉腴。
二十四桥春事老，而今难觅玉盘盂。

谢了还开肯悟空，一年三十六旬中。
相看谁有长春艳，莫道花无百日红。
酡风倚娇承舞雪，瘦枝扶力借柔风。
四时常吐芳姿媚，人老那能与此同。

有叶无花孰与同，繄谁指作雁来红。
翠梢润色攒秋瓣，玉树遗歌入野丛。
混迹尘泥欺落日，强颜篱落媚西风。
丽华曾洒当时泪，不把胭脂染井桐。

素质盈盈绿盖张，肯同媚眼醉斜阳。
俨然玉井风姿异，无此冰壶月色香。
天地一空谁染着，水云十里自清凉。
东林结社流芳处，还有池亭傍上方。

谁趱珍芳态度呈，风香露色谩敷荣。
纵矜百媚留春色，难压群花殿晚名。
暗绿园林黄鸟静，嫣红篱落粉机明。
禁持光景无多日，冶艳随飘逐雨晴。

谈玄讲易自精微，二国翱翔巧媚时。
只为娇柔无持操，风流却比柳腰肢。

半生江海冰壶翁，担风荷雨七尺笻。
烂嚼扶叶紫金椹，玉楼光彻十二重。
饱吃孤山白玉花，一凿九窍开玲珑。
能鉟明月铸双眼，故能搜索异景窥神功。
能穿星斗挂胸次，故能神游八极之鸿蒙。
手撼烟云出砚石，酒酣奋笔驱雷风。
回山转海有力量，顷刻鹅溪幻出白练之寒江，碧玉之奇峰。
潇湘洞庭忽在眼，冷落烟竹苍梧空。
碧天万里渺无际，但见隠隠归飞鸿。
江门过雨凉如许，木落潇潇秋满浦。
月明何处起渔歌，小艇人归急摇橹。
鸥沙漠漠洲渚昏，无数寒鸦栖古渡。
景物变态虽无穷，笔端有口一一吐。
研丹吮粉尤精奇，直与王爵争毫厘。
宁肯没骨媚时好，逸气往往追徐熙。
一点春风几花卉，化工权柄君所私。
献之牸牛韩干马，滕王蛱蝶僧繇鱼。
下笔众妙各俱足，开卷错落中珠玑。
顾家层楼连天起，俗士那敢窥藩篱。
呕心抽思何自苦，乃使肌骨化作枯松枝。
君不见梅邉有狂客，风饕雪虐宁忍饥。
吟躯未老貌先老，不觉两髩纷如丝。

昔我从耆英，图史娱朝昏。
咄嗟陵与谷，永谢西州门。
梦中亦识路，欲往先销魂。
往还无须臾，失声强复吞。
西山照公槛，南山亘公垣。
平生五亩池，东海遥崩奔。
公门山海幷，遂斡造化元。
招公在薇菊，酬公有佳尊。
行吟闻地籁，飞奏劘天阍。
公来月星悬，公归江汉翻。
六籍未渠央，百圣谅斯存。
翩翩媚学子，风节当谁敦。
我髪日以变，洮面留心源。
庶无骍汗流，独此清泪痕。
英英出灵变，杳杳通绪言。
因风荐商参，秋思随孤骞。

人生天地间，一死非细事。
识破此条贯，八九分地位。
赵岐图寿藏，杜牧拟墓志。
祭文潜自撰，荷锸伶常醉。
此等蜕浮生，见解已不易。
齐物逍遥游，大抵蒙庄意。
圣门有大法，学者必孔自。
知生未了了，未到知死地。
原始则返终，终始本一致。
后来得西铭，精蕴发洙泗。
吾体天地塞，吾气天地帅。
一节非践形，终身莫继志。
舜功禹顾养，参全颖锡类。
伯奇令无违，申生恭不贰。
圣贤当其生，无日不惴惴。
彼岂不大观，何苦勤兴寐。
吾顺苟不亏，吾宁始无愧。
人而有所忝，旷达未足智。
卓哉居士翁，方心不姿媚。
蒙谗以去国，七年无怨怼。
风雨三间茅，松楸接苍翠。
斯丘亦乐哉，未老先位置。
宇宙如许大，岂以为敝屣。
当其归去来，致命聊自遂。
天之生贤才，初意岂无为。
民胞物同与，何莫非己累。
君方仕于朝，名高贵所萃。
乾坤父母身，方来日川至。
西铭一篇书，顺事为大义。
请君观我生，姑置末四字。

落得称呼浪子刘，樽前百媚佞旃裘。
当年鲍老不如此，留远亭前犬也羞。

人皆种花我种柏，为此劲性寒不易。
三春虽怜少姿媚，岁暮方看霭颜色。
南堂之南可数到，列树六本翠磔磔。
安得驿使向姑苏，持以赠君比明德。

有斐楮先生，覆冒迥襟度。
澡身清泚泉，被世轶于布。
置之山斋中，朔风岁云暮。
无分媚其奢，可宝色惟素。
愧彼锦步障，荣华尘一聚。
永此雪霜洁，不识羔羊污。
影横月窗梅，香透地炉芋。
道人何太寂，新故谩纳吐。
勿为袁卧高，勿为庄梦栩。
愿均燠寒心，以散隆寒沍。

日色开晴又半朝，山溪才涨响于潮。
花遭夜雨心先病，柳媚春风眼易娇。
世变汉人能北语，乱兴晋室有童谣。
自从国事推迁后，处处祸延林木焦。

芙蓉十里媚薰风，岸上花开水底红。
认得孤山旧游处，酒旗摇飏树云中。

潭面摇光媚日华，水文倒影射檐牙。
倚阑如在云霄上，俯看萦风万雪花。

履霜知地冻，赏雪念民寒。
山岚迷晓月，海浪起晴云。
鹭起莲边晓，鸥栖蓼外凉。
西风欹翠盖，晓露浥红裳。
艳红酣霁圃，冷翠媚秋池。
声幽梧叶雨，香冷菊花风。
院子供新茗，园丁献异花。

炎正遭中微，冠屦纷倒置。
四壁皆楚歌，獯鬻何凶炽。
万命堕荆棘，身与豺狼值。
攒眼刺荼毒，地无隙可避。
君子饿欲死，为时所唾詈。
白昼行梦中，更相问憔悴。
我蛰茅茨下，有生痛自愧。
寒灯吊老影，恻恻不遑寐。
忧抑并填膺，反复论此事。
嗣君尚幼冲，厉阶谁所致。
权奸弄破国，珠玉乱走地。
曾谓顷刻间，一蹶失神器。
风沙犯天颜，生死一叶寄。
势去若瓦解，哀告不可譬。
太庙枥胡马，太学巢胡吏。
殿阁奏秋凉，群群走魈魅。
凄风吹宫花，春不肯明媚。
哀笛破深愁，满目新亭泪。
我朝圣明君，一一皆善治。
涵育三百年，岂无忠义士。
我读我父书，颇曾识大义。
无以死恐我，死亦心不二。
残生啮胆檗，气怒频裂眦。
或时坐如死，突眼噤相视。
先王泽未泯，中兴断可冀。
仰呼吁不平，挺身摅大志。
四方皆风动，德化成渐被。
春秋生杀权，华夷有定位。
后有董狐笔，当严于载记。
爰以明人伦，永使勿颠坠。

忆昔梦游芙蓉城，城中仙子千娉婷。
霞舒云卷逞娇媚，朵朵汉家尹与邢。
西风吹醒黄粱梦，帐暖香红谁与共。
别来秋晚遇群仙，犹记联骖骑彩凤。
太液池边翡翠楼，金屏绣褥何风流。
那知镜里朱颜改，阿监青娥雪满头。
不必对花长太息，荣华俯仰成尘迹。
色空空色无了期，昨是今非又来日。

繁华随逝水，日暮朱楼空。
哀哀徐州妾，事主不及终。
空房辍膏沐，明妆欲谁容。
春风燕子来，秋风燕子去。
去来影常双，孤鸾抱憔悴。
回首醉娇时，百花不敢媚。

繁华随逝水，日暮高楼空。
哀哀徐陵妾，事主不及终。
空房辍膏沐，明妆为谁容。
春风燕子来，秋风燕子去。
去来影带双，孤鸾抱憔悴。
回首醉娇时，百花不敢媚。

纷纷姚魏家，颜色竞妩媚。
人方眩春华，东皇出古意。
素花饰鼎实，缟袂立苍翠。
犹如喧啾中，孤凤忽呈瑞。
岿然山林尊，坐使众芳愧。

孤花忽妩媚，并蒂占春阳。
自有双成意，全胜姑射妆。
月溪同浴影，雪树共栖香。
玉笛频吹处，交飞落野塘。

孤芳不与众芳同，肯媚东君事冶容。
寒苦一生苏武雪，清高千古伯夷风。
琼瑶照树偏宜晚，铁石盘根却耐冬。
几度看花立霜晓，断肠都在角声中。

芙蕖开处傍池亭，花结双头媚晚晴。
两隗骈肩如欲语，二乔并首似含情。
同心净植真奇种，联蒂腾芳以瑞名。
若使濂溪当日见，爱莲有说恐难评。

媚色津津散朵芳，道人装束胜红妆。
诗人若作桃花看，便觉西风不甚凉。

山翁爱蜂如爱花，山蜂营蜜如营家。
蜂营蜜成蜂自食，翁亦藉蜜裨生涯。
每当山蜂采花出，翁为守关司徼遮。
朝朝暮暮与蜂狎，颇识蜂群分等差。
一蜂最大正中处，千百以次分来衙。
丛屯杂聚本无算，势若有制不敢哗。
东园春晴草木媚，漫天蔽野飞横斜。
须臾骈翼致隽永，戢戢不翅输牛车。
似闻蜜成有所献，俦类不得先摩牙。
重防覆卫自严密，虽有毒螫何由加。
一朝大蜂出不戒，舂容靓饰修且姱。
蜻蜓忽来伺其怠，搏击少坠遭虾蟆。
群蜂仓皇迷所适，谒走欲死声呀呀。
求之不得久乃定，复结一聚犹如麻。
我来访翁亲目睹，搏髀不觉长咨嗟。
翁言蜂种幸蕃盛，众以义聚犹堪嘉。
乌衣槐安传自古，蛮触分据两角蜗。
虽云仿佛存国族，徒以纪异其辞夸。
博劳舅妇恨翼短，鳖灵异姓争荒遐。
岂如兹蜂互推举，一体同气无疵瑕。
我怜翁言私诮责，扶伤早愧隋侯蛇。
况伊二毒俱下类，琐细不足劳鞭挝。
前尤往悔俱勿论，事会倚仗来尚赊。
新房才成蜂未壮，旧房委弃坠泥沙。

春山日日寒风雨，一日天晴花欲舞。
林暄洞屋散窑烟，水活溪岩落冰乳。
嗟余郁郁无所适，方对青山一开户。
苍袍紫帢两少年，健足齐扳气如虎。
名区入眼疑未快，忽肯扪萝到兹土。
霜蔬处处稀尚摘，腊酒家家寒未煮。
相看气味太村野，自喜谈谐少城府。
舒郎十八白眉长，四海龙门有明父。
袁郎皎洁巧步趋，出语珠圆吾所许。
人言风骨须晚秀，早慧𫍢𫍢天谩与。
吾评此论殊未公，峻诋曾经孔文举。
歌成高轩已年倍，赋解鸣蝉容客睹。
吾山虽穷有灵迹，雪瀑丹崖相媚妩。
留君待作大雷吟，莫学痴儿生吴语。

粲粲黄菊花，照我原上土。
拒霜亦多态，终日相媚妩。
春花岂不美，嗟此风露苦。
正命何所尤，生迟后甘雨。

归去来兮，吾生复何之。
故园三径在，桃李不成蹊。
台榭荒凉已无忧，阶除寂寞人已希。
胡飘飘而不返，将役役以奚为。
丈夫不自量，处世宁堪悲。
省一朝之若是，悟百年之已非。
饭山曾是饿唐甫，首阳曾是饿夷齐。
名重天下何足比，利重天下何足奇。
觉利名之不昧，知贫贱而勿悲。
归去来兮归去来，长安纵好休徘徊。
足巾屏之行李，拂藜杖之尘埃。
杜宇知我意，声声苦相催。
故园行乐处，满地生苍苔。
归去来兮，闽山之巅。
山奇水秀，可以忘年。
水渺茫而洁白，山排闼以争前。
昔年桃李，依旧成阡。
石径萦纡而藤萝耸茂，茅茨幽迥而松菊争妍。
盘餐三百品，食足二顷田。
吟且咏，乐且禅。
饱而嬉，困而眠。
心坦坦，腹平平。
正是故园行乐处，谁知此乐乐悠然。
东风起兮百草芊，绿杨飞絮杏花鲜。
蝶翅乱，鸟声喧。
翠欲黛，红欲燃。
归去故园行乐处，幽鸟一声啼杜鹃。
落花红紫草成毡，黄梅肥弹柳三眠。
蝉嘒嘒，蝶翩翩。
笋翻箨，荷贴钱。
归去故园行乐处，几阵南风入舜弦。
西风至兮鸿雁来，万物萧条景物猜。
虫声切，猿啸哀。
梧桐败，菊花开。
归去故园行乐处，清风明月好安排。
霜风凛凛雪花飞，村落无人猿夜啼。
泉酒冽，溪鱼肥。
燃兽炭，拨蹲鸱。
归去故园行乐处，竹外梅花三两枝。
红日三竿渔父去，云迷四野牧童归。
朝暮之情何已矣，四时之景已如斯。
已矣乎曷之，予知归去兮。
松菊候门而南山耸媚，花鸟欣迎而北岭喧呼。
悔知非之既晚，乐成赋以归欤。

瑶池出甘泉，玉台荫梧桐。
凤巢梧桐上，下浴甘泉中。
美人室其左，荷衣裳芙蓉。
素手把青枝，嘻嘻笑春风。
性情如赤子，声气似黄锺。
明珠媚深渊，鱼鳖游冲融。
世事多参商，忧乐苦不同。
荣枯与丑好，相待如駏蛩。
深怀惕霜露，夙心常省躬。

书窗媚幽独，万竹真我仪。
冰霜茂摧挫，生意自有时。
斐亹弄月阴，挺拔出风姿。
凤吟逐神郁，春笋效珍奇。
山林足膏雨，土脉润以肥。
震雷摇蛰虺，千根同发机。
迸芽带珠露，裂地拆伏龟。
开窗见罗列，茧栗出扶藜。
艰难或避石，奋逸或攒篱。
森森麞鹿角，重重虎豹皮。
地力既莫御，天工亦不迟。
志气凌青云，风节比伯夷。
讵容荐清酒，但可供清诗。
呼童窃取小，不敢言馋饥。
含壳全其真，活火汤瀹之。
知心三两人，一樽留晚曦。
锦{衤朋}去什袭，玉版参吾师。
似为伤恻隠，直是慰肝脾。
几为造化盗，何必邻童窥。
作桥周曲意，煮箦又何痴。
惟应厚墙壁，高插数丈篱。
护成碧琅玕，长似冰玉儿。
吾闻北人说，洛下价不低。
千金买一束，掉头更还疑。
南方信多此，吾党苦不知。
入山三尺童，俄顷满檐归。
作羹厚于菜，入市贱如泥。
敢为此暴殄，只为不思惟。
昔在燧人前，真风犹未漓。
人间珠抵鹊，天下凤为鸡。
南方即此宝，南人独尔迷。
朝吟渊明菊，夜诵首阳薇。
悠悠今古人，无复知德希。

亲媚张汤似谒居，阿谀天子过相如。
汉儒个个公孙子，不坠遗经一仲舒。

英英石榴花，不朱而自赤。
凡今之人兮，谁不悦媚色。
脂水涨渭流，妍姿竟倾国。

朝见北山青，暮见北山紫。
顽然土与石，此色何处起。
无情草木含清辉，朝露夕阳助明媚。
四时烟雨姿态异，天机滚滚何曾已。
人见山上有青天，谁知天在青山里。
欲问巨灵知不知，孤鸢飞处白云起。

此君无媚色，耿耿合予衷。
外直形容瘦，中虚忿欲空。
炎凉多变态，潇潇独清风。
幸免斧斤患，苍然保令终。

邮亭立溪端，上有石鼓字。
回顾溪水中，石鼓安所置。
移舟溯清流，前山郁苍翠。
一曲遽停桡，寻真步幽邃。
洞天阊阖开，殿阁俨神位。
秦汉纪兹山，武夷君所治。
幔亭晏曾孙，遐踪久已秘。
巍巍大王峰，玉女傍立侍。
狮子西东来，昂藏不敢肆。
我本羽衣人，憩迹升真地。
珍重学仙翁，命舟行厨备。
溪山偕侣游，讨论每延迟。
二曲顿清奇，彼美宛临水。
三曲多仙岩，峭峙罕匹类。
倚空架舟函，不腐亦不坠。
小泊三杯石，坐玩逸清思。
石上饮三杯，昔贤同一致。
四曲入云中，繁花方妩媚。
春光耀亭台，灵草渐萌瑞。
崖阴刻字新，往往书故事。
五曲达平林，蔼然千古意。
精舍瞻遗容，丰碑诵遗记。
杏坛相因依，高堂揭仁智。
却令闽越中，居然作洙泗。
雄哉大隠屏，仙掌列其次。
六曲转盼间，仰高发长喟。
七曲著渔家，碧津富投饵。
八曲寂尔过，楼岩无鼓吹。
穷幽造灵峰，玄都矧可暨。
临池数本桃，道士昔手植。
感慨却回舟，烹鲜侑扬觯。
九曲烟霞深，彤庭敞宏庇。
即此非桃源，复何工拟议。
仙客偶谈玄，主人已心醉。
欢言一宿留，醺酣饱熟睡。
晨兴复招邀，具我鸡黍饲。
临行意有余，醇醪馈盈器。
顺流睇层巅，天游冀愿遂。
扪萝履崎嵚，登陟良不易。
绝顶隠君居，崇台境殊异。
凭虚俯危栏，重峦俱下视。
参差森欲动，恍惚眩眸眦。
灵飚空中来，松竹舞仙帔。
杖藜还高冈，夷犹不忍弃。
何当濯尘缨，永兹飘笠寄。
归休赋长篇，聊为斯游识。

何处著诗豪，白云高更高。
山中别天地，门外自波涛。
夜雨荒园菊，春风媚观桃。
归来怀故宇，招隠愧离骚。

晓来一雨忽初收，九畹分香绕碧流。
裛露灵苗凝浅翠，迎风素质拂轻柔。
自甘深谷同巢许，不羡巍阶并管周。
物类尚知羞媚世，污名秽节岂吾俦。

鼙鼓惊天动地来，九州赤子哭哀哀。
庙堂不问平戎策，多把金钱媚秀才。

博徒无计解其纷，夜半鸣钲溃万军。
鲁港朔风掀恶浪，吴山寒日翳愁云。
周褒媚己终亡国，孟德欺孤忍负君。
大木已颠天柱折，钱塘江上雁成群。

舟维古渡小从容，二女含嚬媚晚风。
野庙半间蒙薜荔，湘江两岸泣芙蓉。
玉台有镜蝌铭古，锦瑟无弦雁柱空。
行近祠南默惆怅，倚筇江上数青峰。

西园兵后草茫茫，亭北犹存御爱黄。
晴日暖风生百媚，不知作意为谁香。

庭前有松树，百尺盘虬龙。
材大不适用，偃蹇霜雪中。
五陵年少儿，种花不种松。
寄言傲霜雪，何似媚春风。
松有千岁根，花无十日红。
众人逐时好，君子惟固穷。

风雪骑馿穷郑五，良史武陵忝厥祖。
文章千古推贺白，余子碌碌何足数。
西风客路一相逢，笑睨平芜共怀古。
神游千载渺襟期，不学时妆竞媚妩。
翩然一鹗迅秋空，纵横健笔凌鹦鹉。
愧我栖栖一钓翁，胯下宁甘少年侮。
两鬓风霜飒短褐，把酒长歌话愁苦。
君留不住我亦归，枫林叶落津头鼓。
剑光错落耿青灯，夜半闻鸡与君舞。
几回欲寄别后书，雁飞不过衡阳浦。
树阴黯黯江东云，柳色依依渭城雨。
人生相会不可期，去住真如萍散聚。
我在金华北山北，茅屋三间云一坞。
君在濲江西港西，种秫有田瓜有圃。
我不能往君不来，凄凄风雨谁为主。
何当共作子长游，南浮沅湘北齐鲁。
不然赤壁吊东坡，高攀栖鹘登虬虎。
放浪形骸期汗漫，霁月一襟春万宇。
逍遥容与澹忘归，弭节江皋采芳杜。
狂吟曾点舞雩风，一笑渠侬行凉踽。

明月成三友，青山结四邻。
家贫猿执爨，林静鸟司晨。
好竹能医俗，幽花不媚人。
盘餐何所有，春韭与秋莼。

大江秋风高，红叶纷满地。
采采黄金华，专此秋富贵。
主翁庭宇静，霜日自清媚。
岂不怀渊明，异榻同梦寐。
春融桃李门，一粲开落易。
愿言坚晚节，香淡有真意。
平生观物心，饮水知秋味。
敢问楚人醒，何如晋人醉。

有客送苔梅，来自马塍里。
斜枝巧盘折，的皪数十蘂。
意欲媚春风，宁免少屈己。
独怜铁石肠，竟作柔绕指。
他乡忽一见，少慰空谷喜。
何当解其缚，条直有妙理。
幸不入俗眼，入俗梅亦耻。

幽径秋阴合，青渠草色深。
肯教木叶落，直见夕阳沉。
独客逢来雁，新寒集远砧。
芙蓉花似锦，有意媚高林。

豆花小白槿花红，野屋篱门处处同。
无限春风桃李占，却将颜色媚秋风。

有山莫栽桃，有地宜种竹。
此竹岂不佳，清阴蔽茅屋。
朝有孤凤翔，暮有白鹤宿。
桃花艳春风，蜂蝶趁麄俗。
花谢不复来，相媚一饷足。

燕赵多佳人，珠华衒天街。
郑鲁有游女，折杨弄青梅。
春风趁姿媚，谐笑争徘徊。
幽闺有贫丑，修洁不自媒。
缝布以为裙，断荆以为钗。
{角奢}沙事机杼，蓬沓蒙烟埃。
谁将好德心，为尔停渐台。

浣纱如妾心，皎然照冰雪。
秋声入络纬，炯炯织霜月。
裁衣嫁作梁鸿妇，白髪相看如此布。
不学西施矜媚妩，妆成欲觅君王顾。
忘却土城山下路，贪向铜龙溪边住。
明朝吴骑猛如虎，献入娃宫作俘虏。
含羞短制衣楚楚，忍学翩翩鹤翎舞。

昏昏水汽吐玄云，自是先生笔有神。
不洗从来姿媚态，可怜北面卫夫人。

茧纸铅华字字新，不须刀笔勒坚珉。
分明能守玄中白，仿佛难知赝与真。
怀素草书争媚妩，韩湘奇术鬬逡巡。
正惭野语多流落，幻作横碑更累人。

驱车出东门，怅望东门道。
折兰赠所思，所赠非所好。
岂无千丈红，相媚一饷好。
终然失所性，不肯寘怀抱。
秋风日以高，玄髪日以缟。
携兰种幽谷，珮服从吾老。

老秦举□媚□金，枉死如公恨最深。
地下红旗应北指，西湖埋骨不埋心。

天姥连天横，我过如牛脊。
乃知李谪仙，梦游言过实。
徐生亦好奇，请问刘阮迹。
安知古仙人，太平入鬼域。
妖狐花满头，媚人强求匹。
流杯饮胡麻，磊块皆沙砾。

开门见秋山，忻然如故交。
烟云淡相媚，卉木青未雕。
兹游忽自念，谁与为登高。
目涉已千仞，神游还九霄。
世短奚足叹，意多亦徒劳。
奈何怨迟暮，况复怀覆蕉。
至乐岂必酒，天真自陶陶。
长吟对寒花，万期犹一朝。

山体本至静，仁体亦如之。
乐者有深味，鲁论无费辞。
目玩唯自得，心契若有期。
逝川同一旨，妙理无容窥。
刘公本好古，雅志非好奇。
诸君为著语，殆类爱山诗。
泉石涵清思，松柏媚幽姿。
古来山中人，此道未必知。
蜡屐毋乃癖，拄笏殆成痴。
独有首阳高，薇苦甘如饴。
得仁即无怨，千载真吾师。

君不见雀鼠谷抵介休壁，马甲不解王不食。
又不见泰山马色别为群，东封望之如锦云。
英雄角力多相值，嬖幸承恩思自媚。
不辞汗血千里劳，驱死尘沙那得避。
何如落日清水湾，骅骝独步春草闲。
圉人袒肩没两踝，控辔欲上未上间。
静观物理坐叹息，玉花惨淡何人笔。
少陵野老最善评，弟子曾入将军室。

五福人间有，吾兼疾与贫。
死宁遭疫鬼，生不媚钱神。
采药思方士，贻书荷故人。
城东有别墅，风雨失残春。

雁叫霜寒木叶飞，西风亭下立瑶姬。
从来冷淡能禁雪，不意孤高也竞时。
松友旧盟寒岁晚，桂华佳约赴秋期。
倚窗索笑空姝媚，汝解能宽宋玉悲。

与君丱角志相期，岁晏行藏各有违。
老树晚花空自媚，秋林病叶更先稀。
时情淡薄元无味，世路艰危总是机。
门外北风吹自冽，旅人琐琐欲安归。

花样精神月样妆，妖魂不敢近忠良。
如何凤阁平章老，却事宫中妩媚娘。

曲度珠帘怀吕相，庑排红榜媚韩王。
先生清隠心如水，消得编诗一瓣香。

华堂捧劝紫霞杯，红粉回头御史来。
直道素知嫌妩媚，羞将白鹤放笼开。

半幅生绡雪色寒，鲛人相赠比琅玕。
华清浴罢恩波媚，南浦伤时泪雨斑。

美人渺渺隔秋水，六年不见心茫茫。
麦昂黍低各自媚，鹤长凫短庸何伤。
荷鉏未厌素业在，读书从来真味长。
是间偪仄不称意，待晴携酒登重冈。

一枝倾国又倾城，笑并香腮百媚生。
湘浦二妃窥宝镜，星宫双六下银泓。
金波影俪婵娟巧，玉露心分沆瀣清。
曾向鸳鸯屏上看，野花空得合欢名。

吴兴山水邦，杳蔼云气萃。
冈峦抱萦回，溪流泻清驶。
逍遥烟中客，缥渺云际寺。
振锡赴幽寻，揽袂接遐契。
是时秋正中，旷朗天宇霁。
明月射神珠，光彩难自閟。
渔歌和遗音，茶经诧幽事。
欲从烟𪨗游，苦为尘鞅系。
缅怀金坡英，归来云壑媚。
采采白蘋花，因风为遥寄。

夜中不成寐，卧觉风剡剡。
残寒贾余勇，飞雪犹厉惨。
黎明卷新霁，旭日光晻晱。
穷阴得阳和，春气已先感。
负暄南轩下，余生亦云忝。
高门谁能走，蓬户镇常掩。
驰车听奔凑，庆语绝媚谄。
自甘守疏慵，岂复叹坎𡒄。
濡毫寄桑翰，隠几坐文毯。
壶倾酒不竭，炉拥火始焰。
吐咏探清新，研书味真澹。
流光信难驻，华髪那可染。
拊己欣有得，感时能无憾。
贞吉宜嘉遁，心亨由习坎。
浮云易盈歇，神鉴常渊湛。
黾勉奉吾亲，力学深自贬。

华清宫中歌既醉，南海奇禽远争致。
玉环最爱雪衣娘，当时曾得龙颜媚。
璿房雕槛春日长，绣{衤朋}娇儿在傍戏。
君王怜汝解语言，怀恩不说宫中秘。
临风鸷鸟何轩轩，叹惜纯良遭猛厉。
苕翁写出当时事，侧立红衫内人臂。
江花满地不忍看，空拂画图怜俊慧。

故邱堕苍茫，得兹赖居人。
竹氛净媚晓，藓绩绿染春。
藤萝设野幕，猿鸟卜近邻。
岂不惬吾愚，弥使怀所亲。

子豪于诗我所畏，发兴况逢金叵罗。
势侔疾雷驱猛雨，思涌巨浪输长河。
自藏珠玑箧笥媚，未报璚玖忧虞多。
别离已久未遽叹，少须相与游无何。

治庭区纭纷，斋阁简应接。
身闲憙枕簟，虑静厌图牒。
孤芳媚深丛，幽哢出密叶。
物理兹领会，真境知可蹑。

朝阳媚秋漪，菡萏隔深竹。
谁开翠锦障，无限点银烛。

太任媚姜，涂山翼禹。
慈祥曼衍，鸿仪迭举。
宝章奕奕，祲宫俣俣。
帝用将之，于彼宫所。

钟鼓皇皇，磬筦锵锵。
登降维时，利用宾王。
髦士攸宜，邦家之光。
媚于天子，事举言扬。

太帝天坛渤澥连，金霞苍壁隔埃廛。
蓬丘不断青禽位，仙仗时来白虎𫐌。
星籥岂惟壶内景，桃花长媚洞中天。
优游笑把洪崖袂，瞬息人间又几年。

龙泉函气清，欧冶吐霞绮。
干将堕龟文，莫邪潜漫理。
藏锋金匣夜光芒，铜花玉晕相磨砥。
雄雌一落东与西，相从不隔千山水。
忆妾与君差池飞，送君挟策游京畿。
暮云空碧雁度远，画梁寂寞燕来迟。
但愿月宫分彩色，岂恨霜闺弄落晖。
君方倦羁旅，妾亦厌枌土。
锦水鸳鸯巢汉林，绮翼飞翔交媚妩。
有时娇妒不自持，佯嗔不肯舒眉宇。
逢君贫困泣牛衣，举案低蛾似顽鲁。
谁知志满凌暴生，刚肠便不爱卿卿。
望断犊车挥麈急，饱负虎嵎攘臂轻。
松柏故无情，凌霄植根蒂。
柔蔓托高翘，岁寒忻附丽。
何为丝萝亲，反有荣悴异。
昔日泪霑衣，长嗔失意同寒饥。
今日衣拥泪，翻怨得意由轻肥。
炎凉世态得失间，怨君却悔嗔君时。

何处西园好，楼雄说媚川。
村环春色水，树带夕阳天。
客促云间棹，渔吹浦外烟。
且来穷燕赏，著句剩流传。

神仙拥出蓬莱宫，罗帏绣幕围香风。
云鬟绕绕梳翡翠，頳颜滴滴匀猩红。
千娇百媚粲相逐，烂醉芳春逞芳馥。
朝阳影里粲琼红，晨霞香中咽寒玉。
承恩侍宴青帝前，锦衣半脱酣昼眠。
莺莺燕燕扶不起，巧呼苦唤殊可怜。
傍阑无力娇欲语，花群本是桃源女。
几年流水饭胡麻，今在武陵溪上住。

鲜鲜金凤花，得时亦自媚。
物生无贵贱，罕见乃为贵。

雨余无事倚阑干，媚水荷花粉未干。
十万琼珠天不惜，绿盘擎出与人看。

秋入东篱破晓霜，黄花不肯媚重阳。
花神爱惜缘何事，要向今朝荐寿觞。

青竹题犹在，黄花课又供。
浮生闲日少，清赏几人从。
老木有豪气，秋山无媚容。
凭高政怀古，江上夕阳舂。

薄翅凝香粉，新衣染媚黄。
风流谁得似，两两宿花房。

冈原草木秀，溪谷云霞媚。
君笔谁所传，独解吐和气。

宝辂嬉游少，珠宫艺学优。
仙毫媚风帛，睿藻焕星钩。
天极推神历，兵防演秘谋。
飚流今已矣，长共糓林秋。

阴阳在天地，鼓吹犹橐籥。
烦蒸翕已尽，灏气乃浮薄。
群山翠相抱，尘霭如洗濯。
川源亦虚彻，派别归众壑。
嚣音灭蛙蚓，劲意动雕鹗。
蝇蚊自不容，虽有类钳缚。
驱之旧苦众，忽去宁匪乐。
俯仰自醒然，意适忘体瘼。
天运虽已晏，生物固未剥。
姜芋圃可掘，禾黍田始获。
脱苞紫栗迸，透叶红梨渥。
幽花媚清景，鲜丛耀新萼。
西风动孤格，露晓愈修擢。
能终犯寒沍，讵可忽纤弱。
况当九日近，家酿成已昨。
温颜几杖适，弱质衣冠恪。
闺门自可会，非必千里约。
筝匏出人指，逦迤奋宫角。
初严小人献，终拜长者酢。
清言喜自洽，细故忧可略。
幸无职事顾，况荷租赋薄。
读书有休暇，得醉且吟噱。

鹊声喳喳宁有知，家人听鹊占归期。
物情固不等人事，尔意自惊思别离。
秋花粲粲正可爱，黄菊芙蓉开满枝。
春枫千树变颜色，远水静照红霞衣。
梧桐杨柳岂知数，沙步露冷银床欹。
新黄暗绿各自媚，烂漫未减春风时。
谁言秋物不可赏，人意自移随盛衰。
山田正冷酒味美，禾黍半收鸡雁肥。
霜梨野栗处处有，雪蜜荐口清香随。
乡园物物可想见，我意祇随魂梦飞。
家人未用占鹊语，应到归时春亦归。

惊波触南崖，反怒射北壁。
苍山相与排，所谓小孤石。
蟠根万仞渊，耸角百丈碧。
祠堂豁精严，行旅进粉泽。
或云妇女神，肸蚃颇有迹。
吾知定名意，似欲旌介特。
流俗失其真，传闻莫开释。
居人私其利，祸福妄损益。
竞为媢妒说，以诬聪明德。
先王秩山川，礼典有庙食。
奈何媚于灶，屈己忘正直。
吾欲为小孤，作书解行客。
复恐不见从，嗟哉世多惑。

人生谁不如，妄为世所束。
兴来当自往，兴尽斯自复。
大雪暗溪路，新晴月微烛。
去非之子慕，返岂斯人辱。
优游便所适，偃蹇媚幽独。

吏退簿书敛，日落风景凉。
偶无事物累，真得逍遥乡。
疏花媚空园，修竹荫广坐。
浊酒不难醉，磐石可径卧。
何必凌江汉，乃能濯埃尘。
何必潜山林，乃能寄隐沦。
人多笑此言，此言未易笑。
非君契心赏，谁肯过蓬藋。

茅茨一亩宫，生理备委曲。
鸡豚自古昔，豢养随世俗。
凿垣安其栖，幼长何碌碌。
旦出四散飞，暮还相从宿。
颇哀鸿鹄辈，饮啄不充腹。
何事万里游，羁旅伤局促。
衣冠相妩媚，庭庑更追逐。
未悟粪土非，岂知稻粱辱。
物理常有此，人情苦不足。
安见避世翁，颓然卧空谷。

百花乘春辉，红白相妩媚。
暂开已半落，过眼如梦寐。
繁奢能几时，寂寞都埽地。
儿童惜徘徊，妇女瞻歔欷。
中庭两桧树，百尺浮云际。
芳意不玩俗，秀色亦自喜。
绿烟凝参差，金粟点细碎。
霏霏堕疏香，袅袅隔清吹。
足明后凋节，不与众草类。
忽思折瑶花，自放天宇外。

春流抱城郭，暖色媚楼台。
麦秀闻雉雊，鹳鸣知雨来。
浮烟著垂柳，晴雪落新梅。
此地春愁阔，无人共一杯。

腊去春归意可怜，久为羁客海西偏。
温风泛泛生卮酒，和气融融媚管弦。
剪彩直为儿女戏，土牛向自国家传。
事情争爱新翻掷，还道今年胜去年。

苏侠遗懽小洞庭，高堂殊恨曲池平。
山川满目仍非昔，鱼鸟依人自不惊。
琐细幽花相妩媚，回环流水共澄清。
秋风初足江湖意，不作鲈莼万里情。

五岳穷云霓，沧海不可游。
玉台焜朝日，珠华媚飞虬。
飘飖群仙子，来往何其稠。
咫尺视千里，俯仰移九秋。
潮波有时起，势若空中浮。
禺彊受帝命，巨鳌举其头。
迩来百万祀，无复迁播忧。
龙伯何为者，修干曳长钩。
不知意谁憾，似与鳌为仇。
六鳞既潜举，二山忽飘流。
众真失其常，荡析不自谋。
孰云飞升乐，奔迫良可愁。
盈虚诚难必，藏壑有亡舟。
至人纵大观，夷险固悠悠。
如闻帝凭怒，侵减龙伯俦。
且欲招群仙，复还故时丘。
勉哉凌云迹，永谢北极幽。

宋都南野水，花柳媚名园。
鸟起沙留迹，鱼惊浪结痕。
朱桥通别岛，白路出荒村。
城邑虽云迩，常无车马喧。

琐琐南阳菊，秋潭歳自开。
孤根拥红叶，落蘂媚苍苔。
正以参灵药，因之植紫台。
愿兼金掌露，同入柏梁杯。

阊阖风正清，觚棱日初媚。
材雄集便殿，玉座亲临视。
三河侠少儿，初识天子贵。
天山汗血骝，蹀躞金镮辔。
扬鞭秋云高，顾盼有余锐。
萦回势可观，罄控动如志。
毫厘应心目，审固参身臂。
鸣弦电雹惊，寸的冰瓦碎。
龙颜薄笑春，喜色连傍侍。
旦为徒步人，暮作彯缨使。
扬扬出九门，亲友生意气。
须知天地德，慎勿忘所自。
黠羌犹旅拒，猃狁方繁炽。
求为忠义臣，无负搜罗意。

前年寒食节，待诏直内庭。
休假百官出，独掩深严扃。
近侍不敢醉，赐酒空满瓶。
闲就通中枕，时闻索上铃。
思入无何乡，兀然欲忘形。
去年寒食日，滁上忝专城。
山歌喧里巷，春物媚池亭。
永阳溪水渌，琅邪山色青。
谪宦自消遣，不敢夸独醒。
往往取官酝，时时对花倾。
醉来念身世，翻使泪纵横。
今年莅淮海，时节又清明。
堆案有留事，听歌无欢声。
胥徒费簿领，使客烦送迎。
狴牢未空歇，堰埭劳修营。
衰病力不支，懒慢性已成。
虚花满双目，素发添几茎。
酒肴略无味，妓乐固难听。
谁言寒食下，终日取茶烹。
屯田布素交，屈此关市征。
昔年同应举，典衣飞巨觥。
博士东观客，求官得步兵。
况且丹陛前，同为出谷鶑。
殿丞尹我邑，桑梓复弟兄。
吏隠掌鹾茗，终朝看道经。
三贤宴会少，七夕休假并。
何不策我马，废苑寻放萤。
何不荡我舟，楼基访摘星。
三春景欲尽，九曲波始平。
居然逼吏役，顿此阻交情。
老态厌春华，病身忧宿酲。
如水若不改，藉糟亦胡宁。
解印蓄素志，吟诗露丹诚。
维扬非所爱，有便即归耕。

冥心阅群动，亦各趋所安。
胡为名利人，戚戚常鲜欢。
吾生四十四，结佩呼郎官。
掌言入纶阁，待诏直金銮。
匪谓得禄少，所嗟行道难。
前年谪滁上，忧畏双鬓残。
赖有琅邪溪，时濯尘缨冠。
朝佥徙淮海，任重力易殚。
君恩讵可报，感激涕汍澜。
民瘼不能治，恻隠情悲酸。
况复多病身，名宦心已阑。
归田未果决，怀禄尚盘桓。
公退何所适，池亭一凭栏。
旭日媚春卉，微风生鸣湍。
呵僮勿挟弹，留客不持竿。
用冀鱼鸟驯，熙熙肆游观。
神仙未可学，吏隠聊自宽。
孤吟刻幽石，此义非考槃。

郡城无大小，雉堞皆有楼。
其间著名者，不过十数州。
吹箫事辽夐，仙迹难寻求。
庾公在九江，缔构何风流。
谢守镇宣城，叠嶂名有由。
东阳敞八咏，吾闻沈隠侯。
白雪架郢中，调高难和酬。
黄鹤倚鄂渚，仙去事悠悠。
赞皇谪滁上，作赋怀嵩丘。
楼居出俗态，泽国多胜游。
好景不遇人，安得名存留。
齐安古郡废，移此清江头。
筑城随山势，屈曲复环周。
兹楼最轩豁，旷望西北陬。
武昌地如掌，天末入双眸。
平远无林木，一望同离娄。
山形如八字，会合势相勾。
三国事既远，六朝名亦休。
近从唐末来，争夺互仇雠。
斯楼备矢石，此地控咽喉。
终朝望烽燧，连岁事戈矛。
可怜好诗景，牢落无人收。
皇家统万国，远迩尽怀柔。
三圣四十年，荡荡文德修。
淮甸为内地，黄冈压上游。
儒冠假郡印，践更若公邮。
况多办职吏，谁肯恣吟讴。
伊余何为者，窃慕骚人俦。
两朝掌文翰，十年侍冕旒。
去岁出西掖，谪居抱穷愁。
日日江楼上，风物得冥搜。
何人名月波，此义颇为优。
西南新桂魄，初上悬玉钩。
晓濑清且浅，漂荡影沉浮。
三五金波满，夜光如暗投。
骊龙弄颔珠，晃朗照汀洲。
澹台拔宝剑，碎璧斩长虬。
冰轮晓入地，推下赤金球。
阑干四五星，斜汉印清秋。
谁家上元灯，儿戏刳{艹/舌瓜}{艹/娄瓜}。
此景吟不出，谩使声呦呦。
千里画图阔，四时诗兴幽。
野花媚宫缬，芳草铺碧䌷。
火云照沙浦，暴雨倾瓦沟。
白乱芦花散，红殷蓼穗稠。
檐冰垂若绠，雪片大于鸥。
江蓠烟漠漠，官柳雨飕飕。
舟子斜荡桨，牧童倒骑牛。
水獭有时戏，江豚颇能泅。
山鸟奏竽籁，落霞展衾裯。
鱼网雪离离，酒旗风飂飂。
旅怀虽自适，诗物奈相尤。
右顾徐邈洞，精灵知在否。
左瞰伍员庙，荒隙令人羞。
楼中何所有，官酝湛蚍蜉。
棋枰留客坐，琴调待僧抽。
橘苞邻药鼎，诗笔间茶瓯。
平生性幽独，寂寞谁献酬。
官常已三黜，怀抱罹百忧。
凭栏忆王粲，望阙同子牟。
自甘成潦倒，无复事声猷。
身世喻泡幻，衣冠如赘瘤。
放意无何乡，谁分亲与仇。
寓形朝籍中，毁誉任啁啾。
君恩无路报，民瘼无术瘳。
唯惭恋禄俸，未去耕田畴。
题诗郡楼上，含毫思夷犹。
功名非范蠡，何必泛扁舟。

提笔从戎别帝乡，官清兼领校书郎。
将军幕下红莲媚，诗客袖中丹桂香。
吟倚旌旗春过雨，醉听刁斗夜含霜。
金台莫作多时计，非久应归振鹭行。

孤亭叠嶂东，宛是古屏风。
每到天将暮，浑疑日再中。
余霞犹散绮，新月已张弓。
一水漪涟媚，千岩木叶红。
玳筵何烜赫，火宅忽牢笼。
隙晃归巢燕，檐拖截涧虹。
果迷丹橘熟，洞讶赤城通。
似烧连松坞，如斑染竹丛。
近邀青琐客，来伴紫芝翁。
望久情无倦，吟多兴未穷。
阳乌看黯黯，归马恨匆匆。
会待长栖隠，青冥逐去鸿。

一堆红雪媚青春，惜别须教泪满巾。
好在明年莫憔悴，校书兼是爱花人。

崛起巨河边，奔腾欲上天。
远临沧海尽，高与太行连。
大块横为脊，它山立似拳。
土膏经舜耒，石险任秦鞭。
洞黑狂吹雨，峰青冷罩烟。
店荒坛道绝，寺古柏梯悬。
崦漏微茫雪，岩垂淅沥泉。
迸根通砥柱，斜径入闲田。
北笑恒藏宝，西轻华耸莲。
三门遥托迹，五老迥差肩。
落实樵夫拾，灵苗本草传。
柱空擎雁塔，倒影盖渔船。
绘画终无手，封崇必有年。
盐池浮翠霭，董泽媚漪涟。
阴壑乖龙蛰，枯杉冻虺穿。
图经标数郡，神异产群贤。
呼寿嵩何谄，升中泰岂专。
斯文如已矣，此地可终焉。
暂看犹销病，频登合得仙。
许昌休自负，吾什亦铭镌。

君不见年年三月千丛媚，紫烂红繁夸胜异。
寻常人戴满头归，醉折狂分不为贵。
枝闲叶尽根空培，人情皆待明年开。
化工自有呼魂术，霜前唤下琼瑶台。
王母亲将金粉傅，麻姑齐借霓裳来。
主人盖是神仙才，不然此物胡为而来哉。
二姬劝酒谁引满，长洲懒吏先举杯。
多感同年与攀折，吟诗欲谢难轻发。
青宫校书方遁迹，代我作歌如锦拆。
他年吾辈功业成，与君共作骑鲸客。

静对春天雪，时烹月俸茶。
久闲便澹薄，渐老厌喧哗。
徙倚终朝看，溟蒙向晓加。
应同头上发，复乱眼中花。
光暝侵灯暗，声繁拂竹斜。
东风吹片片，北户积些些。
最豁三农望，匀淹百草芽。
润胜天上露，媚掩日边霞。
史笔应先纪，丰年的不赊。
舞萦农叟袂，飘逐使君车。
善政商于郡，优闲副使家。
酒钱随分有，诗笔且须夸。
岸洒泉声好，园滋荠色嘉。
无心思北阙，有兴读南华。
地隠商于洛，山绵楚与巴。
拖肠甘似鼠，画足不争蛇。
有病如原宪，无才敌景差。
由来叩寂寞，全胜事骄奢。
世态诚堪笑，前贤亦可嗟。
绛侯憎贾谊，白傅怨王涯。
宣室终前席，浔阳暂种畬。
升沉常自得，消息一何佳。
自顾曾伤翼，甘同不食瓜。
但全蝼蚁命，敢鬭虎狼牙。
竹箭天生直，潢污地本漥。
敢云求富贵，且免奉奸邪。
夜黑灯烧桦，朝饥饭带砂。
尚惭纡紫绶，岂望署黄麻。
亲寿高如鹤，儿娇语似鸦。
时时倾一酌，聚口笑唅呀。

诗战虽非敌，吟多偶自编。
齐强侵北鄙，许败守东偏。
犹恨多虚日，何妨且系年。
龙媒难趁逐，驽驾赖驱牵。
拙句传非梦，雄词纵自天。
一嘲花灼灼，再咏雁翩翩。
白雪终无继，洪崖谩拍肩。
骖鸾元在汉，堕鼠不成仙。
硎发锋铓利，衡诚势力悬。
石因良玉润，褧借锦衣鲜。
糠籺豪家笑，铏羹古味全。
虎盐宜燕享，猴棘谩雕镌。
我笔非江氏，君才比孟坚。
岂劳开蒨旆，早合步花砖。
重甚连城璧，精于万选钱。
西江闻祖德，南国许名贤。
夜阁调琴月，秋堂煮茗烟。
淡交轻势利，孤达鄙荣迁。
媚挹怀珠水，幽听喷玉泉。
谪居叨属和，都志命迍邅。

不见古君子，空余旧林峦。
翠色媚车马，爽气严衣冠。
天水交影碧，松竹声相寒。

夏绿分照水，秋香仍满地。
吴宫谁教战，一一尽妖媚。

菊吐金英媚晚秋，紫宸朝退幸西楼。
内家排设珠帘卷，铁网珊珊十二钩。

春风到宛陵，太守遇康乐。
隐几坐高斋，清风媚林壑。
语我诸峰峦，道人古栖托。
幽潜远江汉，秀耸类衡霍。
一日赆我游，大府辍高幕。
命车载酒醪，行人饬巾櫜。
蓝舆渡前溪，野饭即高阁。
笑着乌纱巾，行背青山郭。
嵇吕重契旧，皮陆索酬酢。
幽花弄紫翠，鸣琴唱宫角。
灵气浮融融，蒸风纷漠漠。
晚宿黄渡馆，泉声自伊洛。
溪童学流觞，盘花递清酌。
归火破昏街，拥衾闻夜柝。
诘朝振衣坐，缫车厌啼{鸟矍}。
东壁有旧诗，三贤据安作。
笔迹既讹谬，尘版复皴皵。
伊人已黄泉，来者谁丹雘。
徐徐到山门，青苍洗昏膜。
两山擘大道，造化自櫜籥。
绿蒂凌空飞，江云半天落。
二岩与四洞，灵仙旧淹泊。
丹安今不归，双门失扃钥。
云髓凝为乳，石柱垂如铎。
峭壁断行路，薜萝阴附着。
秉烛寻龙潭，昏冥认头角。
欲窥心已惊，暂进足还却。
不探骊珠渊，安得长生药。
又上齐云亭，诸山露崖崿。
或涌如波涛，或沸如鼎镬。
幡幢或飞动，塔庙或缨络。
盛如明堂朝，衣冠势纷错。
尊者不避卑，强者不凌凌弱。
严如武库兵，雪霜饰锋锷。
柔顺就赦宥，刚顽即侵掠。
或齐如季孟，或比如媒妁。
连如鱼缀钩，猛如兽相搏。
横如斗东西，勇如龙潜跃。
欲尽听眺心，疲羸厌芒𪨗。
野僧又语我，文脊倚寥廓。
我思鹿裘人，不惮路硗确。
左瞻右已迷，前登后皆邈。
攀高猿臂引，入险腰{纟豆}缚。
辛勤到深幽，祠宫冷萧索。
金丹已无传，石室俨如昨。
咨嗟两台高，日月互盘礴。
石豹鸣阴崖，鹰龟露金壳。
天河泻云潭，千丈不见浊。
众指佛子堂，神灵重然诺。
我坐谢公亭，归舟阻溪涸。
𦶟萧阴祷祈，暮雨过山脚。
善济虽未通，神变已可愕。
蠢蠢尘中人，回首重惭怍。
屈曲归杜迁，复结三天约。
傍楫清溪行，万象皆洗濯。
石苔散青丝，玉笋解新箨。
路回滩流淙，洒面散雨雹。
鱼禽遂天性，浮沉随饮啄。
行行明镜中，两岸翠如幄。
停桡到妙显，洞府谁开拓。
我知巨灵斧，神妙止削。
狻猊俨守卫，琼瑶出追琢。
幽兰香自知，褊茗甘可嚼。
老木卧深坞，不肯就工度。
苍石通元精，温润抱天璞。
古有智琰师，逍遥寄冥寞。
四兽虽吾降，一性奚所恶。
天子赐诏勤，香象与醍酪。
徘徊想遗风，愚迷仰真觉。
又疑无为人，其来非力学。
洞门有磨崖，唐贤盛镌凿。
姓名今尚存，苔藓已斑驳。
游者来无穷，居者日益数。
人事竟糠秕，尘缘易糟粕。
唯有稽亭峰，巍峨不销铄。
仁智乐山水，小大等拳勺。
养心即自然，玩物乃浮薄。
我今还海涯，身不挂缯缴。
世无丹青人，为我一图貌。
试作山中吟，高情寄鸾鹤。

昔岁寓文馆，雅志慕藩屏。
尝闻近畿州，胜绝惟南颍。
十年走京华，官局苦闲冷。
欲求一麾去，数奏囊章请。
适会择兹守，乘时窃侥幸。
君相宠儒林，念久贷諐眚。
旋蒙左符赐，上戴天恩并。
扁舟促行役，洪渠逐奔猛。
飘然离尘嚣，有若出机阱。
从容光景多，历览江山迥。
去都时值秋，到官月逢寎。
此邦信名区，民愿俗无警。
昔守皆巨公，今犹蒙镇靖。
非才偶承乏，继治实多幸。
前贤有规模，遇事见要领。
因此颇闲暇，得以探物景。
溪湖绕郡郭，台榭跨冈岭。
春媚花百名，秋香荷十顷。
野色连莽苍，水容迷渌浄。
虹驾逵路长，鹢泛源流永。
幽寻穷胜处，登陟疲足胫。
适意自留连，对人成诧逞。
是时汴流阻，北客多过境。
景纯罢山阴，前旆亦南骋。
予逢丈人行，再拜肃襟袊。
君待同舍生，抗礼均侪等。
公斋荐具薄，主席奉陪鼎。
馈以清淮鱼，报我龙山茗。
西园复追从，继日承音謦。
胸怀坦而夷，不事畦与町。
杯盘命镌简，丝竹烦正订。
横管教吹羌，新声赏歌郢。
善谑剧笑谐，尽欢忘醉醒。
自兹别经秋，多故值忧梗。
七月会同轨，远臣伤吊影。
交旧少经涂，酒希但虚皿。
兀然坐空合，何异蛙在井。
故人勤眷盼，尺书询动静。
新诗三百言，斫句露锋颖。
念旧起悲伤，曾游皆记省。
眷予忝畴曩，被爱逾踵顶。
感慨知己心，中藏聊自儆。
景纯书阁老，二纪酬申丙。
当年文雅誉，久合登西省。
心贪为郡乐，旌旄屡操秉。
徊翔成淹留，前辈今谁并。
复闻乞淮藩，早已饰归艇。
南河如可棹，北渡时引颈。
溪亭待清扫，宾具重消整。
还当揖前尘，晤语慰悬耿。

蓬莱谪居香案吏，此语昔自微之始。
后人慷慨慕前芬，高阁雄名由此起。
一从圮废知几年，栋摧础断埋空山。
遗踪余址杳何处，惟有竹树荒芜闲。
过者徘徊游者惜，举头不见溪山色。
寂寞无人欲问谁，神仙有景真虚掷。
一兴一弊固有时，主人旌斾来何迟。
下车铓刃得优逸，痛此旧事几凌夷。
呼工萃材若河决，正值西成农隙月。
屹然大厦立层巅，百尺崇基鬼神拔。
虹蜺截空崖险平，一级一级烟云生。
步武陵虚眉睫湿，四面四面屏障迎。
时携宾佐恣吟赏，笙歌辈类文章党。
回眸眩晃相顾笑，莫辨人间与天上。
观风龌龊环翠低，左右罗列如婴儿。
鉴湖浩渺稽岭秀，上下延揖生光辉。
秋日凄清春日媚，冬宜饮雪夏宜醉。
四时风景各一全，须言不是寻常地。
乃知真境未易彰，神物宝护天缄藏。
人谋暗与鬼工合，一日剖露如腾骧。
越王台榭荒凉后，唐相英灵磨灭久。
千岩万壑幽隠处，而今尽入人襟袖。
凭栏黯黯半斜阳，烧烟渔火凝寒光。
此时撇起千里恨，使人凄哽生断肠。
隔帘依依渐明月，酒气浩荡歌声滑。
此时放出百杯欢，使人雍容重击节。
惟公独作蓬莱主，夜拥琴书杂樽俎。
胸中气焰欲干斗，座上辞锋欣捉麈。
嗟余时作蓬莱客，赋咏登临儒者职。
千日徒教混醉醒，七言未解锵金石。
蓬莱本在沧溟中，那知平地别有宫。
方壶圆峤咫尺是，愿乘鹏翼长西东。
满筵谁匪蓬莱宾，阖境尽是蓬莱民。
人人共结蓬莱约，行行醉看蓬莱春。

蔡侯东方来，取友无所挟。
翛翛一囊衣，偶以一书笈。
定林朝自炊，有匕或无䇲。
时时羹藜藿，镬大苦难燮。
骄顽遂敢侮，有甚观骈胁。
澹然山谷中，变色未尝辄。
始见类欺魄，寒暄粗酬接。
从容与之语，烂漫无不涉。
奇经可治疾，秘祝可解魇。
巫医之所知，瞽史之所业。
载车必百两，独以方寸摄。
微言归易悟，疾若髭赴镊。
天机信卓越，学等何足躐。
纵谈及既往，每与唐许协。
扬雄尚汉儒，韩愈真秦侠。
好大人谓狂，知微乃如谍。
惟初造文字，人惑鬼愁慑。
秦愚既改罪，新眊仍易叠。
六书遂失指，隶草矜敏捷。
谁珍坛山刻，共赏兰亭帖。
东京一祭酒，收拾偶予惬。
少尝妄思索，老懒因退怯。
侯方习篆籀，寸管静尝擪。
深原道德意，助我耕且猎。
昔功恐唐捐，异味今得馌。
京口媚学子，追师尝劫劫。
陆赢淮汴粮，水僦湖海艓。
远求而近遗，如目不见睫。
伪凤易悦楚，真龙反惊叶。
闻予再三叹，往往心不厌。
或自逸而走，或呿而不嗋。
或嗤元郎漫，或訾白翁嗫。
铄金徒欲消，韫玉岂愁浥。
贤愚有定分，咄汝无喋喋。
跨鞍随我游，曳屣联我跕。
照泉挹清泚，跂石缘嵬嶪。
东陂数鯈鱼，西崦追蛱蝶。
翳林窥抟黍，藉草听批颊。
黄寻远莲须，红阅邻杏靥。
荏苒光景流，杨园忽无叶。
扶疴归未久，吾见喜宁帖。
褰裳告我去，禄仕当随牒。
萧晨秣款段，归骑得追蹑。
谓言循东路，复出西城堞。
行矣忍羁旅，无鱼勿弹铗。
天闲久索骥，骏足方腾蹀。
长驱勿骄矜，小踠亦勿惵。
鹏飞九万里，勿借风一箑。
溟波浩难穷，勉自养鳞鬣。
爵禄实天械，功名为接折。
宁能复与我，摇漾秦淮檝。
附书勿辞频，隔岁期满箧。

春从沙碛底，转上青天际。
霭霭桑柘墟，浮云变姿媚。
游人出暄暖，鸟语辞阴翳。
心知归有日，我亦无愁思。
所嗟独季子，尚客江湖澨。
万里卜凤凰，飘飘何时至。

少年见青春，万物皆妩媚。
身虽不饮酒，乐与宾客醉。
一从鬓上白，百不见可喜。
心肠非故时，更觉日月驶。
闻欢已倦往，得饱还思睡。
春归只如梦，不复悲憔悴。
寄言少年子，努力作春事。
亦勿怪衰翁，衰强自然异。

秋枝如残人，颜色先憔悴。
微寒吹已空，性命一何脆。
宁当记畴昔，葩叶相妩媚。
岁行谁使然，好杀岂天意。

汴渠西受昆仑水，五月奔湍射黄矢。
高淮夜入忽倒流，埼岸相看欲生嘴。
万樯如山矻不动，嗟我仲子行亦止。
自闻留连且一月，每得问讯犹千里。
老工取河天上落，伏砾邅沙卷无底。
土桥立马望城东，数日知有相逢喜。
墙隅返照媚槐谷，池面过雨苏篁苇。
欣然把手相与闲，所愿此时无一诡。
岂无他忧能老我，付与天地从今始。
闭门为谢载酒人，外慕纷纷吾已矣。

曾子文章众无有，水之江汉星之斗。
挟才乘气不媚柔，群儿谤伤均一口。
吾语群儿勿谤伤，岂有曾子终皇皇。
借令不幸贱且死，后日犹为班与扬。

忆昨此地相逢时，春入穷谷多芳菲。
短垣囷囷冠翠岭，踯躅万树红相围。
幽花媚草错杂出，黄蜂白蝶参差飞。
此时少壮自负恃，意气与日争光辉。
乘闲弄笔戏春色，脱略不省旁人讥。
坐欲持此博轩冕，肯言孔孟犹寒饥。
丙子从亲走京国，浮尘坌并缁人衣。
明年亲作建昌吏，四月挽船江上矶。
端居感慨忽自寤，青天闪烁无停晖。
男儿少壮不树立，挟此穷老将安归。
吟哦图书谢庆吊，坐室寂寞生伊威。
材疏命贱不自揣，欲与稷契遐相希。
旻天一朝畀以祸，先子泯没予谁依。
精神流离肝肺绝，眦血被面无时晞。
母兄呱呱泣相守，三载厌食锺山薇。
属闻降诏起群彦，遂自下国趋王畿。
刻章琢句献天子，钓取薄禄欢庭闱。
身着青衫手持版，奔走卒岁官淮沂。
淮沂无山四封庳，独有庙塔尤峨巍。
时时凭高一怅望，想见江南多翠微。
归心动荡不可抑，霍若猛吹翻旌旗。
腾书漕府私自列，仁者恻隠从其祈。
暮春三月乱江水，劲橹健帆如转机。
还家上堂拜祖母，奉手出涕纵横挥。
出门信马向何许，城郭宛然相识稀。
永怀前事不自适，却指舅馆接山扉。
当时髫儿戏我侧，于今冠佩何颀颀。
况复丘樊满秋色，蜂蝶摧藏花草腓。
令人感嗟千万绪，不忍苍卒回骖騑。
留当开樽强自慰，邀子剧饮毋予违。

手得封题手自开，一篇美玉缀玫瑰。
众知圆媚难论报，自顾穷愁敢角才。
君卧南阳惟畎亩，我行西路亦风埃。
相逢不必嗟劳事，尚欲赓歌咏起哉。

世网挂士如蛛丝，大不及取小缀之。
宜乎倜傥不低敛，醉脚踏倒青天低。
前日才能始谁播，一口惊张万夸和。
雷公诉帝喘欲吹，咸恐声名塞天破。
文章喜以怪自娱，不肯裁缩要有余。
多为峭句不姿媚，天骨老硬无皮肤。
人传书染莫对当，破卵惊出鸾凤翔。
人间下笔不肯屈，铁索急缠蛟龙僵。
少年意气强不羁，虎胁插翼白日飞。
欲将独立夸万世，笑诮李白为痴儿。
四天无壁才可家，醉胆愤痒遣酒拏。
欲偷北斗酌竭酒，力拔太华镳鲸牙。
世儒口软声似蝇，好于壮士为忌憎。
我独久仰愿一见，浩歌不敢儿女声。

天沉四山黑，池涨百泉黄。
苦湿欲千里，愿晴非一乡。
埽除供晚色，洗刷放秋光。
菊泣花犹重，秔肥穗稍长。
积阴消户牖，返照媚林塘。
想见阳台路，神归发彩凉。

诗题：黄梅花首句：庾岭开时媚雪霜。

年来恼乱探花人，裂尽陶公漉酒巾。
傅粉早工欺白雪，施朱更欲媚阳春。
衣冠未怪多侪俗，花木无情亦丧真。
他日和羹何所赖，纷纷行见满前尘。

短松青铁干，童童三尺余。
花实少姿媚，独与寒心俱。
暴霜时侵凌，奋怒张雄须。
长楸拥肿材，旁荫可容车。
秋风一夕来，解剥惟朽株。
物性在坚柔，何必长短殊。
楸叶已泥滓，松干犹青肤。
无烦问高下，且辨荣与枯。

生平抱直气，鬼神不敢干。
乃从异物化，使我涕泗澜。
昔之初拜兄，申申从太原。
府公颇好事，凿地种琅玕。
筑学百余室，吾徒得所盘。
嘈嘈诵古书，邻家嫌聒烦。
间日课辞章，据义相讥弹。
兄时处乎中，竦竦如长竿。
负气颇刚简，未尝媚语言。
与众不相合，节角难为刓。
而独顾我喜，谓如椒在兰。
璞玉逢砺石，圭璧不为难。
离合虽屡更，于义则相完。
应举来京师，羁旅谁为欢。
投箧寄兄舍，乃同在家安。
我常剧醉归，吐呕几席间。
独兄在我旁，抚视夜不眠。
虽非共饱乳，此意何疏亲。
向虽闻兄病，已云不能餐。
日唯饮醇酒，无乃酒为患。
昨暮得报书，遂死不复还。
掷书一痛哭，痛甚连心肝。
恨我有此身，不生双羽翰。
抟风一飞去，沥酒哭其棺。
起坐空叹泣，腷臆何由宽。
揽笔作此诗，颠倒不成篇。
焚之寄地下，兄乎其来观。

山阳大都天下夸，长淮蟠山无垠涯。
春风万里汉东来，流辉泱漭不可遮。
绕城楼台满空紫，瓦光碧滑流成波。
东园花草趁姿媚，真珠蓓蕾黄金芽。
太守政闲日无事，隼旟聊驻朱轮车。
宝明簪裾尽贤彦，金盆泻酒成飞花。
山河喧咽歌管外，舞裾绣画金缕霞。
都人来从无居人，飞尘杂沓何繁华。
固知太守为民意，与民欢然无怨嗟。
明日邀我复同游，我已病酒醉在家。
伏枕不得从车尘，坐见落日啼栖鸦。

北风吹严雪，草木无媚姿。
野田一穗尽，雀鼠犹苦饥。
浦阳槩穷山，不与阴冬宜。
今我虽旅宦，一身十口随。
有酒奉亲寿，呼妻伴儿嬉。
幽肠尚多感，悁结对此时。
念子客千里，形影外更谁。
空斋抱吟膝，敝案覆饮卮。
我本依赖少，校子反有余。
何日富贵涂，引子并足驰。
朝得位夔契，暮致君轩羲。
收身结嘉客，量金买妖姬。
人间有闲愁，安能到双眉。

一日或数篇，数日哦一轴。
夫子之于诗，夜补昼不足。
长吟天地间，万象困题目。
天徒饱其才，而特馁其腹。
声名三十载，半百事场屋。
今年试春官，淡榜辄不录。
东风吹残花，客泪迸京毂。
回头谢青云，却抱来时玉。
河阳谒相公，每见辍饭沐。
赆金实空囊，礼遇骇僮仆。
遂游西诸侯，骑马度函谷。
长安寻素交，零落半丘木。
惟有终南山，相看似旧绿。
东李雅好客，既亲意转笃。
授馆如投家，晨杯继宵烛。
羸马残青刍，饥僮厌余肉。
予方坐幕府，陷嫉苦流俗。
群吠耳且盈，介立趣颇独。
得君倍欢然，坦不置边幅。
论情虽云晚，闻谊固已夙。
二章初交锋，懦气令避缩。
自笑不量力，强和旋取衄。
从此遗形骸，留馔或脱粟。
有酒时招邀，共醉小轩竹。
论议到圣贤，道德富停蓄。
岂比篇章流，烟云绕心曲。
飘飖走边城，新禁察儒服。
戎帅不敢延，进退势俱触。
六月汗霑衣，几作穷途哭。
回来卧旅舍，所得不充欲。
乡思生秋蛩，轻装遽云促。
行当买淮田，晚岁谋退筑。
予材觉无庸，计虑亦既熟。
无资媚要权，与世背驰逐。
祗合从渔樵，胡为苟寸禄。
淮吴幸相望，有邻可容卜。
浩歌老吾生，争食任鸡鹜。
薄宦犹縻人，归飞羡黄鹄。

峨冠初上童儿首，君已老成予辄友。
肺肝相照二十年，今日不殊前日厚。
纷纷共笑薄媚徒，对面论心回面否。
吁君意气非昔粗，犹著青衫从吏部。
得官将尉古山阳，有蕴无施州县后。
山阳楚邑为最雄，聒聒众咻千万口。
阶庭听命趋上官，守阁使台靴日走。
舟车冗客来百须，政逐从违成好丑。
君才遇事有卷舒，公道当官胆如斗。
或时畏缩类懦夫，私请不容毫发受。
往行素守裨长官，肯到县厅同木偶。
颇闻彼俗殊东南，例重市门轻陇亩。
盐商茗贩白刃随，切与椎埋破渊薮。
能声自可博己知，懒趁庸儿媒左右。
吴江日暮山川愁，疏树烟头排敝帚。
北帆欲挂倾别觞，还有阴风吹散酒。
醒难为别醉几何，人世无时好分手。
知君此去忘故园，淮月楚云惟我有。

书名唐世凡几人，鲁公运笔独有神。
当年一字百金直，异代傥获宜尔珍。
公尝道直不容内，江湖出走刺史轮。
东南挥翰落几郡，在处巨迹刊坚珉。
石坚字巨未应泐，旋复五代遗荒屯。
州镇寻兵寺观火，缺碑毁碣埋泥尘。
乾坤岂亦爱字宝，不使久屈卒不伸。
吻合阴假好事手，得此断石溪山垠。
苔封土蚀初莫省，一洗烂若开三辰。
不由名氏验体法，气质浑厚知颜筋。
点端屹如泰山立，画劲森似长戟陈。
宁同枣木浪传刻，少陵尤恶肥失真。
苍茫疑闻地灵泣，为失此石后土贫。
好事得之不自有，能广墨本遗其伦。
始从君武惬传玩，大句感发惊儒绅。
写公勋德无一欠，何必读史劳吾唇。
青衫志国继高唱，首论书法词逾新。
末言公忠死贼刃，不觉愤泪霑予巾。
昔人谓书乃心画，浮沉直挠皆相循。
公心远可此书鉴，体不姿媚一以淳。
严严古气自盘薄，宜汝希烈不得臣。
虽云笔力夺元化，济以忠谊重万钧。
后来忠谊弗公学，磨铅临帖虚终身。
李斯篆隶岂不好，彰彰奸迹流自秦。
乃知一艺不独善，所贵名节坚松筠。
鲁公之书以名贵，历代共宝无沉堙。

杨子文格少已遒，自关以西鲜此流。
逸兴一发不言休，诗吟千篇酒百瓯。
始谓富贵力可求，行年四十差厥谋。
相逢渭水初清秋，气俊秋隼辞长虬。
欢然一见分辄投，往来自尔月屡周。
忽闻屋角鸣春鸠，感时出门写我忧。
载酒兴庆荒池头，半酣系马聊登舟。
纷纷涉水惊眠鸥，晚阳欲落孤烟收。
开元盛事空林丘，流年数百如回眸。
陈迹随感来吟搜，偶作短句诒同游。
杨子既见遽和酬，笔落纸上不暂留，诗珍玉案书银钩。
诗人乃是天地雠，造化万物遭剜锼。
天公报之甚操矛，少使称遂多穷愁。
子尝两举试此州，病坐试席出则瘳。
笔力健可掣十牛，及与命斗力弗侔，翻被命屈岂自由。
嗟予所学浅以浮，不与造化为怨仇。
胡然天公亦我尤，刚肠劲貌寡媚柔。
触忤贵势在转喉。
苍颜常调祗自羞，使看平步趋公侯。
子来我语徒啾啾，天高听卑诚谬悠。
不若且默真良筹，有酒一醉春风楼。

鄙夫开年便四十，白发垂颐眼眵涩。
不甘老态日见侵，自计多忧诸病集。
待诏侏儒饱欲死，囊空有时都绝粒。
丈夫立气须激昂，岂能中夜牛衣泣。
朱门贵人那易见，后生美仕尤难挹。
敝裘败屦欲安往，蹭蹬通衢还独立。
贾侯游从久不厌，孙君风谊今相入。
由来大瓠矜濩落，尚喜灵珀勤收拾。
暮通水火并邻居，巷无牛羊时屡及。
泛爱已许金石坚，觉我衰迟情汲汲。
清霜著屋万瓦明，白月当空北风急。
排门上堂童孺欢，青灯照书简编缉。
纵谈自尔外形骸，虚舟不值呼张翕。
赤桐烧酒倾玉杯，念君屡空此遄给。
葡萄紫熟梨甘津，寒葅盈盘更啜汁。
酒肠虽狭底能足，邂逅欢娱论串习。
百牢九鼎亦尽空，金带玉符谁等级。
三更还家灯火断，浩气凝虚荣都邑。
斗杓落北草木死，层冰凝水鱼龙蛰。
何时春雷起霖雨，宿云温媚天衢湿。

妖娆如自媚，红白竞为娱。
共笑翔千仞，犹疑将九雏。
轩墀蒙{目面}睐，风雨易泥涂。
静扫苍苔地，还令近酒壶。

始知丹禁密，独见早梅新。
天上应常雪，人间未有春。
乱香交砌草，疏影媚庭筠。
浪作瀛洲客，催成白发人。

春华各自媚，秋实顿能殊。
悴貌从黎黑，丹心固硕肤。
榴花随使者，荔子赐匈奴。
寄语玄都客，相疑失味腴。

一旬天再雨，惠泽夜来深。
震发雷霆事，荣华卉木心。
问年如隔并，阅日屡辛壬。
安水江千里，良田亩一金。
劭农非有术，望岁忽为霖。
雊雉依青陇，跳鱼出废涔。
梦成池上作，喜见洛生吟。
破敌联飞镞，高张信雅琴。
绪风开昼色，迟日媚花阴。
更有资清兴，连峰映碧浔。

灌婴台畔路憧憧，寒食追游喜退公。
堤柳媚烟行细绿，野桥横水阵残红。
秋千冷飏梨花雨，蹴踘高腾燕子风。
几处笙歌几家哭，却愁回马夕阳中。

鲜日媚晴霭，泉石闲融融。
酒味醴于春，挹翠迎春风。
坐映珪壁秀，六合开情悰。
昔人袖全璞，傲睨追冥鸿。
里闾味前尘，慨慕滋无穷。
蓄蕴非一身，出处固异同。

花发鸡冠媚早秋，谁人能染紫丝头。
有时风动频相倚，似向阶前鬭不休。

丹葩翠叶竞夭浓，蜂蝶翩翻弄暖风。
濯雨正疑宫锦烂，媚晴先夺晓霞红。
芳菲剑外从来胜，欢赏天涯为尔同。
却想乡关足尘土，只应能见画图中。

佳节仍逢善政初，熙然民物在华胥。
龙楼影里回仙棹，隼旆光中从相车。
明媚山川铺晚照，啁啾丝管响清虚。
太平应似羲皇世，早晚重看洛出书。

庾岭开时媚雪霜，梁园春色占中央。
未容鶑过毛先类，已觉蜂归蜡有香。
弄月似浮金屑水，飘风如舞麹尘场。
何人剩著栽培力，太液池边想菊裳。

春皇自厌花多红，欲得花颜如玉容。
春皇青女深相得，先教敛与秋霜色。
乃有雪月供光，星榆献白，艑量银汉琉璃湿。
人闲美玉捣作灰，荆山昆山鬼神泣。
天上有人名玉女，投壶之外能为素。
姑射神人解种花，先须此物为根芽。
天罅地窍掬精粹，蟾身骊颔偷光华。
其时正是天地交，二气上下阴阳调。
此花孕育得其正，其闲邪气无纤毫。
所以其色为正色，出乎其类拔乎萃。
一如君子有诸内，粹然其色见于外。
三月将尽四月前，百花开尽春萧然。
扬州日暖花开未，春香不动花房闭。
仙掌秋高玉露浓，蛟人泣下珠玑碎。
黄鹂本是花中客，啼尽好声求不得。
春皇费尽养花心，春风使尽开花力。
春归鶑去花始开，谁人放出深闺来。
唐家天子太平时，太真浴罢华清池。
红裳绣袂厌君眼，更作地仙披羽衣。
麻姑睡起蓬莱岛，风吹玉面秋天晓。
洛川女子能长生，水中肌骨成瑶琼。
褒姒不见诸侯兵，尽日不笑如无情。
宋玉移家安在哉，东邻不画胭脂腮。
卓文君去成都速，锦衣金翠慵装束。
吹箫客貌果何如，见说其人名弄玉。
若比此花俱不足，淫妖怪艳文之累。
一如妇人有贤德，不为邪色辞正色。
孀居之女能自持，终身唯著大练衣。
又如正色立朝者，不以柔媚为奸欺。
以此论之乃可重，人之不正将胡为。
论德乃是花之杰，论色乃是花之绝。
洛阳花名古云好，看花须向扬州道。
君不见去年花下吹黑风，霹雳闪电搜玉龙。
此时半夜花光中，不觉屈曲蟠长虹。
又不闻天上琳琅树，种在烟霞最深处。
白云枝叶白玉英，此花莫是琳琅精。
此花爱圆不爱缺，一树花开似明月。
襄王半夜指为云，谢女黄昏吟作雪。
杏花俗艳梨花粗，柳花细碎梅花疏。
桃花不正其容冶，牡丹不谨其体舒。
如此之类无足奇，此花之外更有谁。
世非红紫不入眼，此花何用求人知。
诗人自与花相期，长告年年乞一枝。

黄河南畔伊川北，姚家宅是真花窟。
古来多少豪奢儿，埋却千鶑万鶑骨。
中央精粹得之多，西方秀气来相和。
天与明光常借日，水宫暗脉正通河。
春风如酒半酣时，谁教谷雨报花期。
司马坂前娇半启，洛阳城内人俱知。
姚家门巷车马填，墙头墙下人差肩。
花上红绡都蔽日，花傍翠幕恰如烟。
玉面儿来争供帐，锦袍郎去鬬抛钱。
无人不说姚花好，费却春功亦不少。
日长风暖绿梢低，坐上金仙困将倒。
麹尘餠剂和香檀，何以贮之承露槃。
烂锦脱来嫌太艳，鲜衣染就欲骖鸾。
君看此花肌肉丰，一尺余高千万重。
妆面深藏青步障，宝冠斜堕碧霞丛。
步摇好称钗凤凰，玉镮犀佩珠鸣珰。
帝女何缘心好道，阿娇安用金为房。
绀窠累栖舒雁雏，沈烟喷出狻猊炉。
一种养成余意态，千花瘦尽春肌肤。
峨峨一器欹且倾，覆杯难辨锺与觥。
染以鲛绡求正色，叩之玉挺希宫声。
魏家红共牛家碧，迭霸花中耸高格。
如今俛首甘下风，九十种中为第一。
此花莫似武昭仪，出得宫来不画眉。
情貌欲为狐媚态，衣裳却是比丘尼。
杨妃本是倾国身，脱却红襦号太真。
河水欲濡头上髻，马嵬犹著旧时裙。
物色一定犹可疑，人心多变宜难知。
容易莫评真与欺，貌或如是心或非。
君不见老庄有深意，万物之中最防伪。

泛泛河中舟，莫系河上柳。
君看道傍叶，行人一挥手。
枝条旦旦空，颜色何可久。
坐恐霜霰繁，诸媚归一朽。
我有千丈松，亭亭不可揉。
生在孤峰上，独与云霞偶。
群形靡且纷，不与较妍丑。
群动日夜驰，而以静为守。
守松者为谁，白髪无憾叟。
蓬蒿可蔽身，糟糠可糊口。
言者寓于诗，默者寓于酒。
谁知杯酌闲，便是无何有。
念子于我深，我于子亦厚。
记我守松篇，行行重回首。

若论君颜色，琼瑶未足珍。
花中谁作偶，物外独先春。
有艳皆归朴，无妖可媚人。
江南看已厌，洛浦种还新。
日晚巫山雨，墙低宋玉邻。
施朱其已伪，傅粉亦非真。
堪把歌诗赠，何辞唱和频。
君篇为第一，便可献枫宸。

水一重重玉一重，更无妖色媚西风。
虽然物外能为素，又恐人闲只爱红。

春工用意本华鲜，气候阴沉未逞妍。
风色送寒无甚雨，云容垂远又非烟。
迁延莺舌应嫌巧，抑遏花心恐占先。
稍待新晴纤翳廓，秾芳齐媚艶阳天。

苑钥重开不禁阑，眼前芳景未凋残。
仙花笑日欲争媚，禁柳受风疑怯寒。
诗兴似春多丽藻，斋心如水自澄澜。
凭君赋尽园中景，免向绡图指点看。

念君去南州，岁月忽已扫。
岂无肺腑言，难为音书道。
客来自汝阴，尽说太守好。
黄堂曰无事，仁政浃稚老。
承颜奉亲欢，甘旨富鱼稻。
时时过西湖，樽酒媚花鸟。
儿童争拍手，共笑玉山倒。
都城亦何为，风尘惊昏晓。
投身非所谋，养气安能浩。
思君便便腹，中有无价宝。
昔者定交分，我已愧枯槁。
岂知鸿鹄飞，翩然异鸧鸨。
人生出处间，得失不在早。
君看松与桂，俱有岁寒操。
何时临清觞，为子倾怀抱。

时哉风物媚郊原，无赖禽声对客喧。
山色带烟屏依汉，春阳凝日浪浮坤。
河功田利兹为重，士贱民劳岂足论。
仙老不妨持道气，朝餐华景望朝暾。

仙圃瑶林冠物华，靓英明媚洗晴霞。
醉装却费胭脂晕，纨扇应烦绛粉遮。
天上念奴春睡足，风前飞燕舞容斜。
后房宜劝歌声小，惜爱今年第一花。

西堂昔时冷萧条，使君名高堂为高。
流虹碎□勤镌雕，粉黛翕倏随挥毫。
太守浩燕觞九牢，门前过客罗百艘。
檐褕晔晔烂亭皋，切云危冠控豪曹。
秋鹤霜毛飞锦袍，六鹊曳地横金腰。
轻罗韬烟媚中宵，缓歌阁舞萦云髾。
赵人手提千牛刀，目视大犗如鸿毛。
太守巨笔驱波涛，指画风云惨动摇。
佩牛带犊如销膏，区区古人无是超。
吴秔如脂敢百筲，连车折轴弃道交。
釜区争先走名豪，旋鲈掣酒飞千舠。
杜伯称觥酾醲醪，翳翳禾黍藏笙箫。
太守浩燕乐岁饶，岂徒割烹盈大庖。

昨从浈阳来，暮过峡山寺。
适闻新昌寇，道路传者沸。
余时不敢留，一苇翻然逝。
虽经绝妙境，已负清幽意。
卷帘坐船，船极目望苍翠。
有如逢珍宝，不暇贮箧笥。
又如过屠门，大嚼涎垂喙。
每欲问其详，曾莫得图志。
道人山中来，为我谭一二。
犀去金锁沈，猿归玉环坠。
赵胡垂钓石，岿然出江际。
穆王双车辙，想像常按辔。
汉晋五仙人，曾骑五羊至。
俊霭二禅师，神力与迎驭。
岧峣五岳塔，初自昆仑施。
三祖石堪奇，僧粲尝所憩。
上方狮子台，下视见云气。
异花成帐幄，红紫嫣然媚。
蒙茸绿崖草，茎叶相覆被。
或黄如金钗，或白如珠珥。
造化穷天巧，肖像名殊异。
梁间许浑诗，壁上李翱记。
但知考事迹，何暇评文字。
清远中古宿，俯压南海澨。
退之贬潮阳，亦曾经此地。
幢碎逢飓风，雷电助其势。
我来幸无恙，恬然不忧畏。
祥飇送轻帆，默已荷神赐。
此归会有日，维舟就津次。
当为小盘桓，历览尝夙志。

摇辉蘸影弄姿媚，粉黛醉倒无人扶。

世网挂士如蛛丝，大不及取小缀之。
宜乎倜傥不低敛，醉脚倒踏青云归。
前日才能始谁播，一口惊张万夸和。
雷公诉帝喘似吹，盛恐声名塞天破。
文章喜以怪自娱，不肯裁缩要有余。
多为峭句不姿媚，天骨老硬无皮肤。
人传书椠莫对当，破卵惊出鸾凤翔。
间或老笔不肯屈，铁索䌸急蛟龙僵。
少年倚气狂不羁，虎胁插翼赤日飞。
欲将独立跨万世，笑诮李白为痴儿。
四天无壁财可家，醉胆愤痒遣酒拏。
欲偷北斗酌竭海，力拔太华鏖鲸牙。
世儒口软声如蝇，好于壮士为忌憎。
我独久仰愿得见，浩歌不敢儿女声。

世味久已谙，多恶竟少好。
惟诗素所嗜，决切欲深造。
人安已不休，众耻我独冒。
有如獭行迹，欲改复自蹈。
肝肠困寻搜，吻舌倦搏造。
心灵无余多，为此日有耗。
已勤尚无成，既苦每自劳。
自笑如秋蝉，饥极不止噪。
努力排韩门，屈拜媚孟灶。
惟此二公才，百牛饱怀抱。
我如饿旁者，盻盻不得犒。
不知去几多，穷行究未到。
无门隔籓篱，发罅窥堂奥。
爱之不可入，抵触发狂噪。
借使苟有成，不知竟何要。
孤名非所求，弊俗讵足傲。
况乃非所及，穷海未为浩。
不知何时休，定讫死与耄。
因疑今世人，恐有我同操。
徽之才超髙，竿幢出标纛。
为学尚淹蕴，富櫜不肯暴。
文章内朱豹，外袭一以皂。
大论尤坚强，推舟出行奡。
珉砆不施功，径欲制珪瑁。
幸此不我陋，教诲日陈告。
昨因语及诗，请我使自道。
屡谢不得命，迫窄遂颠倒。
披坚诱羸兵，伏瓴待穿盗。
取胜虽然必，窘穷亦堪悼。
勉为瓦砖投，幸有金珠报。

举举媚学子，居曰不吾知。
知而有不能，无乃失于欺。
不知未为患，不欺浩难期。
咄哉天下怀，何以天下为。

微生不过人，气力两眇么。
力学失自谋，径古与今左。
病世相陷贼，树性期刚果。
岂不中是时，然亦未尝过。
奈何众好殊，未语咻已伙。
伥伥独何之，云云锐亦挫。
忠言不售耳，直面屡得唾。
怒目瞋以环，谤口焰而火。
出门先自羞，有衣恍疑裸。
过市不成步，伛偻侔鳖跛。
周旋不出扉，迷若蚁循磨。
人恶固为甚，自厌近亦颇。
媚世定有术，欲学从谁可。
必也泥自售，恐由此始祸。
贤子远相问，幸有以教我。
得报速是宜，翘企不容坐。

眼前红绿日加增，欲遣春愁兴未能。
安得好花浑自实，使无闲地得生荆。
欲图长醉贫无计，起逐东风懒不胜。
芳草斜阳正柔媚，益知髙处不堪登。

蓝田王顺升仙处，白傅曾题似更稀。
野客暂游期欲住，山禽何事叫思归。
称心不独烟霞媚，适口仍逢笋蕨肥。
两日正当寒食日，家园忘却有芳菲。

混茫丕变造西阡，物象熙熙被一川。
易觉锦城销白日，难歌蜀道上青天。
云敷牧野耕桑雨，柳拂旗亭市井烟。
院锁玉溪留好景，坊题金马促繁弦。
风流铺席堆红豆，潇洒门庭映碧鲜。
表状屡言同颖穗，敕书频奖并生莲。
旋科杞树炊香稻，剩种豌巢沃晚田。
仁宅不隳由政立，议闱无取任情迁。
民知礼逊蚕丛后，俗尚奢华邃古先。
绕郭波涛来浩浩，归朝岐路去绵绵。
乍回黑水将成道，潜到青羊恐遇仙。
靓女各攻翻样绣，袪商兼制砑绫笺。
垆边泛蚁张裙幄，江上鸣鼍簇泪船。
石笋崚嶒衙对峙，琴台恢阔寺相连。
群葩艳里珍禽语，百草香中瑞兽眠。
喜处必臻尤伫望，胜游争倦更迁延。
早荷叶底蹲鸱伏，棕树梢头乱蝶穿。
鹾发牢盆浑弃卤，铁资圜法免鉟铅。
丰饶物态宁殊越，美丽姝姬酷类燕。
西海号雄彰传纪，南康辞健积铭镌。
良工手技高容学，妙隠丹方秘不传。
倚剑灵关凌绝顶，梦刀孤垒削危巅。
金华巷陌遗三品，石镜伽蓝露一拳。
信落荆州随鼓枻，检颁芝阙听摇鞭。
若量内地寒暄异，且在遐陬水陆全。
渝舞旧云传乐府，巴谈谁曰系言诠。
九苞绾就佳人髻，三闹装成子弟鞯。
欲辨坤维寻地理，才临益部认郊癦。
文翁室暗封苔藓，葛亮祠荒享豆笾。
货出军储推赈济，转行交子颂轻便。
气蒸蒟蒻根须润，日罩楩柟树影圆。
药市风光虫蛰外，花潭遨乐鵙鸣前。
聚源待拟求凫氏，贮怨那能雪杜鹃。
藂植森荣还蓊蔚，夹流湍迅迥潺湲。
鲜明机杼知无算，细碎锥刀不啻千。
合伴鸦鬟齐窈窕，对陪霓袖竞翩翾。
五门冷映岷峨雪，千里爰疏灌堋泉。
茂盛八纮宜得最，膏腴十道比俱偏。
袁滋不到生无分，段相重来宿有缘。
款召相如登兔苑，骤迁太白步花砖。
葳蕤草木时为瑞，奇秀江山代产贤。
晓后细风红灼灼，夜中微雨碧芊芊。
锦亭焰烛明欹障，绣阁香球暖熨毡。
宝塔徘徊停隼旟，观街杂沓拥辎𫐌。
酴醾引架家家郁，踯躅攀条处处妍。
重爱鲁儒提德柄，威降曹将董戎旃。
欢谣少负賨人勇，长讲多经楚客禅。
似簇绮罗偏焕燿，如流车马倍喧阗。
搘机显绰名堪录，题柱芬芳事莫捐。
李特锋铓徒恃险，张仪规划自持颠。
鹰扬事业成悠久，乌合奸雄败转旋。
漫向鼎分澄霸道，却当龟化验都鄽。
强贪楚灭悲倾辙，广洽尧询喜慕膻。
侧弁猖狂抛玉斝，归鞍酩酊坠金钿。
氛埃屏息云常覆，稼穑繁滋泽靡愆。
睿圣宵衣垂迺眷，贵臣驰驲每传宣。
石牛迈路加歆飨，江渎隆区助洁蠲。
避暑亭台珍簟设，纵闲池沼钓丝牵。
遮蛮带砺长能固，捍蜀金汤远益坚。
何武甲科曾继踵，严遵卜兆罕差肩。
雠书竞印诸家集，博识咸修百氏笺。
纸碓暮春临岸浒，水樽春注截河壖。
华严像阁凉堪爱，浄众松溪僻可怜。
学射崔嵬横罨霭，放生宽广媚漪涟。
藓庭嫩笋青𥮾𥮾，风槛新荷绿扇扇。
守戍貔貅千万骑，采葑簪笏两三员。
清江泻势方流巽，大面盘形正压干。
电扫谷风藏虎啸，雷瞋宫树洒龙涎。
郃占逖应星舒彩，栾噀端聆火扑燃。
令范式驱民缺缺，咨谋畴倚道平平。
性寒甘蔗猱偷啮，体腻芭蕉蠹莫沿。
志读备兴重掩卷，史看唐幸嫩终篇。
雕盘姹女呈酥作，水巷痴童飏纸鸢。
初下鹿头迷鄠杜，暂来犀浦误伊瀍。
变秦言语生皆会，恋土情怀死不悛。
结厦斧斤宗简易，入神丹雘励精专。
柳堤夜月珠帘卷，花市春风绣幕褰。
十县版图分户籍，一城牌肆系民编。
受辛滋味饶姜蒜，剧馔盘餐足鲔鳣。
月季冒霜秋肯挫，荔枝冲瘴夏宜然。
几番藂箐鸣虚籁，是个园林噪懒蝉。
蠢动乘时先养育，菁英届候别陶甄。
地丁叶嫩和岚采，天蓼芽新入粉煎。
平代启闱闻继岌，监军凭轼见刘焉。
蕙兰馥裛幽蹊畔，菱芡交铺曲岛边。
绘网晚晴夸蹴踘，画绳寒食戏秋千。
氤氲紫雾蒙都邑，缥缈彤霞聚偓佺。
螭伏自然销剑戟，蝼翻几度起戈鋋。
宦游止叹音尘阙，乡饮何惊岁月遄。
灵寿桃枝奇共结，金砂银铄贵相联。
埋轮昔按均输命，叱驭今分太守权。
徒为行春飞皂盖，讵能许国报青钱。
政经旋考尤多僻，民瘼深求尚未痊。
虽愧袴襦非叔度，且期毫墨有冯涓。
僶遵廉察思从训，克谨操修敢好畋。
南市醉过攒帜队，西楼欢坐列琼筵。
烦嚣谨畏伤淳厚，慧黠周防近巧谝。
重禄省心宜致寇，薄材庄貌若临渊。
扶危颇异巢居幕，劝善还同矢在弦。
叨莅一麾康远俗，等闲光景又三年。

绛缕初分麝气浓，弦声不动意潜通。
圆蟾可见还归海，媚蝶多惊欲御风。
纨扇寄情虽自洁，玉壶盛泪祇凝红。
春窗亦有心知梦，未到鸣钟已旋空。

东岭寄吾庐，西崦多屐齿。
何为不惮陟，下视湘川水。
此水不涌激，朝暮流未已。
烟云媚幽趣，落日更清泚。
徙倚有髙木，独往每自喜。
山猿助我啸，幽鸟司我跂。
山僧忽吾怪，使汝识善逝。

潇水漫南来，湘川趣东下。
二水始相会，清豪不相藉。
山回石瀬出，木老修烟嫁。
泛泛白蘋洲，林风媚如画。
宿昔感骚愤，幽兴遥相借。
不谓垂老年，覉孤穷山舍。
潮来刺舟去，孤月临清夜。
安得跨鲸鱼，不复人间化。

野舍老余生，雅尚今已惬。
不逃世忧患，余事寄巾蹀。
行寻青山转，坐对青山叠。
欲随白云去，傥与幽人接。
盘桓太清洞，怅望长江艓。
昔时古锦嚢，今还白羽箑。
不复叔夜煆，真得孙登摄。
九华一枯藜，青溪一孤楫。
得丧苟自达，死生安足惵。
朱颜久不驻，白髪何为镊。
群物自流转，吾生寄天燮。
德相屡相过，老夫宁足蹑。
由来废井水，不如长剑铗。
往往论书法，轩轩两目睫。
中郎石经在，元常表军捷。
汉魏多传人，至宋有遗帖。
唐室初最盛，渐衰自中叶。
欧虞缅谁嗣，颜桞何足躐。
篆籕昔难工，草圣谁敢辄。
巨山作散隶，雄古掀龙鬛。
贞观喜飞白，凌厉腾春蝶。
岂特豁神观，直可祛鬼魇。
古人有所寓，天性难必协。
所志有小大，其材有勇怯。
或惮懦文雅，或轩昂豪侠。
或转战鞍马，或驱驰弋猎。
或发于止谏，或得于讼牒。
或奋夺床陛，或造成械槢。
或为神所追，或自执所劫。
或醉以贾祸，或诈以行谍。
或习于娱乐，或劳于呿嗋。
有灿如文锦，有劲如金梜。
有倚如戈锋，有点如山嶪。
有驶或如波，有媚或如靥。
或腾如烟霏，或落如鸟跕。
渊妙欲飞动，拙恶愧偏擪。
当寝或不寐，当昼亦忘馌。
有誉终甚微，或毁则群嗫。
为功有不至，考古安能厌。
十年幸能就，万金毫岂浥。
金玉敷卷轴，龙蛇閟箱笈。
是惟小夫技，宁当丈夫业。
譬如论唐虞，何曾道郇叶。
如君负髙识，于此何足挟。
一战虽未霸，遐心岂即怗。
朝廷方洽熙，四夷皆远慑。
坐复洮河地，直𢭏幽燕胁。
朝夕奏奇功，群儒争鼓箧。
太平任文治，战血何烦喋。
道德以为宇，威武以为堞。
岂比叔孙生，杂用随何颊。
吾衰何可道，不死同原涉。

左山丛古木，萦带多美竹。
右山少平地，硱磳断苍玉。
于此岂无竹，萧疏倚岩谷。
上参九顶道，俯浸青谿澳。
于彼岂无石，嵌崖大如屋。
景业读书处，基构有遗躅。
始吾购二山，何为不相属。
中间古兰若，台观当山腹。
岩洞九十七，龙蛇所潜伏。
昔人作轩榭，髙深寄林麓。
我乃巢西崦，手自亲锄𣃁。
青溪漫无际，岛屿相重复。
雨余山更佳，春流涨平峪。
下瞰池阳市，修烟弄芬馥。
大江天上来，淮山点眉绿。
老夫岂无意，落日傲鸿鹄。
东岭亦诛茆，小庵粗容足。
六峰引南睇，九华势相续。
白云与谁期，千载媚平陆。
清旷无俗韵，修明资远目。
去秋已种麦，今春复栽粟。
野老岂余欺，东坡幸膏沐。
二山谁与适，最与枯藤熟。
相见讵无人，顾我真麋鹿。
百年一瞬事，何暇知委曲。
得此化余年，不问君平卜。

老夫结庵南山前，此生终不蹈世缘。
邂逅云门亦何言，白云无心媚青天。
禅师来自庐江壖，一住秋浦逾十年。
不露锋角常坦然，四方禅客芒𪨗穿。
朝来击鼓登法筵，一钵出置行路边。
笑谢大众如云连，欲以此身老林泉。
秋风飘飘江上船，想见玄沙扣船舷。
诸方有人问病孱，为道如今不参禅。

在昔金池藏，远自朝鲜来。
钵中黄松实，散向庵前裁。
迨今几百年，已出白云堆。
莹润孔翠质，夭矫苍龙媒。
五岐媚夭葩，繁日半山开。
秋风黄莆拆，玉粒谢徂徕。
我语九华人，为我乞条枚。
还令古师意，长对清冷台。

大士隐精蓝，不践白衣舍。
老夫厌世纷，屏迹南山下。
经时不相见，道味遥相借。
岂是困烦溽，萧然雨闲暇。
白云等无心，幽林媚如画。
常恨简寂履，不入东林社。
还疑松山老，怕答庞公话。
吾庵朝暮成，莫向人间化。

秋浦千万山，苍烟媚髙木。
流髟落浦中，泓澄一川渌。
江南佳丽地，六代多遗躅。
不见石城人，空余琼树曲。
长围山势壮，不驻如车毂。
道人敞重阁，却倚山阳麓。
西江泻轩外，雪浪髙如屋。
未若秋浦佳，平铺绀文縠。
水中白石烂，泛泛如孤鹜。
天外九蕖蓉，突兀揺苍玉。
太白一杯酒，杜郎满头菊。
千载忽已空，白骨埋荒谷。
齐山皓髪客，逍遥老松竹。
拏舟试一眺，时方秋气肃。
飘萧得胜意，远迩穷幽瞩。
行当乘月来，置榻山头宿。

朝晖还复变蒙蒙，过尽韶华冷落中。
媚紫妖红如病悴，也应无暇笑东风。

临风皆独媚，同蒂忽相亲。
擢秀材宜合，飘香势自钧。
虽惭两岐瑞，已掩百花春。
定是怜濡滞，殷勤悦主人。

残红新绿媚朝晴，脚到丛山眼倍明。
春老物情皆有趣，只应犹欠早莺声。

雪余着处是琼瑶，惜向春风势易消。
野色澄明经一洗，鸟声喧滑自相招。
润通弱柳晴林媚，清逼归鸿云路遥。
浩荡幽怀吟不尽，高楼斜日望寥寥。

六月群芳歇，榴花拆浅黄。
色方金菊淡，体异玉簪长。
触日犹能媚，迎风不在香。
无劳问朱实，秀发占中央。

宝峰亭下菊鲜鲜，妩媚秋风似可怜。
欲摘一枝分玉盏，星轺莫惜屡扬鞭。

十月临汀气候讹，桃花零落发林阿。
也知欲趁春风媚，争奈穷州地暖何。

匆匆下马脱朝衣，夜直仪曹岁晏时。
香穗萦回清一榻，烛花明媚耀重帷。
诗成白雪音难和，梦断黄粱熟已迟。
见说迟明还剡奏，恳求宫钥待言丝。

改年三日立青春，涉七风光日日新。
列岫渐生千霭媚，幽禽初弄小声匀。
篮舆度岭官兵汗，红旆穿林野雉驯。
白髪自怜犹远使，何时归棹浙江滨。

滔滔武溪一何深，源源不断来从郴。
流到泷头声百变，谁将玉笛传余音。
潺潺泠泠兮可以冰人心，胡为其气兮能毒淫。
汉兵卷甲未得渡，飞鸢跕跕堕且沈。
天乎此水力可任，蛮血安足腥吾镡。
功名难成壮心耻，马革裹尸亦徒尔。
伏波一去已千年，古像萧萧篁竹里。
风来尚作笛韵悲，宛转悠扬逐船尾。
如今天子治文明，柔远怀忆昌黎氏。
始末缘何不相类，能言佛骨本无灵。
可惜咨嗟问泷吏，湘妃之碑尤近怪。
颇学女巫专自媚，固当褒马聊黜韩。
湘妃之碑尤近怪，颇学女巫专自媚。
固当褒马聊黜韩，补葺须令贤者备。
元戎喜遇蓬瀛仙，武溪探古传新篇。
东君吁嘻龙蜃走，北斗挹酌河汉悬。
劝君莫倚陇笛之悲音些，劝君清歌兮投玉琴些。
琴声为出尧舜心，尧舜爱民无远迩。
君不见薰风来自南些。

滔滔武溪一何深，源源不断来从郴。
流到泷头声百变，谁将玉笛传余音。
潺潺泠泠兮可以冰人心，胡为其气兮能毒淫。
汉兵卷甲未得渡，飞鸢跕跕堕且沈。
天乎此水力可任，蛮血安足腥吾镡。
功名难成壮心耻，马革裹尸亦徒尔。
伏波一去已千年，古像萧萧篁竹里。
风来尚作笛韵悲，宛转悠扬逐船尾。
如今天子治文明，柔远怀忆昌黎氏。
始末缘何不相类，能言佛骨本无灵。
可惜咨嗟问泷吏，湘妃之碑尤近怪。
颇学女巫专自媚，固当褒马聊黜韩。
湘妃之碑尤近怪，颇学女巫专自媚。
固当褒马聊黜韩，补葺须令贤者备。
元戎喜遇蓬瀛仙，武溪探古传新篇。
东君吁嘻龙蜃走，北斗挹酌河汉悬。
劝君莫倚陇笛之悲音些，劝君清歌兮投玉琴些。
琴声为出尧舜心，尧舜爱民无远迩。
君不见薰风来自南些。

君不见，欧阳公，在琅琊。
酿泉为酒饮辄醉，自号醉翁乐无涯。
醉来落笔驱龙蛇，电雹万里轰雷车。
浓阴却扫吐朝日，草木妍媚春争华。
斯人往矣道将丧，虽遇绝景谁能夸。
又不见卧龙山下一泓水，源接银河甘且美。
惜哉无名人不闻，唯有寒云弄清泚。
君携天上小团月，来就斯泉烹一啜。
不觉两腋习习清风生，便欲飞归紫金阙。
挽君且住君少留，人生难得名山游。
汲泉涤砚请君发佳唱，铿金戛玉摇商秋。
斯泉便与酿泉比，泉价诗名无表里。
自愧学诗三十年，缩手袖间惊血指。
君如欧阳公，我非苏与梅。
但能泉上伴君饮，高咏阁笔无由陪。
明年茶熟君应去，愁对苍崖咏佳句。

到乎难哉，碧落之洞天。
上有岚壁之瑶局，下有澄溪之碧澜。
碧澜之下，寸寸秋色。
目窥之而可量，手搴之而莫得。
窦容光而练飞，岩渍阴而乳滴。
如长人，如巨蛇，如翔龙，如镆铘，如倒植之莲，如已剖之瓜，如触邪之獬豸，如蚀月之虾蟆。
或断而卧，或起而立，或欲鬬而抟，或惊顾而呀。
若斯石也，吁可怪耶。
何诡绝之异观，尝置之于幽遐。
到乎难哉，长萝美秀，瘦木竦直。
香撄寒而自媚，名概询而鲜识。
烟霏霏而引素，云悠悠而奋翼。
亟模似其变态，已灭然而无迹。
崩澌远响，罄落瑟续。
聆之愈深，咏之不足。
欲幽栖而忘返，尚徘徊而眷禄。
彼宁待乎世人，盖有要于仙躅。
到乎难哉，信夫到之难也。
匪到之难，知乐此以为难。
知乐此矣，能久处之又为难。
余故补到难以题篇些。

有唐三百年，绝出阳冰篆。
最怜怡亭序，笔画兼众善。
磨崕深云间，人迹到应鲜。
亦如大君子，隐晦久而显。
裂素印麝煤，字字未讹舛。
冰冻垂瓦石，犀尖利刀剸。
连环不可解，虬尾勇自卷。
谁云模以刻，曾是玉工碾。
铭辞志尤宏，云翼待风展。
琳琅谐八音，雅重参二典。
英豪逢一时，江山供广宴。
遗踪逐飞鸟，旧址没榛藓。
良朋信稀遇，古兴浩难遣。
吾宋垂百年，教化固非浅。
人人擅文翰，比唐殊媚软。
作诗聊自惊，中道尚可勉。

陈子勇于退，退无十椽屋。
邻家颇好事，借宅并山隩。
堂庑稍寛静，垣墙亦新筑。
春渠涨朝雨，涓涓漱寒玉。
呼童种瓜果，教仆洗松竹。
身虽在城郭，志实寓磎谷。
诵持方广经，一餐止蔬粟。
所喜远膻腥，佛事要清肃。
弗学陶长官，持杯媚秋菊。
弗学屈大夫，含悲葬鱼腹。
唯慕金粟老，不二常具足。
若许浪士游，时时跨黄犊。

濯濯水中华，香艳胜蘋藻。
英英泥中根，絜素常自保。
房实又堪食，无一不为好。
乃知金仙经，譬喻肆论讨。
游宴集宾僚，赏咏固宜早。
一朝霜飚至，茎叶变枯槁。
抑亦如佳人，妍媚忽衰老。
顾眄岂复怜，弃置不足道。
幽怀向君开，芳樽为倾倒。
木末谁能搴，愁烟起孤岛。

海棠妍媚露桃红，高卧遥知锦绣中。
欲问何时渡江去，看花准拟趁春风。

李白骑鲸飞上天，江南风月闲多年。
纵有高亭与美酒，何人一斗诗百篇。
主人定是金龟老，未到亭中名已好。
紫蟹肥时晚稻香，黄鸡啄处秋风早。
我忆金銮殿上人，醉著宫锦乌角巾。
巨灵摩山洪河竭，长鲸吸海万壑贫。
如倾元气入胸腹，须臾百媚生阳春。
读书不必破万卷，笔下自有鬼与神。
我曹本是狂吟客，寄语溪山莫相忆。
他年须使襄阳儿，再唱铜鞮满街陌。

自我来关辅，南山得再游。
山中亦何有，草木媚深幽。
菖蒲人不识，生此乱石沟。
山高霜雪苦，苗叶不得抽。
下有千岁根，蹙缩如蟠虬。
长为鬼神守，德薄安敢偷。

青裙缟袂于潜女，两足如霜不穿屦。
{舟奢}沙鬓发丝穿柠，蓬沓障前走风雨。
老濞宫妆传父祖，至今遗民悲故主。
苕溪杨柳初飞絮，照溪画眉渡溪去。
逢郎樵归相媚妩，不信姬姜有齐鲁。

郊原雨初足，风日清且好。
病守亦欣然，肩舆白门道。
荒田咽蛩蚓，村巷悬梨枣。
下有幽人居，闭门空雀噪。
西风高正厉，落叶纷可扫。
孤童卧斜日，病马放秋草。
墟里通有无，垣墙任摧倒。
君家本冠盖，丝竹闹邻保。
脱身声利中，道德自濯澡。
躬耕抱羸疾，奉养百岁老。
诗书膏吻颊，菽水媚翁媪。
饥寒天随子，杞菊自撷芼。
慈孝董邵南，鸡狗相乳抱。
吾生如寄耳，归计失不早。
故山岂敢忘，但恐迫华皓。
从君好种秫，斗酒时自劳。

田三昔同僚，向我每倾倒。
当年或龃龉，反复看愈好。
寇三我部民，孝弟化邻保。
有如袁伯业，苦学到衰老。
石生吾邑子，劲立风中草。
宦游甑生尘，菽水媚翁媪。
我穷交旧绝，计拙集枯槁。
三子尤见存，往复纷纻缟。
迎我淮水北，送我睢阳道。
愿存金石契，凛凛贯华皓。

幽人无事不出门，偶逐东风转良夜。
参差玉宇飞木末，缭绕香烟来月下。
江云有态清自媚，竹露无声浩如泻。
已惊弱柳万丝垂，尚有残梅一枝亚。
清诗独吟还自和，白酒已尽谁能借。
不惜青春忽忽过，但恐欢意年年谢。
自知醉耳爱松风，会拣霜林结茅舍。
浮浮大甑长炊玉，溜溜小槽如压蔗。
饮中真味老更浓，醉里狂言醒可怕。
闭门谢客对妻子，倒冠落佩从嘲骂。

我初未识君，人以君为笑。
垂头老鹳雀，烟雨霾七窍。
敝衣来过我，危坐若持钓。
褚裒半面新，鬷蔑一语妙。
徐徐涉其澜，极望不可徼。
却观元妩媚，士固难轻料。
看书眼如月，罅隙靡不照。
我老多遗忘，得君如再少。
从横通杂艺，甚博且知要。
所恨言无文，至老幽不耀。
其生世莫识，已死谁复吊。
作诗遗故人，庶解俗子谯。

彼美君家菜，铺田绿茸茸。
豆荚圆且小，槐芽细而丰。
种之秋雨余，擢秀繁霜中。
欲花而未萼，一一如青虫。
是时青裙女，采撷何匆匆。
烝之复湘之，香色蔚其饛。
点酒下盐豉，缕橙芼姜葱。
那知鸡与豚，但恐放箸空。
春尽苗叶老，耕翻烟雨丛。
润随甘泽化，暖作青泥融。
始终不我负，力与粪壤同。
我老忘家舍，楚音变儿童。
此物独妩媚，终年系余胸。
君归致其子，囊盛勿函封。
张骞移苜蓿，适用如葵菘。
马援载薏苡，罗生等蒿蓬。
悬知东坡下，塉卤化千锺。
长使齐安民，指此说两翁。

薄云霏霏不成雨，杖藜晓入千花坞。
柯丘海棠吾有诗，独笑深林谁敢侮。
三杯卯酒人径醉，一枕春眠日亭午。
竹间老人不读书，留我闭门谁教汝。
出檐藂枳十围大，写真素壁千蛟舞。
东坡作塘今几尺，携酒一劳农工苦。
却寻流水出东门，坏垣古堑花无主。
卧开桃李为谁妍，对立䴔䴖相媚妩。
开樽藉草劝行路，不惜春衫污泥土。
褰裳共过春草亭，扣门却入韩家圃。
辘轳绳断井深碧，秋千挂索人何所。
映帘空复小桃枝，乞浆不见譍门女。
南上古台临断岸，雪阵翻空迷仰俯。
故人馈我玉叶羹，水冷烟消谁为煮。
崎岖束缊下荒径，娅姹隔花闻好语。
更随落景尽余樽，却傍孤城得僧宇。
主人劝我洗足眠，倒床不必闻钟鼓。
明朝门外泥一尺，始悟三更雨如许。
平生所向无一遂，兹游何事天不阻。
固知我友不终穷，岂弟君子神所予。

君不见成都画手开十眉，横云却月争新奇。
游人指点小颦处，中有渔阳胡马嘶。
又不见王孙青琐横双碧，肠断浮空远山色。
书生性命何足论，坐费千金买消渴。
尔来丧乱愁天公，谪向君家书砚中。
小窗虚幌相妩媚，令君晓梦生春红。
毘耶居士谈空处，结习已空花不住。
试教天女为磨铅，千偈澜翻无一语。

君看三代士执雉，本以杀身为小补。
居官死职士死绥，梦尸得官真古语。
五行胜己斯为官，官如草木吾如土。
仕而未禄犹宾客，待以纯臣盖非古。
馈焉曰献称寡君，岂比公卿相尔汝。
世衰道微士失已，得丧悲欢反其故。
草袍芦棰相妩媚，饮食嬉游事群聚。
曲江船舫月灯球，是谓舞殡而歌墓。
看花走马到东野，余子纷纷何足数。
二生年少两豪逸，诗酒不知轩冕苦。
故令将仕梦发棺，劝子勿为官所腐。
涂车刍灵皆假设，着眼细看君勿误。
时来聊复一飞鸣，进隠不须烦伍举。

袅袅春风送度关，娟娟霜月照生还。
迟留岁暮江淮上，来往君家伯仲间。
未厌冰滩吼新洛，且看松雪媚南山。
野梅官柳何时动，飞盖长桥待子闲。

清飙已拂林，积水渐收潦。
溪边野芙蓉，花水相媚好。
坐看池莲尽，独伴霜菊槁。
幽姿强一笑，暮景迫摧倒。
凄凉似贫女，嫁晚惊衰早。
谁写少年容，樵人剑南老。

圣人与天通，有诏宽狱市。
好语夜喧街，湿云朝覆砌。
纷然退朝后，色映宫槐媚。
欲夸剪刻工，故上朱蓝袂。
我方执笔侍，未敢书上瑞。
君犹伏阁争，高论亦少慰。
霏霏止还作，盎盎风与气。
神龙久潜伏，一怒势必倍。
行当见三白，拜舞讙万岁。
归来饮君家，酣咏追既醉。

江湖不在眼，尘土坐满颜。
系舟清洛尾，初见淮南山。
淮山相媚好，晓镜开烟鬟。
持此娱使君，一笑簿领间。
使君如天马，朝燕暮荆蛮。
时无王良手，空老十二闲。
聊当出毫末，化服狡与顽。
勿谓无人知，古佛临清湾。
赤子视万类，流萍阅人寰。
但使可此人，余事真茅菅。

月照无枝林，夜栋立万础。
眇眇云间扇，荫此八月暑。
上有垂房子，下绕绛刺御。
风欺紫凤卵，雨暗苍龙乳。
裂包一堕地，还以皮自煮。
北客初未谙，劝食俗难阻。
中虚畏泄气，始嚼或半吐。
吸津得微甘，著齿随亦苦。
面目太严冷，滋味绝媚妩。
诛彭勋可策，推毂勇宜贾。
瘴风作坚顽，导利时有补。
药储固可尔，果录讵用许。
先生失膏粱，便腹委败鼓。
日啖过一粒，肠胃为所侮。
蛰雷殷脐肾，藜藿腐亭午。
书灯看膏尽，钲漏历历数。
老眼怕少睡，竟使赤眦弩。
渴思梅林咽，饥念黄独举。
柰何农经中，收此困羁旅。
牛舌不饷人，一斛肯多与。
乃知见本偏，但可酬恶语。

丹青写君容，常恐画师拙。
我依月灯出，相肖两奇绝。
妍媸本在君，我岂相媚悦。
君如火上烟，火尽君乃别。
我如镜中像，镜坏我不灭。
虽云附阴晴，了不受寒热。
无心但因物，万变岂有竭。
醉醒皆梦耳，未用议优劣。

披云离北巌，度岭入中夏。
重藉剪楚茅，方函斲英槚。
骚坛意莫逆，匠石语□奓。
匪垩劳运斤，如带防毁銙。
砺□□□□，观隅整同厦。
津津剖马肝，索索模羊觟。
气逼松滋豪，烟联雪涛姹。
登堂却蹒跚，饮水何{谷甘}閜。
守墨面宜黔，含贞口终哑。
静惟有寿焉，玷尚可磨也。
鲁史记获麟，晋帖题裹鲊。
供给到唐文，护持等商斝。
眉形空爱纤，风字仍嫌哆。
载观七八评，咸本六一写。
退然敢摩肩，信矣俱出跨。
始知尹公他，不媚王孙贾。
铭诗与器传，篆刻当碑打。
严韵拾孑遗，微才任聊且。

西掖阶前辞御伞，琼林殿后媚春衣。

蔌蔌圆英淡粉妆，肯随桃杏媚韶光。
金刀不到春风外，草密林深只自香。

丹葩翠叶竞妖浓，蜂蝶翻翻弄暖风。
濯雨正疑宫锦烂，媚晴先夺晓霞红。
芬菲剑外从来胜，欢赏天涯为尔同。
却想乡关足尘土，只应能见画图中。

爱君高堂上，有似蜀江壖。
墙外终南近，檐西太白偏。
晚梅晴自媚，老竹暗相迁。
未到遥闻说，吾庐安得然。

芳樽酌水清无淤，梨园著雪迷根株。
邺官士女喜行乐，坐上醉客谁亲疏。
倦游不知岁月过，痛饮渐觉筋骸苏。
风吹落片乱鹅毳，雨结细实骈明珠。
云屯冰积动论顷，谁信城郭涵村墟。
坐观明媚低照席，行看繁闹横遮驹。
我贫不办供酒炙，侧耳日听交朋呼。
无端人事巧拘束，曾不见置闲须臾。
长鲸渴水求入海，老骥伏枥思就车。
清明未过春未老，寒食岂必节与除。
二君为我重置酒，席上醉倒交相扶。
欢娱安用苦酬酢，叫啸不畏相罪辜。
昏然已觉万物小，下视吏役真婢奴。
请君数具牛酒费，此外百事何能如。

子嗟丘中亲艺麻，邵平东陵亲种瓜。
公今归去事农圃，亦种洛阳千本花。
修篁绕屋韵寒玉，平泉入畦纡卧蛇。
锦屏奇种𣃁岩窦，嵩高灵药移萌芽。
城中三月花事起，肩舆遍入公侯家。
浅红深紫相媚好，重楼多叶争矜夸。
一枝盈尺不论价，十千斗酒那容赊。
归来曳履苔径滑，醉倒闭门春日斜。
车轮班班走金毂，印绶若若趋朝衙。
世人不顾病杨绾，弟子独有穷侯芭。
终年著书未曾厌，一身独乐谁复加。
宦游嗟我久尘土，流转海角如浮槎。
归心每欲自投劾，孺子渐长能扶车。
过门有意奉谈笑，幅巾怀刺无袍𫖇。

阳气先从土脉知，老农夜起饲牛饥。
雨深一尺春耕利，日出三竿晓饷迟。
妇子同来相妩媚，乌鸢飞下巧追随。
纷纭政令曾何补，要取终年风雨时。

病夫毛骨日凋槁，愁见米盐惟醉倒。
忽传骚客赋寒梅，感物伤春同懊恼。
江边不识朔风劲，墙头亦有南枝早。
未开素质夜先明，半落清香春更好。
邻家小妇学闲媚，靓妆惟有长眉扫。
孤芳已与飞霰竞，结子仍先百花老。
苦遭横笛乱飞英，不见游人醉芳草。
可怜物性空自知，羞作繁华助芒昊。

修己以安人，嗟古有此道。
平生妄谓得，忽忽恨衰老。
年来亦见用，何益世枯槁。
逡巡事朝谒，出入自媚好。
报君要得人，被褐信怀宝。
斯人何时见，即上归耕表。

春寒侵竹竹憔悴，父老皆云未尝记。
偶然雷雨一尺深，知为南园众君子。
从地涌出长如人，一一便有凌云气。
吾家老圃倦栽接，但以岁寒相妩媚。
一朝纷纷看黄落，嵇阮相过无醉地。
阴阳往复知有数，已病还瘳非即死。
呼童径语邻舍翁，种竹未改当年意。
姚黄左紫终误人，千叶重台定何事。

老人如婴儿，起晏睡常早。
粗毡薄絮被，孤枕自媚好。
倒床作龟息，逡巡辄复觉。
隔门灯火明，仿佛闻语笑。
杯棬相劝酬，往往见讥诮。
披衣坐跏趺，衰老当自了。
室空窗亦虚，半夜明月到。
老卢下种法，从古无此妙。
根生花辄开，得者自不少。
要须海底行，更问药山老。

寻源探云霞，中有金仙家。
绮疏晃飞翚，雕栏灿朱华。
珍禽栖不去，灵液流无涯。
晴旭起风篁，空香送天花。
春雷会社鼓，寒烟聚海茶。
奇峰媚如削，芳树一何嘉。
且将翠阁齐，绝与红尘赊。
终然谢朝绂，此地营丹砂。

宝气媚长浔，明光法大阴。
探龙殊九品，剖蚌尽千金。
汉女飞升迹，鲛人感泣心。
任轻从弹雀，鱼目莫相侵。

鸳鸯如绮杜蘅肥，㶉𫛶夷犹翠潋微。
但据汀洲长并宿，莫冲烟霭辄惊飞。
已输谢客清吟了，未忍山翁烂醉归。
钓艇自横丝雨霁，更从蒲筿媚斜晖。

华池阿阁不相容，浊水清尘恨莫穷。
明月自新班女扇，行云无柰楚王风。
乳鶑啼晓销兰炷，媚蝶伤春失蕙丛。
纵使多才如子建，祇能援笔赋惊鸿。

垂柳阴岑院，游丝旷荡春。
蘅皋谁驻马，罗袜自生尘。
四姓良家子，三年赋客邻。
折腰行太缓，连琐语何频。
倭堕云争媚，便娟月鬭新。
灭瘢难辨玉，约指不胜银。
电笑投壶胜，江澄𢭏练匀。
东南劳鹤望，西北限牛津。
宝唾凝兰气，鸣黄咽绛唇。
笼禽思陇树，洞犬谢秦人。
咏絮才无对，闻琴意始真。
长安足轻薄，慎勿走琼轮。

一辞銮署守英蕃，两见庐峰媚翠樽。
政懦每怜民若子，岁丰还喜稻成孙。
离愁且饮闲人酒，密对须求长者言。
入奉清朝同一德，晨趋岂叹鬓霜繁。

平川汹汹经南国，匹练横拖半天碧。
洪澜巨浪之中央，忽见颓嵬太古石。
此石由来几许时，混元一气初开辟。
神功割破混沌胎，划落半空随霹雳。
非鼋非鳌不可辨，有若神龟见踪迹。
精刚不待娲皇錬，浑朴宁从巨灵擘。
我知神物本天性，推移运转非人力。
当时大禹走天下，驱至九江为纳锡。
万牛攅车载不动，鐡轴峥嵘自堆积。
秦皇鞭山移四海，怒视不能移咫尺。
至今独立犹惊人，地志山经不能测。
千灵万状谁复知，一片坚顽粗可识。
昂头突出翠涛中，跪足横蹯九泉脉。
劲壳纵横窦穴穿，当心一搭莓苔黑。
渊潜不见曵尾状，日烁犹惊负图色。
青髯剥落向何处，秋草绥绥晨露滴。
劲徤曾支玉女床，斓斑似点乖龙额。
渔翁未网先自骇，灵蓍欲伏安可得。
鼋鼍缩首不敢近，虾蟆巡行夜战惕。
岁冬大寒百圣伏，圜圜劲势无欹侧。
风磨霜錬无日休，髪鬓皴痕成兆坼。
负才不免刳肠累，至珍惟藉天公惜。
灼以炎皇之火精，衅以少昊之金液。
神钻鬼卜不见形，阴阳造化无遗策。
大哉龟者物之精，岁久已化为真形。
有时月黑无人夜，绕岸光芒芒自生。
下骇深潭怪蜃窟，上应中天玄武星。
万众森森下相向，来决吉凶真伪情。
奸狐妖鼠已破胆，山魑野魅见亦惊。
波神吞气不敢喘，四面长漪铺席平。
吾闻溪老记往岁，半夜风雨来冥冥。
剨然曵转大潭左，百里震惊如雷霆。
妒憎摧折虽万状，崔嵬孤高终自灵。
吁哉天地至奇物，何为流落于江城。
铜马犹闻标汉殿，神羊昔亦驯尧廷。
便当推置玉堂上，古貌岌岌无欹倾。
奸臣猾竖作狐媚，见之頳面先吞声。
凶荒水旱必可卜，仓卒变怪皆先明。
匈奴丧魄万里外，慉缩不敢窥天兵。
龟乎龟乎用不用，壮士与尔同死生。

绿竹阴深屋数间，篮舆来傍古溪边。
垂杨芳草迷三径，斜日新秋媚一川。
澎湃直连湓口浪，逍遥如泛剡中船。
山阴不见戴安道，回首西风亦浩然。

青青矗矗水萦回，散入溪田媚复哀。
天上清音难猝记，兹游悔不负琴来。

万里屯云一夜收，天街累日未通牛。
峨峨正觉严冰起，{氵虢}{氵虢}还同涧水流。
色变荒郊迎日媚，气蒸黄壤逼春浮。
农家不用藏干面，相与新年饱麦麰。

昔年曾上阁边行，步步凌霞出太清。
鹤驾不归云缥缈，凤箫空断目分明。
秦川错绣孤烟媚，渭水浮银落日横。
惆怅重游今未遂，参差天半望飞甍。

霜林尽处碧溪傍，小露檀心媚夕阳。
天下三春无正色，人闲一味有真香。
相思谁向风前寄，趁早先从雪后芳。
朝夕催人头欲白，故园正在水云乡。

秀色霜滋重，余香露洽鲜。
鹄巢灵壳媚，海窟夜珠圆。
丹橘非优贡，蟠桃亦浪仙。
无嗟后林质，未至太清天。

通玄接香谷，夹道青松直。
高秋得微雨，秀色寒更碧。
林梢挂红子，照眼明的的。
散策从所欢，悠悠事遐历。
僧坊媚烟篆，笑语恋几席。
陶谢安在哉，空山独行迹。

庞公与少陵，不肯入州府。
畏人嫌其真，但喜归茅宇。
先生岂其徒，与世亦龃龉。
年来作庵榜以静，静非对动默即语。
闭门谢客亲荷锄，秀甲珍芽春满圃。
黄鸡白酒厌妻孥，醉以诗书相媚娬。
况复家传侍郎后，缥囊玉匣收奇古。
宝刀错落走金蛇，至药晶荧啸铅虎。
先生妙龄已绝人，放浪江湖弃簪组。
居闲自不减前烈，遇物阴施功不数。
我疑造物已收录，富贵来寻君勿阻。
不然骑鹤扣玄关，跨跞松乔攀佛祖。

忆昔少壮时，意气摩云霓。
游心黄卷间，岂顾白日西。
由来昧根本，旦旦从所迷。
迩独悟无为，文字如委泥。
物生岂高下，至道良自齐。
青山绕吾庐，开户众鸟啼。
晓日上乔木，秋光媚回溪。
畸人长往来，绝壁同攀跻。
遐天浄若扫，旷目无端倪。
楚客一何苦，登临独曈曈。

阴风何事吼檐牙，夜半窗前变物华。
梦断只疑蟾影在，褰帏俄骇练光斜。
苦侵陋巷凌寒士，强入高楼媚酒家。
霁后请看庭下草，蕙兰含绿出晴沙。

南来济济多俊良，声问逸发推周郎。
词场较艺一战捷，笔阵独扫千人强。
烱然眉目行且贵，骥足万里看腾骧。
吟诗作赋不媚俗，期与往者同芬芳。
断璋残璧忽我赠，把玩溢目惊辉光。
自嗟行李久萧瑟，安得置之云锦囊。
又闻跨马欲过我，此意想君非渺茫。
山中草木最宜夏，雨余一一含幽香。
雏鶑乳燕学飞舞，叶底哑咤调圆吭。
阑干笋蕨虽已老，璀错梅杏犹可尝。
阴崖碧洞不受暑，谷风习习吹衣凉。
提携为子扫盘石，谈笑共坐莓苔苍。
宣毫越楮须盛载，吟取佳句还巾箱。

亭午炎威剧，风溪破晓行。
纡余怜野彴，错落见长庚。
翻藻鱼呈媚，梢林露献清。
二豪俱二阙，此乐与谁并。

江南十月天未霜，木梢冉冉犹青苍。
烟沙篁竹媚两岸，亭午气候如春阳。
吴樯楚柁自纷扰，花鸭鸬鹚殊未忙。
深湾野浦望不剧，苇间隠隠闻渔桹。
黄昏无云桂魄满，一川秀色倾银潢。
何人隔岸弄长笛，吹风渡水声悲凉。
兰台故人天一方，美景乐事谁相将。
船窗欹枕夜未央，杳杳孤云空飞扬。

完完明月珠，蓄彼万丈渊。
径寸不可睹，余辉媚清川。
道人实有道，胶口默不传。
心闲气自和，眉宇常蔼然。
邦人昔致师，欲以居法筵。
文移动帅府，礼数端亦虔。
冥鸿避网罗，矫翼从高骞。
朅来灵山隅，圆蒲味深禅。
盛德不自显，与物同周旋。
儿曹恃文采，毫末争丑妍。
相逢广坐间，肯顾斯人贤。
茫茫大化中，浮名暂腥膻。
吾知道人意，反汝生哀怜。

春波涨南浦，霁色媚澄鲜。
扁舟驾两桨，行矣子所便。
岸花开迤逦，红紫交相妍。
诗情发浩荡，输泻万壑渊。
清新逼庾信，雅健追樊川。
相俦得鸿鹄，翔集固超然。
衣裓暂尘土，它时洗云泉。
幽姿复烱烱，不羡玉池莲。

水边花雾晓氤氲，春入西湖两岸深。
冶叶倡条他自媚，朽株枯木我何心。
秋千索转朱楼角，博塞声喧碧柳阴。
年少故人方感慨，未应从俗强浮沉。

霜摧露殒万枝空，丛菊鲜鲜尚见容。
细蕊冷香聊自媚，无心引蝶更勾蜂。

凉月娟娟清媚，舒光巧入帘栊。
万籁声同比竹，细窥一一空中。

长松高落落，积雪白皑皑。
鳞鬣冻且僵，郁结久不开。
观其缠压意，直使同枯荄。
雁带寒光去，鸟传春信来。
微阳入直干，生意忽已回。
豁若醉初醒，整顿出尘埃。
秀色媚山腹，孤标摩斗魁。
时至自当复，安得长摧颓。
若非根本壮，何能异草莱。

涔涔雨沉城，浩浩泥没辙。
四山气如蒸，万里天欲雪。
我时出郊坰，山径屡曲折。
虽怀颠沛忧，亦有观览悦。
幽花媚林薄，粲粲生意发。
红紫相后先，各自有时节。
长松困冰雪，憔悴终不屈。
及今翠夭娇，腾拔见筋骨。
阴阳有代谢，物性安可夺。
请视大块中，纷纷尽毫末。
兴衰若鳞次，今古犹市阅。
只此晦与晴，变态亦俄忽。
归路日已炀，披襟涤初热。

半旬滞西陵，霖雨注船屋。
昨日风更豪，江边拔长木。
初宵尚哮吼，海水皆倒蹙。
向晚稍萧条，飞廉想遭戮。
重云扫阴晦，皎皎见星宿。
大哉天地内，变化反手速。
我行不惮早，畏此潮信足。
刀鱼颇轻捷，舟子短结束。
十夫共一𫇛，喜噪比趋陆。
船头列火炬，幕下烧绛烛。
蛟龙睡方醒，水陆骇窜伏。
吟哦未及终，已在吴堤曲。
青山绕逶迤，楼阁媚初旭。
钱塘虽旧游，梦想尝在目。
便当跨月轮，俯耳听清瀑。
重阳复不远，共采岩前菊。

驱马汴河西，从此游帝乡。
瞻言驿堠短，喜及春日长。
碧瓦映茅茨，人烟密相望。
𫇴茭足供马，亦有酒可尝。
旁观波澜起，万柁攒舟航。
一跌性命已，岂惟肌骨伤。
不如榆柳堤，中路稳腾骧。
去家渐及旬，犹走淮楚疆。
却视故山隠，忽在天一方。
东轩复难到，兰芷媚幽香。
驰光不可留，游女已采桑。

花开自有婵娟伴，牵人情绪迷人眼。
寂寞双红不动时，皇英对立湘江晚。
芳心向背如相结，媚脸高低开已半。
欲随蛱蝶采清香，堪恨绿池风浪暖。

钱塘吴之雄，西湖乃其贰。
晴虚混高下，寒光堕苍翠。
俯仰睨澄澈，融结会幽邃。
日月司晦明，烟云管开闭。
楼阁生有无，尘凡换奇异。
素蔼俄包藏，物象已非二。
中有虚一子，四顾银色世。
云罅漏余晷，稍盛却阴翳。
遽回天汉明，收摄何所置。
近影认遥碧，故态献新媚。
振羽鹭初起，一苇出天际。
大巧现奇画，人欢发幽思。
杖履秋林深，弦管春波细。
名字人不知，闲藏洞霄吏。

九华郁兮江南山，清溪下兮贯山间。
江北骛兮溪东旋，浊汤汤兮清漫漫。
山几转兮水几盘，近交臂兮远连环。
决天末兮浮云端，齐之山兮秋之浦。
景晦明兮气吞吐，草木蓊兮媚林莽。
绣屏张兮翠绡舞，深窈窕兮掩幽坞。
雨吟猿兮风啸虎，下凫雁兮泳鲂𫚈。
商之樯兮渔之罟，互出没兮更散聚。
樵有舍兮梵有宇，云岩阿兮棘樊圃。
翚连甍兮岸之浒，弄潺湲兮棹容与。
中横绝兮梁为渡，隠孤城兮其西去。
春之朝兮秋之夕，风既清兮月又白。
遐矫首兮俯陈迹，携佳人兮不可得。
空远望兮中感百，思悠悠兮情恻恻。
怅兴亡兮怀今昔，独兹溪兮无终极。
嗟夫人兮摆尘滓，遥徜徉兮玩山水。
移山川兮置窗几，手舒卷兮千万里。
辀余车兮秣余马，往其从兮山之下。
枻吾舟兮泛清泻，乐鱼鸟兮放林野。
愿未适兮胡为者，聊寓言兮公墨画。

吕园未肯轻沽我，且寄田家砌下栽。
他日秋花媚重九，清香知自故人来。

城南有佳园，风物迎马首。
但赏主人竹，不饮主人酒。
红日媚紫苔，轻风泛春柳。

丈人养疴卧，此道取众弃。
强饭尚可饱，力田苦常匮。
欲从群儿嬉，出语不娬媚。
轩窗坐风凉，编简勘遗坠。
自安井无禽，未叹旅焚次。
夏暑极阳功，时霖作阴事。
呼儿疏药畦，植杖按瓜地。
南山云气佳，北极冕旒邃。
自欣须发白，得见衣裳治。
山林收枯槁，草木洗憔悴。
舐痔以车来，探珠遭龙睡。
腹便时蒙嘲，身退得自恣。
伊优无下僚，肮脏谢高位。
谁能领斯会，好在漆园吏。

去年君渡河，枣下实离离。
今年君渡河，剥枣咏豳诗。
直缘恩义重，不惮鞍马疲。
诗书半行李，道路费岁时。
亲交叹存亡，学问访阙遗。
我多后时悔，君亦见事迟。
即此有真意，定非儿女知。
虚名无用处，北斗与南箕。
燕赵游侠子，长安轻薄儿。
狂掉三寸舌，躐登九级墀。
覆手云雨翻，立谈光阴移。
歃血盟父子，指天出肝脾。
从来国器重，见谓骨相奇。
筑岩发梦寐，猎渭非熊螭。
百工改绳墨，一世擅文词。
全人脰肩肩，瓮盎妩且宜。
大槐阴黄庭，女萝绵络之。
昭阳两兄弟，还自妒蛾眉。
工颦又宜笑，百辈来茹咨。
班姬轻鸿毛，更合众口吹。
引绳痛排拫，蒙蔽枉成帷。
惟恐出己上，杀之如弈棋。
尘埃百年琴，绝弦为锺期。
落落虎豹文，义难管中窥。
至今扬子云，不与俗谐嬉。
岁晚草玄经，覃思写天维。
脱身天禄阁，危于剑头炊。
卧闻策董贤，闭门甘忍饥。
五侯盛宾客，驺辔交横驰。
时通问字人，得酒未曾辞。
近者君家翁，天与脱馽鞿。
已为冥冥鸿，矰缴尚安施。
养兰寻僧圃，爱竹到水湄。
北阙免朝请，西都分保厘。
文章九鼎重，富贵一黍累。
赵良请灌园，但为商君嗤。
弃甲尚文过，兕多牛有皮。
出仕书掣肘，归来菊荒篱。
不为五斗折，自无三径资。
胜箭洗蹀血，归鞍悬月支。
斯人万户侯，造物付𬬻锤。
我观史臣篇，疏略记糟醨。
譬如官池蛙，谁能问公私。
君怀明月珠，簸弄沧海涯。
深房佩芳兰，固是王所姬。
南贡尚包橘，汉滨莫大随。
每来促谈麈，风生庭竹枝。
肮脏得家法，伊优不能为。
但听呼摴蒱，便足解人颐。
功成在漏刻，颖利处囊锥。
失势落坑阱，寒窀如愁鸱。
得马折足祸，亡羊多歧悲。
屡敌因心计，伏兵几面欺。
长戈仰关来，吐款受羁縻。
万事只如此，毕竟谁成亏。
爱君方寸间，醇朴乃器师。
安得摆俗缠，东冈并鉏犁。
由来在阴鹤，不必振羽仪。
送行倾车盖，载酒满鸱夷。
天高木叶下，潦退河流卑。
屯云搴六幕，新月吐半规。
人生会面难，取醉听狂痴。
语阱发欺笑，诗锋犯嘲讥。
悬知履霜来，少别为不怡。
天津媚河汉，阙角挂秋霓。
中有鬼与神，赤舌弄阴机。
夜光但十袭，出怀即瑕疵。
去去善逆旅，冻醪约重持。
山药倒藤架，红梨带寒曦。
坐须骑奴还，淹留岁恐期。
无为出门念，牵衣婴孺啼。
短韵愿成诵，时时寄相思。

纷纷车马客，如集市人博。
彼虽有求来，我但快一噱。
忽逢媚学子，时亦撼关钥。
何当携手期，濠上得鱼乐。

饶阳赵方士，眼如九秋鹰。
学书不成不学剑，心术妙解通神明。
医如俯身拾地芥，相如仰面观天星。
自言方术杂鬼怪，万种一贯皆天成。
大梁卜肆倾宾客，二十余年声籍籍。
得钱满屋不经营，散与世人还寄食。
北门尘土满衣襟，广文直舍官槐阴。
白云劝酒终日醉，红烛围棋清夜深。
大车驷马不回首，强项老翁来见寻。
向人忠信去表襮，可喜正在无机心。
轻谈祸福邀重糈，所在多于竹苇林。
翁言此辈无足听，见叶知根论才性。
飞腾九天沈九渊，自种自收皆在行。
先期出语骇传闻，事至十九中时病。
轮囷离奇惜老大，成器本可千万乘。
自叹轻霜白发新，又去惊动都城人。
都城达官老于事，嫌翁出言不娬媚。
有手莫炙权门火，有口莫辩荆山玉。
吴宫火起燕焚巢，当时卞和斮两足。
千里辞家却入门，三春荣木会归根。
我有江南黄篾舫，与翁长入白鸥群。

车如鸡栖马如狗，闭门常多出门少。
去天尺五张公子，官居城南池馆好。
健儿快马紫游缰，迎我不知沙路长。
高榆老柳媚寒日，枯荷小鸭冻野航。
津人刺船起应客，遥知故人一水隔。
下马索酒呼三迟，骑奴笑言客竟痴。
向来情义比瓜葛，万事略不置町畦。
追数存亡异忧乐，烛如白虹贯酒卮。
开轩临水弄长笛，吹落残月风凄凄。
城头漏下四十刻，破魔惊睡听新诗。
君诗清壮悲节物，正与秋虫同一律。
迩来更觉苦语工，思妇霜砧𢭏寒月。
朱颜绿发深误人，不似草木长青春。
洁身好贤君自有，今日相看进于旧。
以兹敢倾一杯酒，为太夫人千万寿。

高人住宝坊，重客款斋房。
市声犹在耳，静虚生白光。
幽子遗淡墨，窗间见潇湘。
蒹葭落凫雁，秋色媚横塘。
博山沈水烟，淡与人意长。
自携鹰爪芽，来试鱼眼汤。
寒浴得温湢，体浄意凯康。
盘餐取近市，厌饫谢膻羊。
裂餠羞豚脍，包鱼芰荷香。
平生所怀人，忽言共榻床。
常恐风雨散，千里郁相望。
斯游岂易得，渊对妙濠梁。
雅雅王稚川，易亲复难忘。
晏子与人交，风义盛激昂。
两公盛才力，宫锦丽文章。
鄙夫得秀句，成诵更怀藏。

韭黄照春盘，菰白媚秋菜。
惟此苍竹苗，市上三时卖。
江南家家竹，翦伐谁主宰。
半以苦见疏，不言甘易坏。
葛陂雕龙睡，未索儿孙债。
獭胆能分杯，虎魄妙拾芥。
此物于食殽，如客得傧介。
思入帝鼎烹，忍遭饥涎嘬。
懒林供翰墨，砧杵风号噫。
每下叹枯株，焚如落樵采。

春风倚樽俎，绿发少年时。
酒胆大如斗，当时淮海知。
醉眼槩九州，何尝识忧悲。
看云飞翰墨，秀句咏蛛丝。
乐如同队鱼，游泳清水湄。
波涛倏相失，岁月秣马驰。
客事走京洛，乡贡趋礼闱。
艰难思一臂，讲学抱群疑。
邂逅无因得，君居天南陲。
谁言井里坐，忽枉故人诗。
清如秋露蝉，高柳噫衰迟。
感叹各头白，民生竟自痴。
过门不我见，宁复论前期。
杯酒良难必，况望功名垂。
吉守乡丈人，政成犬生牦。
绿柳阴铃阁，红莲媚官池。
开轩纳日月，高会无吏讥。
琵琶二十四，明妆百骑随。
为公置乐饮，才可慰路岐。
矧公妙顾曲，调笑才不羁。
幕中佳少年，多欲从汝嬉。
人事喜乖牾，会莫把一卮。
朝云高唐观，客枕劳梦思。
主翁悲琴瑟，生憎见蛾眉。
君亦晚坎坷，有句怨弃遗。
夜光暗投人，所向蒙诋嗤。
相思秋日黄，西岭含半规。
老矣失少味，尚能诗酒为。
忽解扁舟下，何年复来兹。
寄声缓行李，激箭无由追。

钱君佳少年，濯濯春月柳。
开谈屡逼人，落笔若挥帚。
凫雁菰蒲中，英材颇时有。
同声倾夙期，异姓接婚友。
冷官国北门，会面始八九。
时时过薄饭，卯坐常至酉。
今日得休沐，方醺步兵酒。
闻子车马南，欲饯辄掣肘。
温风媚行色，绿浄无尘垢。
鱼轩迎少妇，能献二亲寿。
到家春已融，柔条可结纽。
蔆藻蔓平湖，钓船先入手。
南雁正北来，蚤寄诗千首。

不生甘泉铜池边，一茎九叶媚神天。
伴余西去御魑魅，马湖江上看蛮船。

驾舟掠杭越，小泊清溪门。
平生江令尹，邀我谿南园。
丹碧气成霞，楼疏何郁盘。
江城春事起，腊候已向残。
的皪小梅花，暗香媚山樊。
冰髯绝可爱，青士联苍官。
君家艺兰畹，岁久兰有荪。
我生真漫浪，嗜好无一存。
尚作山水想，十年劳梦魂。
历眼沧洲趣，兹盟那可寒。
他年钓竿手，来傍沈郎滩。

好山如故人，欣然见眉宇。
又如梳晓鬟，红绿相媚妩。
况兹爱山者，握笔喜临赋。
有岩巉然开，欲陟纵蹇步。
清游亦不恶，胜境得饱饫。
扫石坐晚凉，浓翠湿冠屦。
好花续春迟，纷纷杂红雾。
仙家在何许，恐入桃源误。
竟为弥日留，直待山月吐。
谩寻流水归，不记来时路。

璧月尘昏琼树秋，无从百媚一回眸。
荼蘼香度梅妆冷，鹦鹉声低玉笛幽。
吐袖但能知祸水，逢春辄莫上迷楼。
归来安守无盐女，不宠无惊共白头。

山人如寒松，无可媚鶑蝶。
谅非清峻契，谁肯略顾接。
春城偶来至，豪士懒举睫。
幽幽法曹厅，一往乃敢辄。
主人虽壮齿，酷爱文字业。
相看论古书，术不计勇怯。
陈家俊公子，德义敦庆叶。
闻我适过从，逢衣遽披摄。
老成北扉掾，喜客若渔猎。
招呼倒清樽，促迫信重叠。
梅花香树下，共醉死牛胁。
勿忧侵暮冷，坐我有毡{叠毛}。
飞飞落梅英，绕座不待折。
煌煌画蜡蠋，未夜已戒设。
征诗为罚令，献白作饮节。
谭高衡或争，笑猛倒还绝。
李侯解县印，心注象魏阙。
座中惜分袂，劝酒更酷烈。
春先显父笋，冬外尹吉鳖。
肴佳俎未竟，酒美壶频竭。
更筹屡闻转，归乘不许谒。
谁能避酩酊，但恨落角月。

镜镊亦何功，铿铿漫从事。
助人饰形骸，初若逞意思。
须毛何足简，尘垢何足薙。
端为儿女怀，丰靓以言贵。
余家在农亩，耘耔当传世。
朝犁泥糊糊，暮耨草翳翳。
风搔日暴炙，姿状难娬媚。
百年寄托身，颠倒皆顺利。
颜红黑何害，发黑白亦是。
谁能妄去取，屑屑论姿致。
深村拟三迳，岁月治去计。
带经以随牛，镜镊成相弃。

溪光清媚四山稠，十五年前记薄游。
茆屋读书风满座，野桥寻酒月当头。
身名不分轻如梦，甲历谁令过若流。
此地主人相问否，一廛今带百端忧。

团团桂丛孤，枝叶寒更媚。
托根庭宇间，自有幽人致。
何必问嫦娥，青云借余地。

羲和日车说其辐，白雨洗天泊烦促。
绿蒲紫荇媚回塘，摇摇瘦青环橚矗。
景长台榭翳复明，百尺虹腰粘浄渌。
神观翛然物外归，一簪斑箨动凉飔。
天上广寒之宫不足羡，人间缥清百斛真吾师。

翔飙拂层阴，孤镜挂天脚。
幽姿媚澄塘，俊活扶秋岳。
饥乌下木末，啅雀喧檐角。
落日衔半规，逗翳如新濯。
海涛晚声收，万里卷冰箔。
微飔袭疏棂，轻霭躐丛薄。
蛛丝袅如狂，虚隙野马跃。
病躯得惬适，更甚解挛缚。
潇洒万籁并，冲融百飞却。
熊经与鸟申，仿佛犹能学。
萧萧寒砧弄，天半哀音落。
客愁转如蓬，万绪入冥寞。
不无临风想，晒目归领略。
茹蔬味新腴，把酒蘸沉粕。
明朝踏新泥，已有跻攀约。

蹀骢草媚障泥锦，结妓花烘压杏油。
梁父吟输醉乡客，抛球乐称曲家流。

孟夏气候好，林塘媚晴辉。
回渠转清流，藻荇相因依。
丛薄起疏籁，众鸟鸣且飞。
高城带落日，光景酣夕霏。
即事远兴托，抚己幽思微。
超摇弄柔翰，徙倚弦金徽。
美人邈云眇，志愿固有违。
丹青傥不渝，与子同裳衣。

虎去藜藿采，珠在其川媚。
君子一诎信，实系天下事。
念昔元丰间，公初谪南裔。
托词吊湘水，闻者为心醉。
逾年𪫺臣逐，国老起相继。
除公守襄阳，士始有生意。
兹焉归法从，乃是朝廷计。
在公何足云，事业本余弃。
掖垣美花木，入直春正丽。
同僚看家风，立马挥九制。

仲将题凌云，比讫须尽白。
陆展媚侧室，星星染为黑。
人生如寄耳，况复形与色。
泽壑藏山舟，夜半输有力。
厖眉三不遇，已矣何所惜。
二毛赋秋兴，自爱颇姑息。
闻诸古竺干，毛发因地得。
数穷反其本，蝼螘得而食。
妙年光可鉴，烱若鸦羽戢。
映梳渐萧肃，变化了无隙。
所以梵志云，昔人已非昔。
皤然君勿笑，子羽以貌失。
信美如客儿，终翦施摩诘。
我作白须行，而得养生术。

叹息苏子瞻，声名绝后先。
衣冠传盛事，兄弟固多贤。
感慨诗三百，流离路八千。
直心羞媚灶，忠力欲回天。
缧绁终非罪，江湖秪自怜。
饥寒常并日，疾病更连年。
明主无终弃，西州稍内迁。
奏言深意苦，感涕内人传。
前席须宣室，非熊起渭川。
君臣悦相遇，愿上角招篇。

云罗霞绮媚芳辰，琼圃花开烂漫春。
风递清香随凤辇，波涵倒影落龙津。
仙葩四照烘初日，浓艶千苞赐近臣。
向晚天街戴归处，游蜂舞蝶自随人。

芳兰滋九畹，萧蒿亦旁植。
威凤翔丹山，鸱枭犹接翼。
雅琴歌南风，蛙鸣不容息。
骊珠媚清川，鱼目光激射。
薫莸岂同器，云壤自悬隔。
咄咄来逼人，薨薨止于棘。
发迹由屠沽，操心希桀跖。
天形固残毁，吏曹尝摈斥。
狠羊远刀杌，黠马委衔策。
心同溪壑险，恶比邱山积。
天听本聪明，神道尤正直。
当用御魑魅，岂令为鬼蜮。
舂喉鲁阳戈，钩颈子云戟。
肉委饿虎蹊，尸投穷髪北。
饥鹰砺吻啄，猰貐磨牙食。
魂气絷酆都，膏血涂荒碛。
去草绝本根，决疽恣针石。
所居必污潴，遗种尽刳剔。
渠魁已殱殄，非类弥怵惕。
稂莠既芟夷，善苗渐滋殖。
君子益知命，视履如平昔。
小人竞革音，灭身在漏刻。
尧民率可封，汤网从此释。
永跻仁寿期，共造华胥域。

积水深无际，神龙此屈蟠。
媚川珠彩动，射斗剑光寒。
燕脯谁能寄，犀灯岂易看。
负图当瑞圣，何苦蛰洪澜。

凉宵绮宴开，醽醁湛芳罍。
鹤盖留飞舄，珠喉怨落梅。
薄云齐鬓腻，流雪楚腰回。
巧笑倾城媚，雕章刻烛催。
盘空珠有泪，罏冷蕙成灰。
巾角弹棋胜，琴心促轸哀。
醉罗惊梦枕，愁黛怯妆台。
风细传疏漏，犹歌起夜来。

岁月如归鸿，秋至欻将翔。
郊原带爽气，榆柳媚无光。
客子抱幽独，耿耿谁与明。
不辞青鞋贱，来蹑君子堂。
君子松桧姿，劲不惨风霜。
其交淡如水，众口未易尝。
忘言默领会，此意却难忘。
不饮知酒趣，聊复酌公浆。
寒灯夜寥閴，一笑未渠央。
谁令别离此，梦寐长相望。

婵娟水边杨，宛是渭川竹。
光翠相动摇，照我尊酒绿。
松风含众籁，云月澹华烛。
何必箫与鼓，清言媚幽独。
当年妙风致，文采自膏沐。
会逢百炼明，照此燕赵玉。
晨风惜行色，车骑喧出宿。
一笑如未忘，新诗寓归仆。

颢气日且肃，鸣弦此其时。
泠泠矢古音，慷慨不胜悲。
翔飚媚百卉，苦雨何纷披。
曲罢自澄寂，霜气皎冰姿。

轻云巧迎月，高柳媚疏光。
城堞传严鼓，尊罍动急觞。
望迷山四面，影占水中央。
清绝无人地，居然五友乡。

且无遽典衣，素书堪下酒。
旋𣃁金铃黄，栽轩媚重九。

朝暾媚花木，户牖延荣光。
新沐晞我发，悠然成坐忘。

修竹尝连林，谁复访清秀。
妙手拂素壁，直节乃一□。
□□别孤芳，妙舞欺长袖。
只影媚澄潭，清风在中霤。
山中岁言迈，慰我聊邂逅。
臃肿门前樗，软弱常□茂。
固无斧斤厄，每犯霜雪叩。
谁知彼樗肥，不如此君瘦。

谁起萧闲堂，图赞凡丑质。
昧昧起我思，有怀斯士吉。
吾生终不逢，二陵已相失。
苟养走四方，公卿更绝迹。
向老交渐稀，背憎十六七。
丰吾九畹兰，任汝满地棘。
我岂萧闲人，偶然得空壁。
美哉何方彦，精绝入妙笔。
君不愧顾长康，取媚桓温图九锡。
我不愧孟浩然，缓策京山遇摩诘。
前此交道久不康，纷纷白头多不卒。
呜呼纷纷白头多不卒，回首此君应辟易。

排槛花争媚，环林石鬭苍。
何时潴渌浄，吾欲借藤床。

龙形真字芸香里，伏日道山聊一启。
媪来鹅去已千年，莫像痴儿收蜡纸。
萧衍老翁食无肉，锦质绣章能独侈。
不知劫火付冤家，却误顽仙求令史。
文皇有金无鉴目，赖取穹官齐押尾。
徐生小黠辨茅檐，不道天真难力致。
晚薄功名归一戏，一奁尤胜三公贵。
牡丹不语人能醉，墨光觉胜朱铅媚。
与身俱生无术治，又染膏肓刘巨济。

飘风入阊阖，九陌起黄埃。
馺遝振鸣珂，驰驱东西来。
侧足凑高明，珠箔为褰开。
附会崇岳友，沮誉牛李侪。
倾侧竞姿媚，谈笑足诙谐。
朝为道旁客，暮为廊庙才。
如何首阳人，怅望黄金台。
所得竟斗筲，回首良可哀。
安见郑子真，谷口日徘徊。
嘉声满朝野，何用苦自媒。

晴春厌密处，驾言出林坰。
舍车步蘅皋，缓带遵兰汀。
长林合葱蒨，绿阴透虚明。
上有迁谷鶑，下闻求友声。
风和簧舌稳，薄暮耳犹倾。
归辀俯俄景，修路尚安行。
华铺闭深院，嘉树列前庭。
高梧荫绮窗，媚柳拂朱甍。
安得谷中侣，晨昏此飞鸣。

江梅灿瑶琨，绪风未成和。
红药簇云锦，韶光已蹉跎。
腊寒苦难任，秋阳暴如何。
宁知桃李树，乘春蔚婆娑。
二月艳阳天，两京佳丽多。
五陵浮瑞气，三州翻绿波。
宫槐出华阙，御柳夹银河。
玄鸟杂飞舞，黄鹂竞鸣歌。
芳蹊展平练，繁艳簇香罗。
浥露笑金谷，迎风媚铜驼。
落英纵纷纷，珍实已峨峨。
莫讶潘河阳，盈城意靡他。

苍崖入青冥，飞泉下岩顶。
薄风春雷怒，照月秋练迥。
清润冷书幌，轻柔媚茶鼎。
挥弄自忘归，赏心意谁并。

户外片山横，长蛇势缭绕。
林疏无鸷兽，海近多鸥鸟。
云气弄晴阴，烟光媚昏晓。
坐中见樵采，隠隠下林杪。

乡农不寓兵，经费半非古。
天下虽无事，禁虣必备武。
浚郊开王畿，屹然根本固。
钩陈拥帝居，百万环貔虎。
军声潮海惊，牙帐屯云聚。
临难责死力，温饱当有素。
投身占尺籍，张口坐待哺。
梁野川渎交，掘泉不见土。
种沙禾穟短，官租阁王府。
国用取东南，舳舻引吴楚。
浩浩九十州，连樯输太庾。
秋风满汴渠，栉比不可数。
登陛献岁额，供亿足赢数。
储偫如丘山，司农视新腐。
老幼无馁腹，谁复问旸雨。
天子念大计，置官忧败蛊。
苟非简帝衷，未肯轻付与。
诏书忽西下，秦台更使斧。
精忠感帝聪，异宠褒圣语。
实资经济术，尽委浩剧务。
狼荒极海壖，蜀江出荆渚。
提封半禹迹，综错均周赋。
际天耸风威，列城归刺举。
西北敌骑飞，今犹急宸顾。
百姓疮未平，何处易星驭。
国事有重轻，先后存渊宁。
本根势有重，暂辍营调度。
大庭访众议，舍公孰可去。
惟公德宇深，完养无惊惧。
砉刀发新硎，音中桑林舞。
远画垂后世，耻为目前虑。
冰雪浄聪明，泾渭包肺腑。
纵横富万术，一一廊庙具。
出入未尽展，舆论嗟龃龉。
岧峣云间阙，晓曦媚金羽。
双旌过对扬，当契君臣遇。
拜赐亲天光，高议愿一吐。
从容动凝旒，必叹相见暮。
庶几慰美俗，丹衢翔阔步。
萧条耕岩客，窃食惭无补。
蹒跚世揶揄，拳曲逃规矩。
旧学谩屠龙，巧伎羞刻楮。
芘赖托商阴，濩落容魏瓠。
附骥仰后尘，荐鹗玷过誉。
宴坐接乌九，妙谭奉犀麈。
重借鹩枝栖，不责马曹误。
摧颓已半生，踊跃临晚路。
今朝对行色，悲风激林莽。
乱山雨报秋，荒野阴多雾。
孤禽失侣鸣，回飞气如缕。

群木喜春妍，雕落寒霜苦。
昂藏两大夫，森然须鬣古。
坚姿不可回，正色少媚妩。
清风发好音，和气琴中语。

西郊移桃园散植，东风一吹高数尺。
开花满树乱蔫绵，结实压枝杂红碧。
初年采摘不知几，三年花稀实少得。
阴虫食根胶自流，今岁春余愁寂历。
须知花多必易朽，人间颜色安能久。
寒松森严少媚妩，回视众木尔何有。
不作群花十日红，欲献主人千岁寿。

故国归来晚，相逢共老年。
聊从浮白饮，莫拟畔牢篇。
花近红侵坐，槐新绿媚天。
还丹消息断，无惜放杯传。

东坡有田谁料理，黧面苍毛潘氏子。
结茅题榜亦颜斋，农隙把书聊自喜。
潘乎潘乎信是颜之徒，终日何所论难真如愚。
世无孔父四科友，犹办箪食瓢饮陋巷环墙居。
百亩之收粒可数，天南有待东坡主。
更输什一补官仓，余勺几何供雀鼠。
会须不改其乐媚而翁，力田水旱由天公。
大胜心迹相违阮校尉，东西南北哭途穷。

不复怒飞声，朝鸡得擅鸣。
婆娑犹有地，媚灶毕余生。

大明唐来寺，废苑西南隅。
青松拱高阜，崎岖有微途。
肩舆病我早，一马良可驱。
众木媚深壑，气熏时雨余。
此焉可数醉，何用葺吾居。

镜潭磨青空，璧月侵江渌。
揽衣弄清泚，烱烱月在掬。
泠然适我口，肝膈贮冰玉。
流光顷百变，一玩不可复。
归来尽余樽，醉卧媚幽独。
羲娥偶相怜，岁往如破竹。
余生枕中付，勿问黄粱熟。

卮倾好酒逢时盛，早遇春融媚景天。
龟暖戏挨初绿草，燕飞轻拂乍晴烟。
迟迟昼影花笼槛，郁郁香风蝶舞筵。
眉似柳开眸似水，怡情自爱赏湖边。

四顾彭蠡湖，独知庐阜尊。
叠嶂遍围绕，拱立犹儿孙。
扶筇望瀑布，玉虹走祇园。
回步寻虚亭，余流漱瑶琨。
三峡夸幽险，下有万雷喧。
龙渊神物家，孰敢窥清浑。
归来有余思，妙音传梦魂。
易舟大孤傍，山川出笼樊。
生平数佳士，欢然笑语温。
殊乡爱远客，一见如弟昆。
直有卜邻意，便拟营柴门。
惜别屡往还，遗酒盈瓶盆。
回首幽居云，忽作聚墨昏。
冈峦互起伏，时为烟雾吞。
遥知急雨来，坐看风水奔。
浮家若漂泊，且系古柳根。
晚来喜新霁，遥岑淡余痕。
岸花自娬媚，始怪秋色繁。
近沙群鹭惊，炯如积雪翻。
林间问茅屋，欲与渔父言。
想像翠霭中，疑有桃花源。
津子请息肩，买醉溪上村。
我亦睡篷底，辗转吟东屯。
痛彼日月远，念此骨肉存。
谁能致薪粲，庶几度寒暄。
避秦岂本志，多病不复论。

归来便闲适，松桧自俦侣。
扶疏媚虚堂，初无一禽语。
长哦柴桑诗，妙香吐云缕。
平生壑源好，莲瓯发新乳。
痛洗朝来忙，得意乃如许。
轮蹄不到门，幽壁挂犀麈。
笑拂维摩床，西窗睡秋雨。

春丝惹恨鬓云垂，媚态愁容半在眉。
早是思深难语别，可堪肌瘦不胜衣。
眼前有恨景尤速，门外无情车载脂。
自笑不如天上月，尊前犹有见郎时。

张子官于福昌，块然独居，无与为友。
宾客不至，遗朋失旧。
经时闭门，终日钳口。
出无与游，居无与就。
谁同我食，谁酌我酒。
归守妻孥，出对厮走。
驾言出游，田童野叟。
气否莫交，情包不剖。
塞聪蔽明，盘足袖手。
披书阅简，眩目疲肘。
厌然成痼，不可针灸。
于是张子，涤虑除烦。
披庭扫堂，枕手而眠。
恍若有遇，有神降焉。
曰我实哀汝，独无友朋。
我有教告，子乎我听。
凡世之人，百愚一贤。
古昔所叹，非独今然。
得贤与朋，善固无俪。
贤不可得，将愚与比。
友贤实难，幸然后值。
不幸友愚，与无孰利。
谄笑倾辟，韬情晦实。
测心献计，因隙投策。
口是腹非，面歌背泣。
友若此者，实繁孔多。
曷若不见，目清耳和。
我复告子，真友之实。
尔遵我言，友胡有竭。
人物虽殊，可友同焉。
赐尔以友，其名曰山。
居汝左右，在汝北焉。
端不汝去，澹兮绝言。
春丽夏繁，秋疏冬瘦。
霞雾融明，风驰雨骤。
孤楫横奔，牢屯巧镂。
傲岸轩昂，清华润秀。
对食临眠，排堂入牖。
效技汝前，虽劳不疚。
山有佳泉，多灌尔囿。
历石悬空，泠泠清漱。
如闻妙音，濯烦浴垢。
不犹愈乎，卑议庸读。
过耳增懑，入心善烦者乎。
山有修竹，汝园是植。
静丽明鲜，端虚正直。
如彼正人，扬言发色。
微风散碧，宵月镂白。
不犹愈乎，市儿尘颜。
敧眉鼓吻，佞笑浮言。
工为媚悦，善佞曲拳者乎。
山有乔木，耸立而峙。
端无媚姿，若对正士。
障雨蔽暍，千人所芘。
微飚披拂，吹奏竽籁。
不犹愈乎，蠕蠕鼠辈。
女黠儿娇，奴趋妾拜者乎。
山有好鸟，清喉丽羽。
引啸长鸣，群呼迭语。
夜管风弦，哀簧怨柱。
不犹愈乎，巷歌里舞。
促缩跳梁，颠妖淫污。
父子不施，弃礼忘数者乎。
如前实繁，言胡可殚。
汝与之乐，右攀左援。
曷为孑孑，寤寐嗟叹。
张子再拜，受言永怀。
解累亡忧，心通志开。
高山岩岩，流水潺潺。
竹茂木翘，鸟鸣琅然。
如前夷齐，而后闵颜。
吾何为乎，浩然其间。

张子官于福昌，块然独居，无与为友。
宾客不至，遗朋失旧。
经时闭门，终日钳口。
出无与游，居无与就。
谁同我食，谁酌我酒。
归守妻孥，出对厮走。
驾言出游，田童野叟。
气否莫交，情包不剖。
塞聪蔽明，盘足袖手。
披书阅简，眩目疲肘。
厌然成痼，不可针灸。
于是张子，涤虑除烦。
披庭扫堂，枕手而眠。
恍若有遇，有神降焉。
曰我实哀汝，独无友朋。
我有教告，子乎我听。
凡世之人，百愚一贤。
古昔所叹，非独今然。
得贤与朋，善固无俪。
贤不可得，将愚与比。
友贤实难，幸然后值。
不幸友愚，与无孰利。
谄笑倾辟，韬情晦实。
测心献计，因隙投策。
口是腹非，面歌背泣。
友若此者，实繁孔多。
曷若不见，目清耳和。
我复告子，真友之实。
尔遵我言，友胡有竭。
人物虽殊，可友同焉。
赐尔以友，其名曰山。
居汝左右，在汝北焉。
端不汝去，澹兮绝言。
春丽夏繁，秋疏冬瘦。
霞雾融明，风驰雨骤。
孤楫横奔，牢屯巧镂。
傲岸轩昂，清华润秀。
对食临眠，排堂入牖。
效技汝前，虽劳不疚。
山有佳泉，多灌尔囿。
历石悬空，泠泠清漱。
如闻妙音，濯烦浴垢。
不犹愈乎，卑议庸读。
过耳增懑，入心善烦者乎。
山有修竹，汝园是植。
静丽明鲜，端虚正直。
如彼正人，扬言发色。
微风散碧，宵月镂白。
不犹愈乎，市儿尘颜。
敧眉鼓吻，佞笑浮言。
工为媚悦，善佞曲拳者乎。
山有乔木，耸立而峙。
端无媚姿，若对正士。
障雨蔽暍，千人所芘。
微飚披拂，吹奏竽籁。
不犹愈乎，蠕蠕鼠辈。
女黠儿娇，奴趋妾拜者乎。
山有好鸟，清喉丽羽。
引啸长鸣，群呼迭语。
夜管风弦，哀簧怨柱。
不犹愈乎，巷歌里舞。
促缩跳梁，颠妖淫污。
父子不施，弃礼忘数者乎。
如前实繁，言胡可殚。
汝与之乐，右攀左援。
曷为孑孑，寤寐嗟叹。
张子再拜，受言永怀。
解累亡忧，心通志开。
高山岩岩，流水潺潺。
竹茂木翘，鸟鸣琅然。
如前夷齐，而后闵颜。
吾何为乎，浩然其间。

青山如君子，悦我非姿媚。
相逢一开颜，便有论交意。
今晨决然去，掺若执我袂。
谓山无见留，此事宁久置。
道边青发翁，下有白玉髓。
𣃁之龙蛇窟，自足饱吾世。
平生耽幽独，乃若忘朝市。
一官等尘垢，安得败成计。
草堂醉老子，虎溪大开士。
寄语二主人，为留三亩地。

疏梅插书瓶，洁白滋媚好。
微香悠然起，鼻观默自了。
秀色定可怜，仙姿宁解老。
禅翁心土木，对此成魔恼。

皎皎连城璧，实惟天地珍。
足伤曾不售，宝气终氤氲。
山川媚余秀，星斗揽奇氛。
终然不可掩，三浴祓埃尘。
天王斋戒受，严庭具九宾。
贮之黄金台，籍以九龙茵。
事称忘礼厚，人谁骇其新。
车轮走四方，争睹快一陈。
无瑕故易伤，敛辉志乃神。

娟娟檐前月，虽缺犹媚好。
团团理丝虫，养身恃其巧。
无能老蝙蝠，乘夜出堂奥。
那能捕飞蚊，未解聒耳闹。
悲歌草间蚓，辛苦自鸣噪。
尔生可以默，何所欲而躁。
鸣蛙诉其渴，谓若天可祷。
喑蝉死不鸣，岂以诉无效。
悠悠群动情，谁得辨丑好。
我歌岂徒然，亦用自警告。

已逢娬媚散花峡，不怕艰危道士矶。
啼鸟似逢人劝酒，好山如为我开眉。
风标公子鹭得意，跋扈将军风敛威。
到舍将何作归遗，江山收得一囊诗。

空山岑寂何所有，晚菊芙蓉相对幽。
伴我悠悠过闲日，怜渠灼灼媚穷秋。
清香但欲持供佛，醉舞何妨插满头。
此生萍梗难前料，知复明年相见不。

吾居最易足，容膝便有余。
平生一亩宫，游宦乖所图。
谪官求便安，僦舍柯山隅。
洒扫勤汝力，真成野人居。
栖鸿媚夜渚，待旦志在涂。
栖迟聊复尔，本不计忧娱。
惟此东窗下，可以陈图书。
三酌便陶然，何者为吾庐。

风雅不复兴，后来谁可数。
陵迟数百岁，天地实生甫。
假之虹与霓，照耀蟠肺腑。
夺其富贵乐，激使事言语。
遂令困饥寒，食粝衣挂缕。
幽忧勇愤怒，字字倒牛虎。
嘲词破万家，摧拉谁得御。
又如滔天水，决泄得神禹。
他人守一巧，为豆不能簠。
君独备飞奔，捷蹄兼骏羽。
飘萍竟终老，到死尚为旅。
高才遭委弃，谁不怨且怒。
君乎独此忘，所惜唐遗绪。
悲嗟痛祸乱，欲取彝伦叙。
天资自忠义，岂媚后人睹。
艰难得一职，言事竟龃龉。
此心耿可见，谁肯浪自苦。
鄙哉浅丈夫，夸己讪其主。
文章不知道，安得擅今古。
光焰万丈长，犹能伏韩愈。

长啸视天壤，手抚白玉琴。
一抚再三叹，谁哉知我音。
翩翩媚俗子，一仰复一沉。
灵凤翔九霄，不顾蒿下禽。
择食无果腹，贪藏有良金。
岂无得与失，两各行其心。
穷通亦有命，荣辱迭相寻。
躬耕傥未辍，聊为梁父吟。

雪霁山堆黛，江晴日炫金。
风烟调柳态，冰雪彻梅心。
节物何妩媚，端居自滞淫。
无眠听云雁，稍有北归音。

春风亦已老，自厌丹采媚。
独留白雪花，洒此千尺翠。
嵯峨珠笼冠，缥缈冒佛髻。
幽香勿袭人，恐为真色累。
但愿保明姿，终日奉清对。
要之万物伙，污洁自有类。

常笑博望侯，老死穷河源。
河源几万里，天派垂昆仑。
支流播九逆，砥柱疏三门。
行穿九地折，怒溢千里奔。
乐彼洧水源，近且具茨根。
寒泉发清池，藻鉴挠不浑。
引为琉璃陂，碧波媚蘋蘩。
逶迤入王城，顺下德可温。
全此上善性，利用岂无恩。
下有万艘济，旁列千夫屯。
持此安且静，用鉴暴与昏。
顷年时闻龙，渊室今应存。
秉简俗何陋，济舆惠亦烦。
谁知千载后，佛宫枕溪𣸣。
乔木上参天，绿竹盈短垣。
曾此埒金谷，神龙依祇园。
物理自古今，兴废复何言。
聊思郑国侨，殊胜汉张骞。

言登岘椒亭，南望高阳池。
习君汉彻侯，种鱼千石陂。
川光涵翠阜，倒影媚清漪。
伊昔典午世，山公已游嬉。
子孙安在哉，独乐宁可期。
萧萧宰上木，长风荡余悲。

遥岑掣残电，炫转云筛碎。
长庚送晓色，澒洞初见地。
饥马恋枥鸣，呞牛系林睡。
横塘寸鱼跳，鱼跳石双翠。
敢嗟衣化尘，且喜风泛袂。
蚤怀功名心，经济岂无意。
老躯既肮脏，柔态渐斌媚。
棹舟江南去，白酒谋日醉。
丝莼芼雪鲈，欲饱三尺喙。
半生客荆州，两渡北津水。
尚友有若人，获我心所契。
行李念淹留，感此秋蝉嘒。
扫除向来想，渔钓真得计。
塞翁已无心，得失无欣喟。

束发从政事，佩绶曳长裾。
守令有民社，裂地皆分符。
问之尔何由，必曰因业儒。
自致或世赏，因儒升仕涂。
一朝希斗禄，辄与故步殊。
佞夫专媚灶，要路事驰驱。
俗夫抗尘容，勾校迷墨朱。
自谓尚市道，不若效贾区。
何必念故业，易地有蘧庐。
嵩阳敞儒宫，远自唐之卢。
章圣旌隠君，此地构宏居。
崇堂讲遗文，宝楼藏赐书。
赏田逾千亩，负笈昔云趋。
劝农桑使者，利心巧阿谀。
飞书檄大农，鬻此奉时须。
垣墙聚蓬蒿，观殿巢鸢乌。
二纪无人迹，荒榛谁扫除。
桑羊固可烹，县令亦安乎。
今主尚仁政，美利四海敷。
仁贤任阿衡，天地一朝苏。
已责复蠲敛，肉骨生膏腴。
疲民悉按堵，此地尚荒芜。
淮西高夫子，为政多美誉。
百里政肃雍，民不困追胥。
愤彼释老子，遗宫遍山隅。
吾儒一何衰，废迹可嗟吁。
连笺叩洛尹，移文讽使车。
义有子衿耻，功将泮水俱。
兴衰虽在天，此意良可书。
却思鬻此者，于儒与何诛。
又思昔县令，亦昔儒之徒。
兴儒有美意，无忘高大夫。

紫荷媚曲塘，青秧舞平畦。
晨光泫晞露，众木含华滋。
咸惊物外慕，归休及良时。

平生不为轻薄游，故亦未作相逢行。
寻常木彊畏犯义，直欲端彦规后生。
有客性不羁，谓我何泥固。
太上立德次立功，痴儿乃为功名悮。
颜回穷冻终何成，东山饿夫适自苦。
君不见白杨依依北邙墓，断碣灭裂碍行路。
髑髅物化今何为，剑钺虽存委为土，痴儿胡为不早悟。
我闻是言笑不顾，抠衣布武出门去。
杳如乘鸾向烟雾，精神流离不自据。
想像仿佛若神遇，果见姣姬拾翠羽。
縠袂障日扬轻素，芙蕖倒影碧波媚，薄云映日光未吐。
冶容异公行，联娟美无度。
惊翩翩，下烟渚。
游翔嫷，将高举。
为怜牵牛久独处，欲解明珰赠交甫。
临行惠我不语意，定驾星𫐌为暮雨。

半阴半晴恼乱我，不禁春意惟𣨼春。
黄莺丁宁舌初转，杨花轻盈来弄人。
东家秋千多美女，舞腰娉婷衣金缕。
彩索徘徊渐渐高，墙头见人羞欲住。
柳下谁家薄媚郎，立马昂头不肯去。

娇马宁馨郎，毡车薄媚娘。
萧萧两蓬鬓，愁入少年场。

裂崖泉射便成溪，溪畔虚岩匹练垂。
玉溅珠跳千仞底，阴阴众木媚清池。

我见刘颍川，昏困不暇寐。
忽遇便娟儿，白日思寝被。
此头各未白，相逢当有地。
讵惜草草别，但嗟言负意。
是时菊正花，迸散青铅泪。
摇策如骑电，到国何容易。
莱衣媚家府，芳樽延国士。
相知问阿侬，为言只尔耳。

山行岂不恶，清音兴自长。
风从巀嵲来，不比人间凉。
浮凉夸湛露，屈子自悲伤。
披襟青蘋末，玉也媚君王。
驩见西王母，笑酌白玉浆。
当今第几人，此乐可共当。
车马邯郸道，侧身一相望。
为谢南亭女，世方贱铅黄。

天地绵绵寄一水，上有浮羽下累块。
时时出溢不自持，或蒙或霔初有底。
人间妄见得雨名，穴居那解知其际。
既久天地如卵毈，漏下涌上潜相继。
日鸡月蟾喜潴污，力敛光明悭不费。
兹复何时霖未休，万牛高木同茅刈。
朽屋欹倾嗟莫支，好逐苴浮连一穗。
何处红药媚芳妍，但见土花争点翠。
被湿出门意憀栗，刺舟庭下却车骑。
茫然谁与散此愁，文定诸孙森葆翳。
青青稚齿口鼻哽，滂沱苦语天工弃。
赵生十四识嵇康，谅知前言非我戏。

君子不见昭仪飞燕姊妹在汉宫，同妍共丽媚赤凤，赤凤一日与俱逝长空。
又不见大舅小舅兄弟专晋亦何有，兄招千里兵，弟殒一杯酒。
嗟尔芙蓉芬芳姿，出水无染称瓌奇。
亭亭各映清涟漪，高下浅深何不宜。
尝游镜湖五月时，目极万叠青罗衣，一花独出擅朝晖。
譬如神情散朗王夫人，不争铅黄桃李春。
又如君子立朝廷，朋而不倚自修正。
何乃反常为异失故态，比之人事那足爱。
只恐横塘知我有恨处，故教绝艳相并语。
莫言才气世无双，并蒂何如君看取。
不然戏我坎𡒄此世每不偶，逢人好匹开笑口。

峭直汉大夫，伊余忝末胄。
出不遇良媒，生本值恶宿。
高曾耀图牒，罪戾辱堂构。
十饥付群儿，万恨阁孤咮。
耻争市井日，雅愿农田寿。
感慨触目新，忠愤平生旧。
欲论国中枢，谁识不下辏。
偶为江湖游，喜见园林茂。
但恨老子迂，难复处士秀。
怀我故时人，识彼往岁绶。
故人多零落，高义或邂逅。
有美中庸胡，愿息金兰臭。
家住灊岳云，赋此小山狖。
才显便官豸，暂处得僧鹫。
大篇既锦舒，小章亦玉镂。
本期古人知，岂急今朝售。
又如五色丹，必待九转就。
不近恋洛阳，何远惮句漏。
神智此既澄，世网不待透。
明珠雀能衔，黄金鸟解漱。
遗骨一国珍，死鬓百草鬬。
果谁真美恶，亦曷定先后。
食柏莫分甘，种漆要自守。
无思粱肉肥，忽厌藜藿痩。
德义难沃怀，情欲为穿溜。
小人窘咫尺，君子狭宇宙。
清音可相羊，畏途肯宿留。
原宪不知贫，季氏徒夸富。
既皆白发侵，宜各素心究。
内不识织纴，外嗜饱饤饾。
一言可酣醉，八月非醇酎。
苟适年少场，或落春花囿。
武思挥日功，文欲凌云奏。
懒出枥马嘶，惜笑闺女侑。
巧意难幸得，枯胫或遭叩。
君如此攘臂，我此甘缩袖。
归见鲁卫士，未觉风宜陋。
每增输心伪，矧非见面骤。
猿笑识岩穴，鸡鸣知旦昼。
吾语虽不媚，厥意或可厚。

与春相别云一岁，辽鹤有恨不足加。
意韵寂寥莫我适，起逐春风山迳斜。
春风自与时窈窕，岂为来开桃李花。
不然春来已几日，何处桃李不枯槎。
乃知桃李善卑陬，远交深托待纷葩。
政如世间妩媚子，巡墙倚户渐齿牙。
公卿初岂以尔故，腰金佩玉牢声华。
区区更怜蜂蝶辈，草根花底为生涯。
此理前人未见之，我今独得频咨嗟。
生无京国名园分，况此边城万里沙。

淮南王，解烧金，胡为黄叶落故林。
神仙鼎气覆千里，草木姿媚钟磬音。
夸诞之语恐难信，傥然安得我登临。
即今巨盗处处起，天子不贪淮南地。

凤凰山石与石殊，敕使督贡倾舳舻。
擎空不数碧菡萏，媚日宁顾女珊瑚。
但识天囿箫韶底，岂期汴岸沙砾余。
炀帝锦帆几来往，曾不得汝恨何如。

北斗垂几尺，东京路几千。
大江复几深，腊尾难放船。
岂无雕胡饭，疾病相后先。
波涛日夜起，高枕相与眠。
春风明日来，为我添华颠。
沅湘盛春风，兰茝为人妍。
沅湘无故人，耕钓异云烟。
沅湘有故人，避地于我前。
彼美媚学子，共讲中庸篇。

莫愁妩媚主人卢，纤质交竿巧得模。
绿粉敢争红粉丽，鱼轩休比鹤轩疏。
女英漫对湘君泣，子政徒青天禄书。
夹膝得名何不韵，秋来卧病竟何如。

归闰于春得社迟，酒应过熟老农嬉。
故巢候燕宾朋禁，骤雨前年唱和诗。
要使歌喉扶妩媚，肯教鼠目鬬狐疑。
云南蓟北休惊怕，今日寛仁不戮师。

玉树开花媚绮窗，龙幡如植冕旒降。
只今江月交光夜，情似月明愁似江。

林麓结茅庐，翛然称所居。
松风惊破梦，涧冰静涵虚。
春老花犹媚，秋残叶未疏。
良宵无限意，东岭月生初。

妙峰孤顶偏肥腻，天产灵苗不触地。
翠叶无风常自摇，清香那逐春光媚。

先生翰墨英，挥洒每被酒。
气凌苍柱穹，势压坤轴厚。
俊拔今固无，妙绝古未有。
惊鸾忽矫翼，犇马时骧首。
高步禇薛流，下视锺王友。
好事随取之，所至具名酎。
简疏秦隶奇，谲怪夏篆丑。
么么张芝草，妩媚元和柳。
载观碑籍存，尚恐金石朽。
未知太极成，有请于公不。

春风挽我出，邂逅陪友生。
滨湖足胜事，系马聊班荆。
疏柳傲清浅，孤芳媚晴明。
禽哢杂鱼跃，日转无人行。
此间已深趣，继踵仍高情。
犀局自胜负，玉轸谁亏成。
盈樽不在饮，会意时一倾。
岂减七贤游，亦云四者并。
如何渺茫外，忽起丝竹声。
未暇从尔为，目断陉山横。

高木纷万状，皆从毫末来。
天时与人事，相资以为媒。
根本初不同，他时终异材。
东风动霄壌，繁华媚池台。
花枝竟无言，车马争徘徊。
霜雪一朝怒，孰与松柏陪。
青青几千尺，寒峰正崔嵬。
向来丝竹处，索寞空尘埃。
明堂屹南面，梁栋支倾摧。
匠石有青眼，肯为桃李开。
穷年后悔心，何似今日回。

春游有客忘朝暮，酷似经星好风雨。
岂知仲蔚长蓬蒿，寂寂儒宫裁一亩。
新诗故委黄耳来，舌在惊疑为频吐。
鸿钧觅运扫辙踪，万物终然归鼓舞。
去年枯槁欲樵苏，今已蕃鲜媚农圃。
我家吹律信参天，苗裔非才閴无睹。
族寒官冷自离奇，安能仰赞娲皇补。
庙堂爕理皆少年，伫见囊金罄花坞。

小人足谄媚，君子无猜忌。
开口揄扬皆圣贤，满腹包藏尽仁义。
修辞复古振淳风，折槛触鳞彰直气。
善世既不伐，遁世亦无闷。
自同流俗混光尘，不与常人鬬分寸。
展矣斯人欲见之，一夕辗转九回思。
终日踌躇无所遇，飒飒西风木叶衰。

龊龊幽遐地，栖栖会遇人。
穷愁艰理胜，羁旅易情亲。
岂意当漂谪，兹谐卜并邻。
温温窥表粹，晏晏奉嬉嚬。
直道谈端辟，横流语下堙。
绮文何斐叠，瑰行亦璘玢。
敦分初投漆，交言乍饮醇。
操心忠义合，开口肺肝陈。
共昧随时理，俱成迷患因。
祸来非造次，语及自酸辛。
众奋漂山舌，孤縻坐狱身。
诋诬惟腷臆，锻炼正逡巡。
囚任桐棺跃，冤宁斗剑伸。
君牵成狠翟，我患构奸秦。
巧纵铦刀笔，幽争𫍬鬼神。
精诚怀皎日，悲愤贯高旻。
素誓端清检，期无取玷沦。
斩刍尝鼓箧，卧藁先书绅。
侧璧疑曾辨，钩金法所循。
得情奚示喜，伏念不忘旬。
粗评三章直，何辞一马贫。
决曹诚自任，司举仰谁论。
膺破藏奸柱，纲埋翦暴轮。
存心固慨慕，有位敢希遵。
骥𫘧程初发，虹蜺气未振。
沮磨圭失色，萋菲锦争新。
肯或奇虚刃，翻成害实宾。
木招孤秀伐，珠掇暗投嗔。
跖𫏋同非圣，敦犨众忌洵。
棘心终妒蕙，蓬首不羞螓。
冶媚皆狸貉，跳梁并狡{夋兔}。
不无嫌虎据，的是恶鹰瞵。
合力邪攻正，连谋伪訾真。
蝇声移栝榻，蚁漏垫嶙峋。
抵玉为凡砾，摧松作弊神。
椎埋眢直堕，排陷堵潜填。
卑湿终投谊，愁忧遂放均。
吁辜賖盖幕，照覆隔蟾踆。
流落穷山崦，夷犹积水垠。
望家惟𫕥泣，向国祗低颦。
艰毒天崩杞，邅危岁在辰。
庭帏偏屺岵，伯仲邈𤩽琎。
愧未鸱夷死，渐如浑敦嚚。
睢盱摇尾兽，宛转曝腮鳞。
已叹栖迟郡，尤居寂寞滨。
土风传细碎，心事遘凶屯。
城郭周□援，人烟簇野津。
贾樯通劲越，商颿彻瓯闽。
谿妇收菰米，村娃货竹薪。
回头波渺渺，动足石磷磷。
再见来巢乙，频闻入市寅。
满林垂啸狖，当面走惊麕。
水寺传将久，沙禽渐欲驯。
无心从碌碌，任志守谆谆。
早作慵洮盥，宵眠独叹呻。
机床闲笔格，窗牖乱书筠。
旧葛那支暑，贫炊莫续晨。
未尝游井闬，况复出城闉。
悒悒危肠溃，昏昏病目𥆧。
梅蒸衣醭黦，瘴触面黧皴。
未免鸡猜鹤，徒希鹊庇鹑。
素鹅求庾悦，碧鹳事韦诜。
讵识开三雅，奚谁指一囷。
欢无官局事，病免府趋尘。
避路深藏拙，忘机独任纯。
鸢轻饥鸑鷟，驽诮瘦麒麟。
瑕谪连城宝，惊疑照席珍。
泥蟠蚖肆若，涂曳蝘嘲频。
机弛千钧絭，刚摧百炼镔。
愠忧宜悄悄，谗吠更狺狺。
渐豆多闻耳，全胶欲语唇。
已甘锺律哑，难鬭釜雷震。
近叹非辜者，还称被谴臻。
堪持言自解，姑以命相询。
顿觉穷通外，殊惊得丧泯。
岂烦怀鲁汶，并说忘岐豳。
兹共追随日，时逢物景春。
杂花明浦屿，细草染郊畛。
绣羽来穿柳，妆鬟去采蘋。
画船江泛泛，铜鼓野鼘鼘。
荷芰卷生渚，芜菁秀出𪤚。
丛暄茶正发，秧暖稻初匀。
远去寻芳径，闲留坐翠濒。
小蛮聊倒榼，独茧暂垂缗。
烟杪闻啼魄，沙壖过祭㺍。
道宫披古碣，僧阁凭雕楯。
滞迹惭鱼鸟，归怀谢茗莼。
谁怜秦逐客，自耻晋缧臣。
学忆居州里，文曾力组紃。
曾仓祛秕稗，任苑薙荆榛。
壮节轻宗悫，奇才轹卞彬。
赋毫摛藻绘，诗墨洒玭琳。
始角词场胜，争驰羲毂辚。
战瘤知景陷，盟手敢他捘。
勇俟邀圭爵，功期取鼎茵。
乡书先鹗祢，省荐半龙荀。
艺窃登廷试，名叨擢帝宸。
阙严趋紫贝，陛峻拜苍银。
变化初飞壁，埏和却在钧。
三年纡选调，一命就陶甄。
冗骤司囹圄，卑才服瓀珉。
上寮非遂霸，同列异超珣。
介立旁无援，阴排密有夤。
堤防虽少戅，坎坷亦多逊。
缴已能伤雁，罘仍未放麟。
逾年留异域，肆会奉严禋。
仰问苍苍理，难穷荡荡仁。
良图君未聘，薄命我方湮。
蓬藋何当返，兰荃自可纫。
肴苏调旨膳，舂税给租缗。
寄傲邱名麦，遗荣野号莘。
退藏师李谧，贵显让颜竣。
蹑迹三高士，追狂六逸民。
耕皋营酒秫，樵谷访琴槆。
畚土封花墢，诛茅出果榛。
园中持铫锸，林下设罝罠。
至理鹏齐鷃，浮生菌等椿。
未甘捐粪土，所幸曳丝纶。
南面同尧禹，岩廊即甫申。
固应容一叟，鼓腹得还淳。

近年好语开蹙额，廊庙主人还稷契。
诸公汇进民所怀，左必提之右乃挈。
善随类举皆可观，野无遗贤静岩穴。
石梁有客少读书，神接前人望风烈。
志与时违可奈何，居贱好高谋已拙。
此身悠悠日江海，吊影行吟事酸噎。
揣摩胸臆作西游，不成兴起惭豪杰。
贾生恸哭初亦疑，十年自觉流清血。
三书不用即山林，将前复却何从决。
无因名姓累吴公，咫尺天光阻罗列。
志士惜日诚可怜，每恨平津当老节。
子云年少行所为，今出秦关独疲苶。
郭门啮臂良感人，仲卿蓄缩翻伤别。
叩关自鬻虽矜张，扫门愿见犹摧折。
炙手门前车马多，排肩屡进不得彻。
近来索米却求田，结绶弹冠非所觖。
更令胸臆从谁开，一刺怀归定漫灭。
槛虎饥馋尾漫摇，水尽海鲸当蚁垤。
谁能忍耻寄我颜，妻笑嫂欺安用舌。
北山记忆破腊来，远水扁舟两愁绝。
云重山寒暝不开，孤帆夜落严陵雪。
雷山老桐冻弦断，不作南风相煖热。
一剑星昏共形影，每恐龙寒呵古铁。
孟尝无炭暖置身，杜虽有指不得结。
可怜危肩耸及耳，浩歌能复弥清冽。
吴山忽见梅花谢，天助阳春生笔下。
近檐呵欠面发红，故絮卖钱不须借。
卖钱买船更欲西，墙头立燕留新泥。
新开湖南接淮水，楚山翠入天低迷。
细风平日两媚好，嫩黄梢转隋杨堤。
河名已清色未改，减尽狂湍浊犹在。
东风正和水面穗，恃赖夷犹百无殆。
欎欎葱葱见帝台，祥烟瑞雾真佳哉。
元都道士种桃手，露浥风吹今总开。
山翠柔红亦得色，鬬妍意不相低徊。
游蜂上下逐蝴蝶，蜜脾未饱争喧豗。
幽谷黄鹂出晴昊，乔木几迁枝叶老。
避寒何处过雪霜，依旧飞来语音好。
少年走马红尘道，绣勒锦缘金络脑。
窈窕花随宝碗飞，暝旋风吹玉山倒。
可怜穷巷无芳菲，良辰不得开怀抱。
闭门曝背借余暄，犹得爬搔驱虱蚤。
逡巡迷目风沙颠，已报新花去如扫。
乘离执衡又一时，万物从新炎帝造。
柳线渐长成畏日，苦菜秀时蚯蚓出。
烟绡雾縠自直钱，故葛绽联遮肘膝。
凌人颁冰下霄汉，谁信朱门自无汗。
蔗浆酪粉玛瑙盘，牙床角簟光凌乱。
石梁孤客赁屋居，坐恐炊中忽麋烂。
蚊虻噆肤俛听尔，何苦群鸣恣喧玩。
生嫌蒿艾昏泪眦，宁强掴撘酸吟腕。
墙阴壁隙又出蝎，潜致小毒犹锥钻。
巫师祝痛已复遭，术非驱除真亦漫。
听鸡起坐难饱眠，庶寛烦促须清旦。
进不知名仍退却，既来亦好归不恶。
羲和鞭御向西行，出门感此梧桐落。
淡月孤烟侵晓昏，小雨凄风动冥寞。
且欣编简堪卷舒，那知羞涩忧垂槖。
钟鼓声沉北斗高，白日渐远倾葵藿。
楚歌忽断隔黄芦，已见金山高磊落。
须臾崩车天上行，长幡乱舞喧檐铎。
苍穹白浪两低昻，黑蛟黄虬森喷薄。
开帆插橹六鳌惊，男儿信命方自若。
吴音嘲哳来船近，共怜远客逃沟壑。
鸟倦知还羽翮垂，修竹茂林欣有托。
故山茅屋良幽深，清泉浏浏石凿凿。
蕨薇虽老芋栗甜，拾穗行歌亦云乐。
买竿钓鱼谁更哀，贳酒涤器人应谑。
士通五经取青紫，请谢夏侯乌有此。
捷径须知自有涂，枉诵陈编腐牙齿。
潼关坐息感二鸟，耿耿此心聊复尔。
敢嗟与兄共槽枥，但苦酸醎异便美。
拟希锯利效细黠，天与钝顽难力砥。
五斗充饥未有时，却藏手板投耘耔。
曩闻下惠恬小官，颇怪少游甘掾史。
曼倩俄惊备大臣，李渤諌官呼不起。
古人去就良不同，刚成亦足称男子。
呜呼乘时正厄穷，怅望临食空投匕。
丰山蒲牢铿有声，霜气感发非击棰。
昌黎诱励方循循，广文薫炙皆名士。
宋之善鸣挺有公，愿助下风唇口哆。
当时一到匠石前，至今人或疑杞梓。
大厦未完公勿忘，可惜空山终朽死。
烧桐愿献太古音，处囊请试从今始。
烛光有余真可待，无损公明公勿爱。

女夷争名亦早计，凌寒破腊回春意。
不待梅花送消息，细风平日先妍媚。
野塘冰鱼翻暖绿，官桥烟柳摇寒翠。
佳人青鬓耐时节，彩幡初贴宜春字。
唯有朱颜不我留，岁月翩翩定容易。
柳车载穷安肯行，若华翳日何当试。
忆昨狂心逐蝴蝶，踏月追春藉花睡。
如今佩犊老东冈，杏花菖叶催田事。
眼看风光搔白头，斜阳抱来空多思。

先生吟文烦颊舌，未免诸生笑于列。
跋前疐后谁使然，只有名多磨不灭。
燕公策高思精壮，笔下辞华烂文缬。
岳阳少屈何足云，自喜江山助清绝。
墨畦笔迳久榛芜，道山初识今文伯。
鳯凰池畔未归身，水晶宫里重游客。
读书不知已几世，汲古长余绠千尺。
莫贪云水供醉吟，尚有典章须粉泽。
防风山前痴病吏，自笑著书玄尚白。
蓬头承罂十年事，过眼法书今雾隔。
那知流落得依凭，天与虺隤寛辔策。
汀洲白蘋春几许，江南日落汀洲古。
风光无恙似当时，犹与溪山相媚妩。
昔人苦吟终不尽，秪今余秀当勤取。
阿房赋客旧主人，试数文章犹第五。

绣段遮檐玉刻樽，扬州春色最先醺。
落花风起舞茵卷，秀岭烟生媚黛分。
酥面锦靴轻转雪，粉吭牙板细留云。
要他桃李长依旧，不借东君借冦君。

酴醾春晓与谁芳，自是新来雨露香。
燕子觅巢终软媚，杨花满路尚颠忙。

两眼追霜鹰，铁石悬肺腑。
何为向北风，送子泪如雨。
平生珍古交，及今未多数。
相逢汉江曲，聊作蘋鸥聚。
我疾子不憎，人弃子或取。
庄舄尚资越，茅兰植当户。
坐与斥鷃争，秋蓬塌云羽。
尝笑祢正平，飞毫赋鹦鹉。
身为机上肉，手复乱挝鼓。
老瞒畏口实，假手待黄祖。
早知时不容，敛板就公府。
社栎名散材，长年谢斤斧。
文豹皮为灾，安所逃缯罟。
我亦惩祢生，严律绳步武。
闭门收旧学，不管唇舌腐。
子今落穷边，武库泣降虏。
过客无只轮，捷布恐旁午。
黑云压孤堞，残月走夜麈。
四邻递阴风，隔壁啸乳虎。
非但饮徒旷，愈觉诗思苦。
参军新妇贤，眉颊生媚妩。
慰子远行役，举桉头自俯。
已闻富书囊，到即充栋宇。
异时宝弓剑，弃置贱如土。
承平诸将老，谁复师尚父。
可怜高合生，落笔辄杕杜。
宛然琼瑶姿，寒光照玄圃。
再入乌衣曲，观者但如堵。
襄阳佳山水，檀栾结邻坞。
蚤晚折简来，为子脱簪组。

回肠惊绀髪，汩脚沁寒眸。
沃壤连千里，封狐媚一丘。
生憎守钱虏，冷诮富民侯。
不厌江西水，长年傍屋流。

璧月尘昏琼树秋，无从百媚一回眸。
荼{艹縻}香度梅妆冷，鹦鹉声低玉笛幽。
唾背但能知祸水，逢春且莫上迷楼。
归来安守无盐女，不宠无惊共白头。

穷山数家聚，官况羁若旅。
冰厅昼日永，眇眇谁与语。
眷彼苍髯生，结友得新甫。
奋笔写瑰姿，双虬见墙堵。
饱霜柯叶老，积日皮骨枯。
上有云垂天，惨淡阁寒雨。
下有溪漱石，牵牛确绝埃土。
材奇生长艰，根瘦卓立苦。
交柯寒相依，雷陈共然许。
分干或相避，廉蔺驯两虎。
信非同根生，要是岁寒侣。
众木猥连林，哙等何足伍。
君看桃与李，秾丽相媚妩。
情态能几时，纷纷可堪数。

良辰入奇怀，端欲挽我行。
幽花迎人笑，欣然媚柴荆。
春醪处处佳，姑泻浊与清。
好鸟何许来，日暮独一鸣。
江山雨新洗，坐使老眼明。
天公喑鹁鸪，要作烂熳晴。
平生木上坐，莫逆惟有卿。
归寻茅三间，遥取乌几凭。
长腰雪不如，付兹腹彭亨。
短蔬胜肥肉，甘哉北湖羮。
一饱便可足，此外岂所营。
莫语儿子辈，吾侪宁要名。

前年溯洛水，杨花白如毡。
今年溯洛水，青青未三眠。
犹吃嵩福饭，强寻梁宋船。
一笑真自喜，蒲团媚癯仙。

阿堵安用多，十年著一冠。
且作楚州梦，从人憎鼻鼾。
柴桑闲居诗，读罢始永叹。
鸧鹒几时鸣，眷此春事阑。
何以韵今日，朱丝发清弹。
大部华严经，字字要饱观。
鞭笋真肥白，媚我晨炊盘。
小君孟德耀，老夫梁伯鸾。
端须如庞公，妻儿坐团栾。
好作竹漉篱，未忧终岁餐。
浓煎饭后茶，个中良可安。
宿昔逸群句，慰渠举似看。

诸方妙手嗟谁何，旧闻江东卜头陀。
即今世上称绝伦，只数钱塘陈道人。
宣和日试龙焙香，独以胜韵媚君王。
平生底处虀盐眼，饱识斓斑翰林椀。
腐儒惯烧折脚铛，两耳要听苍蝇声。
苦遭汤饼作魔事，坐睡只教渠唤醒。
岂如公子不论价，千金争买都堂胯。
心知二叟操钤锤，种种幻出真瑰奇。
何当为我调云腴，豆饭藜羮与扫除。
个中风味太高彻，问取老师三昧舌。

君不见上公之鼎烹养牛，高足巨耳谁与俦。
又不见便便瓦釡煮黄独，媚此枵然转雷腹。
养牛大嚼良快意，老儒那有王侯鼻。
黄独饱火正可怜，自捉长镵宁用钱。
太希先，阿坰赠君北湖歙州钵，天遣吾人个中活。
撑肠等取一生足，养牛何曾异黄独。
要须以铁为脊梁，才可提渠示诸方。
应笑连床并头颅，五更戢戢听木鱼。
太希先，尔时勿作随堂解，真是穷年粥饭债。
羁臣白髪无住着，瀹腐舂陈殊未错。
客来摩挲浑不嗔，慎勿触我红麒麟。
南徐祖令侬自知，雪打西安尝豆糜。

秋风飒飒吹寒雨，寒士畏寒不畏暑。
杜陵四海无尺椽，颇思大屋连千础。
大庇天下寒士寒，小利犹能及雀鼠。
平生志大不小用，未解从人问科举。
可怜时俗喜儇媚，此道悠悠付何所。
不如归来负寒日，食芹得味绝不去。
人生何处无一饭，饱卧便便腹如鼓。

处处香筵拂绮罗，为传神女渡天河。
休嫌天上佳期少，已恨人间巧态多。
齚舌自应工妩媚，方心谁更苦镌磨。
独收至拙为吾事，笑指双针一缕过。

清淡不媚春，挺挺凌霜雪。
愿与君为友，虚中而劲节。

曜灵速天机，四序如转蓬。
行行早求道，咄咄就秃公。
南纪卧徐穉，丹沙愧葛洪。
婆娑一宇宙，万物阅雌雄。
得兴颇赋诗，诗成亦何工。
跫然张公子，玉山映寒葱。
软语启皓齿，掷麈生清风。
谪仙为酒事，瓠壶清若空。
相视一笑粲，圣处此乐同。
敞榭细履惬，别墅幽迳通。
微漪媚清池，轻飔泛寒丛。
悠然物外赏，未觉人间穷。
何有于我哉，请馆季孟中。

春风忽然满天地，篮舆便作城北行。
招提古台极洒落，况迺万物皆欣荣。
梅花万点真可惜，柳条弄色如含情。
初筵便饱李侯德，挥犀河汉倒空碧。
连山向晚更妩媚，落日澄江青黛色。
嫦娥冰镜挂天阙，共照清樽情屡极。
诸公推毂锺王间，醉墨淋漓满僧壁。
归与不知所如往，但觉清风生两腋。

月旦平生精藻鉴，短章七字粲星罗。
银钩虿尾争辉媚，岂减兰亭叙永和。

化工辔六龙，风雷共推轨。
谈笑却冰雪，咄嗟办桃李。
纷纷西园英，转眄即填委。
独余四种梅，冰玉自标致。
岂争滕薛长，未与管晏比。
微风挽寒条，草木竞披靡。
蜡梅异天质，芳香辈兰芷。
多叶美无度，胜韵洗贪鄙。
红梅拂晓妆，深浅自有体。
单白亦闲淡，冷艳照流水。
初如王谢郎，雍容各簪履。
出处岂皆同，一一竟可喜。
此花固不凡，俗眼自多眯。
栽培或一遇，得此辄遗彼。
君家独兼有，班压万红紫。
况当顿有前，朝暾媚窗几。
我无笔五色，为此了众美。
安得九转丹，暂起来阳史。

我室如逆旅，尘坌被几席。
自是懒扫除，初非护鼠迹。
比室有道人，高洁如玉璧。
时来相劳苦，倚席笑哑哑。
道人居若何，纯素胜金碧。
槃盂及几杖，奠置有疆埸。
青丝贯湘竹，秩秩间儒释。
短长各部伍，行列共绳尺。
试看缶中兰，修叶浄如拭。
我亦捧心颦，触缾污履舄。
乃知效子败，古语不可易。
时当过师语，输写尽胸臆。
师言吐如屑，永语嗟啧啧。
问师何所嗟，吾道苦荆棘。
堂堂大道场，儿辈恣陵轹。
苞苴幸引援，侧媚乞朝夕。
争传外道语，盗履祖师阈。
狂澜不可回，妖氛一何逼。
柏直尚乳臭，唐俭安足惜。
世无磊落人，口语谩籍籍。
岂无直道师，众寡久不敌。
常恐碧眼胡，西来苦无益。
道人僧之杰，老骥犹伏枥。
安得大宝坊，降魔扫妖癖。

休征日欲沉，晚风薄虚翠。
深秋景物清，莲宫有佳致。
疏林速凄凉，黄花弄明媚。
山烟入寥廓，螽声失幽邃。
翻经瞥闻音，扫叶不待篲。
危轩逗寒色，飞禽示真意。
勤役何足辞，妙观良可秘。
归欤诚未央，尔耳悲所志。

卜居远喧阗，山中有清意。
中为风月轩，周诗得标置。
琴书道自乐，花柳春争媚。
纷华非所事，安恬养天智。
君家逸少后，芬芬今不坠。
文章擅场屋，孝弟先闾比。
小淹何足嗟，懿德天所秘。
酝藉勿感慨，云雷起平地。

径转桥横水，林深寺据山。
钟鱼告阒寂，松竹媚孱颜。
避地欣有托，依僧成暂闲。
东归路不隔，片片陇云还。

我闻仙翁山，秀色媚岗岭。
昔人已仙去，飞步凌绝顶。
世缘磨不尽，一念堕尘境。
先生岂其人，骨相倍清整。
神锺金茎秀，气与霜月冷。
词源倒三峡，笔力扛九鼎。
书林知几年，文字浩千顷。
谈经动旒纩，屡被前席请。
当随凤阁班，径步花砖影。
胡为罢劝讲，禁幄出扬秉。
一麾眇淮甸，素发欲随领。
先生谪仙人，寿与龟鹤等。
富贵要长年，功名看晚景。
未须叹淹回，住世日月永。

绿筿蒙修涂，圆荷媚清溪。
步屧便清风，欻见古招提。
入门眼界浄，端如刮金篦。
升堂各趺坐，野语无町畦。
吾徒性真率，可追阮与嵇。
安能触世网，瓮底藏醯鸡。
爱此清旷境，不知夕阳西。
归骑去联翩，城头乌夜啼。

两汪皆於菟，季也何其怒。
三年屏鲜腴，藜藿未尝饫。
铁心不可拗，出语等刀锯。
贪夫既激昂，壮士亦惊顾。
落笔波涛翻，可接乃兄武。
科名盖余事，文章徒媚妩。
欲筑平生基，更师黄叔度。

河东夫子文中虎，笔端挥洒如飞雨。
余波覃及百世孙，翰墨风流照今古。
文章清丽有典则，胸怀恢廓无城府。
拥麾山郡民气和，万顷黄云富禾黍。
公余雅会罗嘉宾，高论峥嵘挥玉麈。
皂盖双旌别汝江，去作他邦民父母。
伫看祖席列岐亭，梅影横斜媚村坞。
定知玉诏下丹墀，宰府要公调鼎俎。

细朵斜枝恼意香，月明疏影媚横塘。
悬知不结青青子，故作无情淡淡妆。

形骸本蘧庐，况乃妻子累。
朝市无恬波，山林有深意。
可怜箕山孙，骨体真不媚。
归欤定何时，寄我招隠字。

济济八才子，酝藉有此郎。
交情苦疏豁，子职甚温良。
一为江南行，书疏颇相忘。
媚妇乃如许，盈盈不下堂。

图契朴雕推圣智，万古奔沈余末伎。
兰亭醉墨更无加，始信功名皆傥尔。
庾翼儿郎岂不黠，自是家鸡惭野雉。
退之彊聒六艺疏，见处才能到姿媚。
相公有官那得取，不与官家深自秘。
却因同好露心胸，谩使萧翼夸末计。
摸金不必曹阿瞒，温韬家有昭陵器。
披沙只恐取黄金，剔轴谁能收故纸。
天章宝塔高嵯峨，永表文皇好文艺。
至今油蜡传未休，善本何辞万金弃。

堂堂古遗直，心严貌无华。
人见不妩媚，何以娱大家。

十年怀石门，今日石门去。
双林动曦光，跋河开宿雾。
力微藉古藤，泥软脱芒屦。
风泉白云壑，夜雨青松路。
我生百事废，齿髪行衰暮。
但余爱山心，不逐年华故。
此山甲天下，自昔家吾祖。
峰如青莲花，千叶晓方吐。
烟云浮香色，清凉洗肝腑。
异哉万木间，白塔岿然古。
此老无恙时，超放殊媚妩。
万象供谈笑，大千为戏具。
我曾从之游，绝尘追逸步。
谁云今已亡，塔开全体露。
永怀凭妙观，此意竟凄楚。
那知深林间，聊与故人遇。
电眸霹雳舌，咳唾成妙语。
笔端撼江海，千偈浩奔注。
人间有此客，自可忘百虑。
堂头百衲师，嶷嶷法王辅。
君看说禅口，未肯让前古。
夜阑对昏灯，豪迈激顽鲁。
相逢俱偶然，此生真逆旅。
何当各努力，业已共骑虎。
诗成对轩渠，一笑小天宇。

可师有奇骨，吐语愕众口。
秀如出盆丝，媚若春月柳。
旧咏雪梅词，便觉落渠后。
抱疴亦同粲，视身一尘垢。
卧看东溪云，悬瀑激窗牖。
庐山久无僧，殿阁空华构。
谁知千岩胜，竟入此郎手。
我痴世不要，冷落如弊帚。
但意君可夺，独能容我不。

单衣喜和风，诗眼爱空翠。
野亭亦翛然，散坐聊倦倚。
坐久忽闻樵，见视一笑喜。
那知深林外，曲折见流水。
幽光弄绀碧，春色泼秀气。
去为千顷泽，堤柳相妩媚。
月光方下彻，浮空见頳尾。
投砾戏惊之，扑摝沙禽起。
归途望林壑，烟霭隔山寺。
便如斜川游，岁月亦相似。

掲阳滨瘴海，苦雾搏蛮烟。
自古无衣冠，安得礼义传。
韩子见而叹，岂是终弃捐。
选士得赵德，讲学与周旋。
遂为乡里荣，士慕旧而先。
却后三十载，才者森排肩。
东瓯赘华夏，西汉为边沿。
民俗号殷富，亦有佳林泉。
黠者事商贩，朴者工力田。
自隋迄于唐，稍知慕华轩。
乃有欧阳生，粹然而出焉。
古文有师法，学问知渊源。
其后贤者至，杂遝盛中原。
至今号多士，富贵争熏天。
江南佳丽地，南昌富山川。
幽谷抱欧峰，西山秀气连。
地灵秘奇运，当有命世贤。
山辉玉韬石，水媚珠怀渊。
君看乌衣里，俊雅争清妍。
治朝开三舍，精拣无遗篇。
幸当勤灯火，无忘临简编。
会看起白屋，宁遭犯青钱。
大当到三事，小当步八砖。
赵德欧阳生，岂独令居前。
努力各自励，请视徐子言。
穷耕有恶岁，惰农无丰年。
言小可喻大，岁晏宜勉旃。

好山不知源，胜处藏疉嶂。
兴来理清游，意适争勇往。
事异倾同识，顾语山答响。
野泉行浅沙，脱屦屡植杖。
相羊木阴下，喘坐清相向。
阿祐华林风，媚秀得妍状。
忠禅等鹄清，精神照冰段。
住山异比丘，韵出羲皇上。
风度太清癯，吐语极豪放。
拨置形骸外，卸裓藉草莽。
独余衰退姿，面色余烟瘴。
胜践偶获陪，兹乐非夙望。
一笑粲妍鄙，散坐推少长。
愧无斜川诗，苦语出牵强。
读之辄自嗟，幸君一拊掌。

亭外物清旷，人间多热恼。
夜晴登此亭，水月相媚皓。
多君心镜空，光明写怀抱。
凭谁持此意，举似寒山老。

一枝已清妍，交枝更媚妩。
见之已愁绝，那复隔烟雨。
钱塘千顷春，想见西津渡。
他日到南屏，莫忘孤山路。

谢公志东山，杖屦未冠盖。
兴成江湖游，意落轩冕外。
阴阴耸百木，浏浏鸣溪濑。
拏舟破菰荷，寻径穿萧艾。
新亭水心见，倒影飞虹背。
青山忽入坐，境与今意会。
公诗如干将，游刃天宇大。
西湖真小鲜，殊未供刀鲙。
云烟日相劘，媚妩分晴霭。
妙语泻琼瑰，化工应有待。

群芳争春风，百态工妩媚。
毛嫱与西施，未易笑倚市。
岂如空山兰，静默羞自致。
幽香不可寻，独秀繁露坠。
高情谢簪组，遁世汉绮季。
端来从子游，定觉同伏味。
岑卫星绝俗，厌贫聊试吏。
官曹冷如水，终日学奇字。
未能三径归，故作九畹艺。
后来当勿剪，伴我司庾氏。

去年南邑归，春风拂征辔。
相从一笑顷，花卉方娬媚。
岁月俯仰间，还到经行地。
壁间旧诗句，尘土日蒙閟。
老境牵俗累，节物揺乡思。
归欤怅何时，与子同此味。
浮云有南北，况乃为禄仕。
置之勿复论，一醉了春事。

我公厌纷华，早岁谢羁束。
卜居山水间，山水长在目。
巉巉吹台高，灔灔横塘渌。
兴来即杖屦，往往混樵牧。
别来二三载，猿鹤怅幽独。
归心日揺揺，梦绕湖山曲。
儿曹真罪人，志养非所欲。
留连州县间，折腰食斗粟。
世途苦多碍，公心亦烦蹙。
眷言慰公者，萧散惟林麓。
谢屐齿已蜡，陶巾酒初漉。
结束山家具，提携倩童仆。
遥知入山去，野饭久不肉。
相见石桥侧，触眼惊寒瀑。
殷勤清浄供，煮茗媚乾竺。
盏底亦薄相，聊以眩聋俗。
桃谿仙洞府，流水花{肃羽}{肃羽}。
二子去已久，蟠桃知几熟。
吊古一慨然，新诗定相属。
英英太冲后，壑壑崐山玉。
千言挥洒顷，纸上龙蛇伏。
联镳得所适，山路忘重复。
我亦个中人，簿领方驱逐。
遥望白云飞，此心尤踯躅。
羡子好心事，愧我祇眠𫗧。
人生行乐耳，险涩戒川陆。
千金不垂堂，万里虞脱轴。
欢罢念归旋，无贪华顶宿。

我家渺在澄江浦，泛宅来依白蘋渚。
客居十载席为门，上盖茅茨下榛楚。
迩来作舍倒归赀，聊为儿曹庇寒暑。
千岩万壑相妩媚，似以身尝为地主。
楼外烟霞邀吐句，堂中坟史供稽古。
岁晚居身可否间，簪裳束阁饶安闲。
深愧词人相俎豆，鹤书应不愧锺山。

凉夜清商半，层空素月初。
腾清来洞户，委照入蓂空庐。
银海亭亭上，金波煜煜舒。
纤阿今夕御，少昊昔年墟。
魄射澄澜倒，光涵脱叶疏。
阶蓂生乍足，庭桂落堪锄。
东鄙人摛藻，西园客燕胥。
未高尤潋灔，当午更踟躇。
气挟金飚爽，光从玉宇摅。
鉴圆疑傍架，轮正若依舆。
影挂千林上，明同万里余。
云开无点缀，火退觉虚徐。
滉漾吞星彩，晶荧溯日车。
惊枝翻异鹊，减脑谢游鱼。
田净琼初种，窗明雪未除。
胡床情恋嫪，小舫兴勤渠。
珠盛辉兹水，潮高壮尾闾。
倾寒涤肝胃，扬彩媚衣裾。
郡古休敲榜，官闲置简书。
万家兴釂鼓，恺乐旐维旟。

一春连雨少晴明，曳杖郊坰偶意行。
妩媚花枝空溅泪，风流柳色但牵情。
长饥频觉带移眼，大笑何宁冠绝缨。
北极朝廷今咫尺，穰穰寇盗莫相惊。

岁律峥嵘又欲还，鸣条风急作清寒。
菊英媚日犹呈秀，梅蘂包香未吐檀。
江水过门兼汐到，乡山当面带云看。
是身已觉都无事，只有空飧不自安。

数枝幽艳逼人清，望腊先驰淡日程。
往近枢光增妩媚，绝胜寒影照溪明。

君家大令书盈纸，笔势翩翩趣多媚。
虽云沓拖如少年，岂至拘挛同余兴隶。
会稽七子五知名，此公风概尤超诣。
太极琁题犹重书，一时凛凛标英气。
半袖精裓众争求，数幅新裙世犹贵。
当时亲遇得已难，况复传今仅千岁。
龙珠归浦剑还津，此帖君藏真得地。
才披尺许目增明，鸾跂鸿惊欲飞逝。
硬黄响拓若传吾，完璧摹刊愿垂世。

青腰按节临天关，幻成圭璧惊人寰。
一朝忽起枯槁想，堕作人间冰雪颜。
国香端拟避清绝，鳯车安得窥幽闲。
雪中长疑肌起粟，挽住直恐乘风还。
风流别乘似何逊，哦诗兴健排江山。
华堂烧灯呼客醉，况引玉頬依雕阑。
广平题赋工婉媚，杜陵索句愁飞翻。
山人径欲悟香寂，何当步绕横斜间。

董何呼我颠倒裳，杖藜阶西过王郎。
郎君好事初举觞，平头奴子舁两囊。
开视文书浩抢攘，其间穅秕烦播飏。
忽惊墨妙筵有光，问谁所书曰欧阳。
而我盥水方取将，览之三过神色扬。
反嗟从来见未尝，字体遒媚笔意刚。
公为文章轧子长，立朝义气凛秋霜。
借如春蚓萦行行，亦当珍之十袭藏。
况工字画乃如此，银钩金绳粲茧纸。
公尝临池墨池水，尚言如船逆风使。
后来谁评新丽体，出公一头子苏子。

雨声何浪浪，溪流势汹汹。
莽苍两涘间，不辨马牛风。
翻疑坤轴裂，渺与天河通。
林杪露寸碧，浊浪奔蛟龙。
橹摇扁舟下，袖手闲篙工。
疏烟媚晚霁，飞云带归鸿。
境物复可写，妙手无僧崇。
登兹百尺台，令人豁奇胸。
樽开河南守，坐有西山洪。
游目托远怀，平水念禹功。
视河不治行，他日望两公。
吾侪何所乐，白着卧船篷。

生涯水中萍，漂荡信所之。
十年餬其口，不食故园葵。
思归同越鸟，长是巢南枝。
祭灶郭北隅，小屋如鸡栖。
园开十肘地，草木方华滋。
红榴媚夕阳，初篁摇轻飔。
招我赏心旧，于焉持酒卮。
合离如日月，果有弦望时。
诗坛失老将，一鼓气已衰。
赖我如虎贲，典刑犹在兹。
相欢且尽醉，莫咏骊驹诗。

人言曲误周郎頋，岂谓周郎真好古。
长歌短调各风流，说尽心招及眉语。
颇闻汲古用修绠，乃知余事工律吕。
君躯三尺胆如斗，欲窥唐虞探邹鲁。
顷来长安阔画眉，时人半额相媚妩。
天姿洁白恶丹铅，独有溪头浣纱女。
要知学者用心处，不追时好乃如许。
君家有井千尺深，容我时攀辘轳否。

篱落秋花未得霜，嫣然一笑媚秋阳。
可人风味撩诗兴，不记姚家宫样黄。

争端起儒墨，春蚓兼秋蛇。
笔研真浅事，専门自名家。
但有香积饭，不妨薰毗耶。
温风媚高柳，招客整还斜。

彼姝掖庭子，王嫱端可怜。
咄嗟毛延寿，媚妩移远山。
一朝聘绝域，艳丽复何言。
画工戮几尽，遗恨抱当年。

秀野亭连小隐堂，红蕖绿筿媚沧浪。
卞山居士无归意，却借吴侬作醉乡。

予念天之生，生本空疏器。
五岁禀慈训，愤悱读书志。
七岁辨声律，勤苦会诗赋。
九岁执公卷，倜傥干名意。
乞荐乡老书，幸会春官试。
折桂愧巍峨，依莲何气味。
性拙绝不佞，才短无余地。
前年会知己，荐章实非据。
宁见民说平，空荷君恩寄。
瞿塘抵巴渝，往来名揽辔。
孤舟一水中，艰险实可畏。
群操百丈牵，临难无苟避。
𣸣向江底发，水在石中沸。
槌鼓称打寛，系纫呼下纬。
善恶胡可分，死生何足讳。
骑衡与垂堂，非不知前喻。
临渊与履冰，非不知深虑。
我今縻搢绅，善地谁人致。
城狐与社鼠，巧佞谁从庇。
奴颜与婢膝，丑直谁从媚。
妻儿夐限越，容颜几憔悴。
致身霄汉人，呝嚱尽贤智。

锦里花中色最奇，妖娆天赋本来稀。
绮霞忽照迷红障，縠露轻笼设翠帏。
繁朵有情妆媚景，纤枝无力带残晖。
好将绣向罗裙上，永作香闺楚楚衣。

孰敢先怀富贵图，良时须惜几嗟吁。
众心可致巍巍主，上意思平两两符。
不称内朝裨耳目，多惭外补救皮肤。
子陵滩畔观渔钓，无限残阳媚绿蒲。

癯儒缓趋走，不堪备游徼。
古心乏妩媚，亦莫齿优笑。
十年营负郭，毕愿了租调。
诗书祝儿辈，风味久必肖。
文穷觅退之，钱癖减和峤。
此计堕渺茫，浪出岂炫燿。
官供取无耻，几不类椎剽。
退食独委蛇，顾欲辈周召。
谁论玄尚白，端觉壮非少。
缅怀千载人，有道混屠钓。
风云随阔步，功业付长啸。
事成有辞爵，缘断或遗照。
飞潜无必同，出处信俱妙。
肯以牛衣泣，求因狗监召。
竟知貂尾短，何益鸢肩峭。
士初如大刀，天高看拔鞘。
提携龙雀环，胆破勒与曜。
断蛟剸犀兕，左右随所诏。
用舍要有时，遽欲帝阍叫。
沾襟岂终悔，失马勿前吊。
龟寜行曳泥，牺怯牵荐庙。
但逃明火灼，讵厌短刍噍。
固穷而山立，吾侪当勉劭。
无祸福莫长，安用绿章醮。
我今百念灰，内热息心烧。
来亲晁氏贤，不住头忽掉。
淋淫雨十日，坐恐行嚢漂。
新篇寄邺城，钟磬逼耳窍。
舂撞到彭夏，余子敢轻谯。
是公天机深，世故成错料。
良医百遇毒，彼已病俱疗。
渊明寓托远，捉扇赞荷𦰏。
吾将急捕逐，八表写长眺。
迟暮傥同归，升斗何足要。

城中十顷湖，云水相演漾。
春风破冰谷，拍岸新流涨。
平铺鸭头绿，澹沲葡萄酿。
朱甍媚孤屿，梵宇丽相向。
万瓦生清晖，千花联锦帐。
晨曦照炯炯，芳气浮泱泱。
日暮姿态妍，烟霞渺空旷。
谁将水仙镜，聊借诗人仗。
卧护五羊城，追怀老诗将。
微吟示清野，鏖战得闲放。
变化无端倪，虚无落名状。
坐令湖上景，胜绝神宇王。
当时经行地，藻丽随屦杖。
斯人今则亡，物色亦摧丧。
它年牛马走，曾拜丈人行。
尘埃久漂泊，岁月成漫浪。

我欲观太华，一笑凌险阻。
灭迹恨未果，衰容遽如许。
东南岂不佳，泉石閟灵府。
未访潜山源，且寻天目乳。
一峰拔地起，离立谁敢侮。
千岩绝附丽，万壑失媚妩。
有如人中杰，羞与绛灌伍。
翠箬藏丹砂，石洞飞白鼠。
游人倦登陟，异境何由睹。
振衣临绝顶，云外听天语。
仙人傥予迎，从此遂轻举。

君不见楚王宫中多谀臣，雌雄之说徒纷纷。
大空槖籥本平施，安有烦冤愁庶人。
又不见若耶溪上帆如驶，朝南暮北随人意。
令行由天不由人，岂为舟人采薪计。
君今面山开两扉，恬养不为居所移。
方床曲几净无暑，有声南来清且微。
清似太虚无滓秽，微如少女生妍媚。
轩中稚竹亦粲然，快与主人便昼睡。
不须骤吹六律管，不用缓鼓五弦琴。
会当月夜君家去，却扇扶座开烦襟。

底用封侯老据鞍，如君家世自儒冠。
初无妩媚追时好，但有孤高到岁寒。
梦入向来招隐处，诗成有味付谁看。
援毫欲和愧迟涩，八节推舟窘上滩。

刘氏磐石宗，略分天下半。
斯文独更生，落落分族冠。
探书到千古，极意在理乱。
故宜萧长倩，忧国共长算。
我怀崇兰君，多学真一贯。
束发踵癯儒，长檠媚空案。
胸中行秘书，领略能默断。
埋光久不暴，玉石终自判。
中年立周行，杞梓见修干。
雍容视出处，未可亟招唤。
坐令护都水，不特美先汉。
荷囊侍丹扆，正讶归稍缓。
为弃天闲，一往谢羁绊。
黄垆闭白玉，万事风雨散。
讣来为失声，涕落伤老伴。
孰知锦囊心，无复银钩腕。
柯山渺何许，日月忽已换。
平生浑金质，反复要熟看。
至宝琢寒泓，谁？抚遗玩。
尚有千字碑，临风寄长叹。

阳城山头遽如许，金华山中呼不去。
痴牛赤脚堕天河，共向空山饱烟雾。
阿瞒安知眇道士，丹井至今存故处。
琤淙万古穿石断，峡束奔流闹山坞。
嵬峨上郁千仞势，洞下坡陀无块土。
文公古句惊旧观，拂拭苍莓增媚妩。
亦欲磨崖放楚狂，扫迹政恐山神怒。

寒禽抱幽丛，意得窥绿浄。
夭华媚霜筠，惨淡若春暝。
胡僧手幻药，纳此方池境。
重重玄涉入，妙悟付毛颖。

世间潢潦生蝌斗，闻说西池岁时久。
不应朝满夕已除，秋至先衰等蒲柳。
知公旁观久技痒，聊试他年膏苗手。
泥涂不忍海波臣，畚锸故烦牛马走。
尝闻汝水行地底，出没川原无不有。
溅溅忽作写盘珠，盎盎俄承注床酒。
清涵荇藻更姿媚，明烛须眉见妍丑。
巢莲永无龟曳尾，雨花定有鱼颁首。
使君佳政尽如此，说尹遥知不容口。
何由步屧逐春风，作社慇慇就田叟。

行藏固殊涂，臭味非一族。
或峨冠攫金，或被褐怀玉。
持身凛冰渊，或洞洞属属。
和光略畦町，或落落碌碌。
或来仪帝庭，或去隐王屋。
堆豗肉生髀，驰骛趼重足。
或委余膏粱，或不厌杞菊。
或翚飞千柱，采错煖金绿。
或蜗盘四壁，分光待邻烛。
要之皆幻寄，眇矣太仓粟。
明冥默乘除，塞马更祸福。
陈公作茅斋，足以媚幽独。
苟全真易成，知足定不辱。
有门昼常关，何必在岩谷。
向来万金堂，奔走九州牧。
一朝巢自焚，始悔突不曲。
何如东郭舍，椽柱随把束。
翛然已忘世，肯叹硕人轴。
我今客吴门，饥卧谢仆仆。
年来寄蓬茨，慕此高让俗。
室中了无藏，鼠窃屡驱逐。
衰怀百念冷，对境无可欲。
穷通如四序，损益正三复。
衡门可栖迟，薄酒等醽醁。
吾闻老聃言，为腹不为目。

太平一春台，好在四夷守。
持盈何足道，饱德醉以酒。
君为乐歌词，嘉瑞无不有。
不知府中士，谁子号称首。
如君真妩媚，孰谓施嫱丑。
故应洗余累，令君继温柳。

春风如醇酒，着物物不知。
能使死瓦色，化为明艳姿。
寒枯出繁秀，巧与节物期。
江梅故幽独，绰约不自持。
居然北枝后，迨此白日迟。
春风日浩荡，醉色回冰肌。
清妍有余态，众芳谢凡卑。
凭虚一回睇，俯仰岁月驰。
所恨培雪根，向来岁寒枝。
差池弄芳晚，坐令颜色移。
颜色故妩媚，幽香无故时。

刘侯六十衣彩衣，上堂娱戏如婴儿。
慈颜华髪顾之笑，坐令寒日生春晖。
折腰敛板三十载，晚登名籍黄金闺。
绯衫裹束不料暖，况坐筦库穷刀锥。
古心古貎乃天与，虽欲妩媚将安施。
一朝拂袖不回顾，择邻问舍荆溪湄。
人言家徒四壁立，如君四壁初无之。
我知刘侯有至乐，视世五鼎同糠糜。
分阴不博双白璧，啜菽自作羔豚肥。
有儿教饬知礼节，不以口耳传书诗。
应门侍坐走前后，翼翼想见名家规。
天恩优老命之仕，俾继禄食安其私。
古人未必兼有此，笃行知足如君稀。
圣皇侧席思厚俗，诏取八行登前龟。
向来蒲轮走四海，有贤如此谁当知。
冥鸿一举不可挽，道路仰首空嗟咨。

平生四方人，堕地随蓬桑。
故乡二顷田，稊米寄太仓。
从渠雀鼠耗，敢计松菊荒。
未能思计然，锥刀折牦芒。
十年乃一归，归席不煖床。
吾庐正如寄，县府固相忘。
偶闻贤长官，邂逅尉所望。
吾宁媚之子，故是众所臧。

平生嗫嚅口，出语无媚悦。
定非肉食姿，赋分在藜蕨。
侨居得空园，穷陋亦清绝。
分阴岂不惜，饱睡送日月。
芜菁不须种，众草今已茁。
朝来一雨过，青细皆可掇。
东篱有更生，杞狗仅堪捋。
乃知天随生，岂羡五鼎列。
堂萱不吾负，芽甲破春雪。
縻身荐瓢箪，解我忧思结。
荠花虽未繁，着地烂于缬。
惊雷发蒸菌，自可当夏鳖。
马兰亦芳脆，人苋固凡劣。
晴朝当炙背，俯偻事挑抉。
家人各盈襜，汲井手自挈。
满炊太仓陈，侑以冬菹冽。
盘中长阑干，置馈每虚撤。
恨无箨龙苞，此味那得阙。
长谣青青槐，馋液想庭樾。
妻孥覆相诮，男子志勋烈。
君非老浮图，菜本可长啮。
况兹闲草木，岂为刀匕设。
乃翁笑摩腹，万事付一吷。
此中有真趣，勿为儿辈说。

飞泉落青冥，掩冉振森木。
惊雷殷厚地，喷薄转空谷。
崩湍争喧豗，漱此千丈玉。
汹如秦军破，势比不周触。
初疑三峡移，无乃九井蹙。
云中阿兰若，峻岭鏁重麓。
凄寒绝人境，共此媚幽独。
长饥不难忍，洗耳谢羁束。
君方应时须，我已甘脱粟。
正恐山不深，从今友麋鹿。

素王之宫行秘府，断取瀛州纳环堵。
诸儒何必四库书，正自胸中有千古。
野人上车才不落，索米无庸面如鼓。
归来仰屋坐太息，咄咄书空欲谁语。
石林居士今龙坂，忧国形臞心独苦。
向来岂止见夷吾，叩阁何由避寒暑。
伯仁三日应可尔，顿解新亭对凄楚。
坐中人传双尺素，思洛桥南霅溪渚。
山回壤接二百里，许藏幽奇天所与。
人间那得此岩壑，坐想周郎喜而舞。
苍崖壁立欲千仞，蔽日青林自风雨。
信知灵境不待匠，古涧穿岩巧吞吐。
殷勤留此万里流，更觉山川生媚妩。
了观澄湛本非住，却觅喧豗无处所。
手诛阴木结茅屋，掀抉高深期尽取。
四山擢翠若无地，三石撑空袅相柱。
书词岂夸惊我甚，下视呼猿触天姥。
卞峰胜绝固自足，莫为东山思解组。
龙骧云起要侯王，鹤唳风声走夷虏。
会令藿食保安眠，北固山南事幽圃。

潭潭内史府，侃侃东西录。
当年得一士，众视惊刮目。
何殊致洪造，初不羡博育。
林侯忽东归，怀宝媚幽独。
赵侯小腾骞，文采冠群玉。
要之进退间，了不异兰菊。
因公怀若人，皎皎叹空谷。

昆仑五城十二楼，洪河空注经神州。
西连仙掌五万里，一柱上直清都浮。
琳琅琪碧乃凡草，青华绛实森累樛。
南辰真人厌妩媚，下敕保命更冥搜。
元精结感浃地轴，奋此倚天苍鬛虬。
烛龙晞露吐珠琲，青女敛辔回春秋。
上有飞晨焕景之卿云，下有金精石髄之清流。
盘根疏节孤且直，扶疏群木罕与俦。
风涛吹落九天上，倒景雨沛参云油。
睟然和气发柯叶，俯芘芝术齐薰莸。
当年箕颍眇{雨/只}阙，户牖森翠苍阴稠。
挺生初不待封殖，天遣异质荣仙洲。
居然神蔡产千岁，不但明堂来万牛。
台符两两直其上，芳膏美荫被九丘。
紫清骐骥下择木，展翮还自青田幽。
琼芝瑶草供俛啄，蓬阆曾记添仙筹。
会有玉沙丹露饮，清风飘飒玄霜裘。
巢云友凤乃其所，昂昂肯为鸡群谋。
神霄之境接华盖，永作帝瑞同天游。

异质宁当杂众芳，故留寒颍度微霜。
三锾何必分灵树，九畹那能擅国香。
不惜繁英供夕饵，肯持佳色媚朝阳。
径须移奉华堂燕，路草多应愧久妨。

东篱终日对南山，三径荒芜十亩寛。
正欲秋英媚幽独，可令霜鬛苦高寒。

琅玕新植觉深幽，顿使轩窗一夜秋。
寒影静侵书幌冷，翠阴清逐桂花浮。
蕙兰终许依霜操，桃李从教媚冶游。
公子已多林下趣，更看仙吏落银钩。

洞户延清吹，庭除贮绿阴。
不随风月媚，肯受雪霜侵。
润入珠泉爽，声传玉帐深。
主人留胜赏，同此岁寒心。

江头山色旧所爱，倒影玉海空嶙峋。
尔来处处作媚妩，似与世争眉黛新。

黝奴生长西南夷，朅来中国蒙公知。
提携十年行万里，宠爱肯为新人移。
但愿结髪为玄妻，不愿能歌名雪儿。
夜寒僮仆尽僵缩，我独妩媚呈余姿。
只惭家世不可考，辩舌推源烦惠施。
苦言泸水异京水，生女那复白如脂。
或疑乌几定乃祖，又言黑貂为姆师。
托身似与青女约，荐枕常须黄你随。
长伸两脚得安卧，莫作杜老怜腰支。
他年老朽幸勿弃，从来弱质不自持。
贤哉翁诗善名我，不须更换昆仑诗。

濒春欲生妍，梅蘂先媚好。
宁辞犯霜雪，渐拟苏百草。
耿耿甘独待，余恩及枯槁。

柳条明媚欲变色，便想春思浩无涯。
行人手挽不忍断，云此生意方萌芽。

堂名似贤人似竹，瘦节孤高照崕谷。
百年人与竹俱化，尚有诸孙来借宿。
家风爱竹余底事，至今十饭九不肉。
惟应说食诳枯肠，更写寒梢媚幽独。
王郎散带谈清虚，为竹造门颜不忸。
方英炯炯貌臞甚，门倚江干千个绿。
两家人物摠风流，石壁山前烟雨秋。
岂惟千首轻万户，胸中世袭潇洒侯。
我乃痴绝非画绝，怜此霜根贯金铁。
短绡淡墨持似公，更听哦诗声激烈。

夔龙在丘壑，神物发幽秘。
森然万琼瑰，参错分位置。
踞地猛兽伏，拏空孤鸟厉。
先后相长雄，突怒疑攫噬。
各以奇自列，宁谓我独嗜。
羊酪非不珍，莼羮有至味。
郑公信骨鲠，我但见妩媚。
种竹被崕峦，恶木不得地。
荃兰偏九畹，薉草惨无类。
造化初何心，被物自殊志。
那知此岩傍，阅世等如寄。
愿言赋丹青，远近同一视。

岩前红药媚深幽，更为余春一笑留。
畴昔邹枚俱倦客，而今陶谢得同游。
真香雨裛来无尽，妆艳风熏喜欲浮。
未羡木奴千户比，主人原是醉乡侯。

翩翩旗尾破新晴，颇似龙驹脱在坰。
再上封章辞雨露，故令高节焕丹青。
卿云媚日怀仙隐，白鹭迎舟宿晚汀。
预想山斋春酒熟，可无残梦到南屏。

捧檄困米盐，戴星入州府。
官卑强趋走，出语不媚妩。
坐此触骇机，三人忽成虎。
况闻郡公曹，士论极患苦。
祸福在牙颊，骄气溢眉宇。
念君鸾鳯栖，孰若黄鹄举。
负材淹簿领，摆脱即骞翥。
高兴动长川，插旗催转𫇛。
帆经一柱观，清风九江渚。
蛟龙蹙横波，楼船照秋浦。
兹游定有得，因之壮心膂。
丞相新开藩，门阑压吴楚。
豪英气概中，人物粲可数。
相逢一笑乐，细与论今古。
若问山间人，披蓑钓烟雨。

大厦久撞坏，撑拄非一支。
安得好柱石，壮丽如昔时。
向来荣盛处，草木今纷蕤。
群材未尽出，去若马脱羁。
岂期朝无人，过之辄欲私。
骨相不媚妩，因归结茅茨。
忽逢高轩过，飘然鸾凤姿。
宜在帝左右，珥笔班龙墀。
少年历清贯，高名谁不知。
胡为至下邑，抚俗问民疵。
题诗满岩谷，妙处有余师。

烟云吐长崖，风雨暗古县。
竹舆赪两肩，弛担息微倦。
茗饮初一尝，老父有芹献。
幽姿绝媚妩，著齿得瞑眩。
昏昏嗜睡翁，唤起风洒面。
亦有不平心，尽从毛孔散。

浮云涨天黑，锻此百炼兵。
匣卧韬白月，手挥沸奔星。
风尘剑三尺，削尽多垒平。
往往失其柄，倒戈来抗衡。
养虎恐遗患，媚蟆终自盲。
君子善藏之，绿林正横行。

献计忧不售，逃形惟愿深。
老来销外念，闲处惬幽寻。
晚草媚迟景，残蝉噪暝林。
欲将诗遣兴，谁解此时心。

宫嫔余乐称幽闲，不喜浓糚鬬媚颜。
浣罢竹风蠲浊虑，一轮明月照屏山。

韶光婉媚属清明，敞宴斯辰到穆清。
近密被宣争蹴踘，两朋庭际角输赢。

佳名何拔萃，美誉占游春。
三月来禽媚，嬉娱异众伦。

新安野妇双鬓垂，红膏涂靥深画眉。
青襜两幅不掩骭，赤脚一双深染泥。
饷耕如宾有翁媪，头戴银冠相媚好。
银冠犹是嫁时妆，马上不知人绝倒。
长年相见无别离，竟死不识愁眉啼。
红颜暗逐春光老，暮栉常随落日低。
秋娘一尺春风髻，下蔡阳城尽风靡。
倾城可爱亦可怜，野妇谁知有西子。

郑侯好客如郑庄，客常满座酒满觞。
春来洛城被花恼，千金一醉姚家黄。
殷勤置酒急招唤，更来古寺窥红妆。
春风微寒春雨细，秉烛看花花已睡。
春光骀荡与妖妍，夜色侵凌增娬媚。
卧枝不起终无言，脸泪欲垂如有意。
樽中有酒客当歌，我醉欲眠人未起。
君不见春来雨急风屡颠，危芳堕地无余妍。
扫花恐被落红笑，持杯欲倩何人传。
愁多满怀乐事少，人自惜花天不怜。
烹羊炰羔且为乐，酒酣耳热亦不恶。
明朝有兴却重来，莫遣残红抱青萼。

折侯古将家，雄筭詟边土。
将军最晚出，骁勇不媚妩。
十年守雁门，飞矢射猛虎。
平生程不识，不作一钱数。
誓言月支胡，唾手端可取。
夜半奏捷书，欢声晓飞舞。
云旗涂黄金，彩错映寰宇。
谈笑开华堂，忠勇掲天语。
功成倘坚壁，镇静古所与。
何当使敌人，开户玩处女。
置酒日高会，缓带击歌鼓。
要令无智名，折冲在樽俎。

吴宫花草弄纤柔，西子妆成特地羞。
笑我老情难娬媚，爱渠好句尽风流。
香奁诗在人何处，断腕名高事已休。
更欲与谁论此恨，遗编读罢一灯留。

华髪日就槁，萎萎如秋草。
秋草剪复生，髪秃不再好。
雅意怜儿童，软语媚翁媪。
镊白挽流光，持杯锡难老。
我老不足惜，汝生念不早。
兵戈常在眼，流离犹满道。
且当𥬠残缸，瓶空莫辞倒。
醒视夜何其，东行日杲杲。

从古才高少识真，此公句法老尤新。
世间言语浑无用，天上吹嘘却要人。
但遣前旒知娬媚，莫嫌后榻有嚬呻。
梦中富贵能多少，空使清流作怒嗔。

倚床相伴一枝藤，强作春游老不能。
花底婵娟诗妩媚，枕中日月睡瞢腾。

我始跨匹马，蹭蹬来东吴。
东吴亦何有，政复为西湖。
西湖如静女，婉然真彼姝。
湘娥结烟鬟，水镜涵空虚。
晴光固不恶，雨态亦自殊。
窈窕一僧窗，烟云媚朝晡。
上下数白鸟，飞翻与人娱。
只今雨鸣叶，便作破跳珠。
寒窗挂薜萝，身疑在菰蒲。
咫尺不得往，况乃千里余。
始来梅欲花，旋复春去徂。
幸兹得少留，驻我西征车。
尚可具小舟，红妆醉芙蕖。

大唐受历三百年，文士辈出俱可传。
情虽妩媚中骨鲠，当时只有香山贤。
香山年少谪湓浦，卧听琵琶心独苦。
想得回舟夜半时，半湿青衫泪如雨。
别来江月几番圆，黄芦苦竹空凄然。
风流扫地那复有，但见东风吹白髯。
可怜画手无前辈，欲倩虎头呼不起。
琼枝玉树了无踪，铁拨鹍弦何用尔。
明朝一舸下浔阳，月明依旧空江水。

堂堂王夫子，实为乡曲英。
十年游太学，冬雪而秋萤。
南宫掇异等，四海驰俊声。
未展霄汉志，忧患遽所丁。
自言程之徒，高论何峥嵘。
彬彬媚学子，鼓箧称诸生。
何必骛时文，但贵存其诚。
道义苟内充，爵禄必尔缨。
吾师昔如斯，草泽膺弓旌。
劝讲迩英阁，探颐多研精。
祝李乐其说，谈辨惟纵横。
仲子颇守常，归来自穷经。
一日贤诏下，折桂何芳馨。
先生遂荐之，横经阖闾城。
又欲荐祝子，可方古岩耕。
宜从布衣起，知足平搀抢。
贵公问其人，科举颇所更。
答言彼材豪，不肯循度程。
贵公闻之笑，何以取官荣。
推毂既未效，鼓枻归洞庭。
先生跻禁从，仲子亦飞腾。
召对趋九陛，一言帝心倾。
亟命迁京秩，训词人所惊。
庶可共学者，品题自师评。
李子独不偶，沿流出舒荆。
游谒公卿间，落寞无所成。
迩来贫且病，屏迹居四明。
自言已膏肓，无以保性灵。
我嗟师友义，此道久凋零。
寄言后学者，中庸当力行。

凄凄风雨卷重茅，幽径荒凉杞菊凋。
媚学仅能延赵子，言诗何遽失参寥。
人情狙诈真难测，愁绪牛毛未易消。
静闭柴门谁与晤，惟堪痛饮读离骚。

乍入江南境，登临慰所怀。
山林自平远，水石巧萦回。
风暖鸟声媚，日斜云影开。
故人千里别，欲寄一枝梅。

林花不逐岁寒凋，半岭烟光媚远霄。
须信仙家风景好，四时峰岫紫岧嶤。

春风吹到海南边，气候浑如二月天。
幡胜戴来聊应节，鼓箫鸣处已祈田。
花梢柳眼争明媚，溪色山光愈翠鲜。
生菜春盘谁与送，玉人纤手自婵娟。

我昔驱车游洛阳，正值名圃开花王。
嫣然万本鬭妍媚，雕槛绰约罗红妆。
风枝似响湘浦珮，露苞如浴骊山汤。
乍惊照眼国色好，更觉扑鼻春风香。
鞓红檀点玉版白，细叶次第舒幽房。
玉奴纤指尚余捻，鹤翎坐恐随风翔。
就中品格最奇特，共许魏紫并姚黄。
千金不惜买一醉，少年浑欲花底狂。
归来试作牡丹谱，未服秉笔惟欧阳。
自从游宦多感伤，况此远谪闽山傍。
谛观世味如嚼蜡，惜花未免犹膏肓。
亦知春色到庭户，不见此花如未尝。
子于何处得一本，赠我意厚诚难忘。
戏言剑浦此为最，聊试呼作道州长。
化工雕刻无厚薄，地气培植非其乡。
虽云单叶不入品，无那富艳逾群芳。
愿言爱惜勿嘲诮，且醉玉斝酬韶光。

幽人萧散省诸缘，也解栽花满槛前。
羞把天姿争媚景，故将清格占炎天。
毗耶遣化来香积，隐圃移根入寓轩。
多谢庄严修妙供，愿熏芬馥散无边。

开元天子万事足，惟惜当年光景促。
昭阳殿里第一人，十幅红绡围夜玉。
梦中同蹑鳯凰翎，归作霓裳羽衣曲。
沉香亭北倚阑干，缓歌慢舞凝丝竹。
回眸一笑百媚生，尽日君王看不足。
崩腾献荔枝，百马死山谷。
一骑红尘妃子笑，婕妤传诏才人索。
綘纱嚢里水精丸，不是人间香味色。
渔阳鼙鼓动地来，血污游魂归不得。
明眸皓齿今何在，金盘玉箸无消息。
汉主山河锦绣中，三十六宫土花碧。
不见玉颜空死处，泪痕血点垂胸臆。
片段荔枝筐，此心炯炯君应识。

沙阳岩桂虽云多，不若隐圃为骈罗。
结根盘据极高大，荫庭一亩才数科。
青葱翠盖俯轩槛，夭矫苍虬交枝柯。
森森密叶碧如玉，扑扑细蘂黄于鹅。
风传賸馥尚酷烈，月散清影长婆娑。
幽香岂止到十里，妙质端恐移金波。
不随春景鬭妍媚，直与秋色争清和。
芳鲜似欲伴佳菊，冷落更觉怜衰荷。
幽人爱此自培植，林下不知双鬓皤。
为予折赠诚有意，欲遣鼻观通禅那。
吾衰万事付之懒，不饮奈此秋光何。
径须造诣谋一醉，莫待花落霑庭莎。
妙香吸引入肺腑，吐作佳句同吟哦。

六代繁华三百年，我来吊古一凄然。
景阳钟断鸡空唱，玉树歌沈月自圆。
潮没旧痕生晚浦，柳摇新色媚晴天。
髙楼上尽穷双目，千里江山遶槛前。

造化𬬻锤巧，山谿矿镤良。
精金付欧冶，妙手铸干将。
淬砺呈锋锷，飞腾辨耿光。
青黄司火候，爪髪助祈禳。
桃氏几时献，龙文难久藏。
鳞皴识松理，乙屈认鱼肠。
黯黯青蛇色，炎炎赤帝祥。
提携起三尺，驾驭牧群狼。
弹铗悲冯子，夸镡悟赵王。
神功归不试，利用运无旁。
赠客千金直，方人百炼钢。
还须玉具饰，何用蒯缑装。
讵使妖腰喜，当容节士狂。
纯卢非娬媚，巨阙太坚刚。
郁勃冲牛斗，蛇蜒接混茫。
畴能宝于越，俱议刻艅艎。
抆拭资神土，珍藏閟宝房。
斩蛟诚壮勇，剸象见铦铓。
韩信归髙祖，朱云赐尚方。
雄材元倚仗，佞胆已飞扬。
浑脱公孙舞，缦胡庶士伤。
吴钩能曲折，蜀汉有文章。
六赐恩何厚，三名怨未偿。
先知吼蛟兕，摩钝凛冰霜。
犬子尝思击，猿公莫敢当。
翁归备文武，季路戒彊梁。
疾视真何事，要盟或可臧。
镵天隳彗孛，适野走徬徨。
麾拂飞雷电，轩昂变雨旸。
刺强同匕首，定乱岂长枪。
叔向排当御，昭王畏拙倡。
买牛今欲老，铸鏄岁方穰。
徐国留吴札，鸿门蔽顶庄。
拄颐真贵盛，击柱妄披猖。
曜儹山妖见，秦兴水怪彰。
万人犹可敌，一吷未应敭。
不动惊公胜，为夸异伯阳。
断匜犹未妙，穿屋始非常。
止水涵晶莹，疏星点角芒。
聊须为武备，何必事戎行。
要并宗臣履，休同小盗裳。
冲星怜杜子，斫地叹王郎。
不假蒙须便，真成刃手创。
新硎如可发，故物未应忘。
黠虏称兵急，王师击鼓镗。
氛埃期扫荡，心胆为开张。
未斩楼兰级，那销黔首疮。
几回开匣罢，但欲引杯长。
聊复防身佩，毋为跃水亡。
报君吾志毕，以尔倚扶桑。

金寇初犯阙，太岁在丙午。
殊恩擢枢廷，愧乏涓埃补。
两河未奠枕，杖钺出宣抚。
乞身缘谤谗，窜谪旅湘溆。
明年丁未夏，被命尹天府。
颇闻环京畿，四面尽豺虎。
金汤虽可恃，忧在人不御。
见危思致命，入援裒义旅。
旌麾亘江湄，畏景触隆暑。
忽传元帅檄，果有城破语。
銮舆幸沙漠，妃后辞禁籞。
皇孙与帝子，取索及稚乳。
礼文包旗裳，乐器载笋簴。
金缯罄公私，技巧到机杼。
空余宗庙存，无复荐簋簠。
凄凉苍龙阙，寂寞玉华庑。
畴能供衘粟，谁与献肥羜。
无从执羁靮，安得生翅羽。
号恸绝复苏，洒泪作翻雨。
继闻宣赦书，宝位居九五。
神明有依归，率土尽呼舞。
皆言汤武姿，勇智天所与。
向来使贼营，英气詟骄虏。
建牙出危城，帝命纉鸿绪。
不然艰难中，何以脱猰貐。
兹雠不戴天，兄弟及父母。
尝胆思报吴，枕戈惩在莒。
齐侯何足称，句践不须数。
周汉获再兴，宣光定神武。
愿言觐行在，玉色亲黻黼。
丹诚遂披陈，秘策得宣吐。
谋身虽拙计，许国心独苦。
片言傥有合，丐骨归垅亩。
飞帆过金陵，鼓柁适淮浦。
遥传告大廷，命相比申甫。
顾兹斗筲器，何以动尧禹。
深惟特达知，感慨激肺腑。
如何日月光，可以萤爝助。
舍舟行汴堤，驱车赴延伫。
伤心兵火余，民物亦凋痩。
中使乘驲来，茶药宠赐予。
拜恩丘山重，坐使瘵疠愈。
行行近南都，戈甲震金鼓。
将佐迎路傍，往往多旧部。
冠盖如云屯，赐燕金果圃。
谢免径造朝，泪落湿殿础。
初称宗社危，天地同愤怒。
次陈国多难，实启中兴主。
末言樗散材，初不堪梁柱。
鼎颠将覆𫗧，栋桡必倾宇。
况兹扶颠危，正赖肱与股。
大舜举皋陶，小白相仲父。
耕莘与钓渭，端不乏伊吕。
惟当博询访，考慎作心膂。
封章屡恳辞，帝曰莫如女。
往作砺与舟，不复容伛偻。
叩额宸扆前，臣敢论伪楚。
易姓建大号，厥罪在砧斧。
奈何坐庙堂，乃与臣等伍。
更效老猎师，十事听裁处。
天子亮精诚，一一皆可许。
因陈御戎策，用此敢予侮。
河外须救援，屏蔽资捍拒。
问谁可驱策，因荐亮与所。
京师当一到，九庙陈鼎俎。
却为巡幸计，不可去中宇。
南阳光武兴，形势亦险阻。
西通关陕区，东与江淮距。
三巴及岭海，宝货可运取。
据要争权衡，黠虏谋必沮。
募兵益貔貅，买马增牧圉。
号令新帜旗，仗械饬干橹。
军容久不振，整顿就规矩。
潢池盗弄兵，群恶相啸聚。
偏师命剪除，快若猫捕鼠。
余寇悉款降，分隶归籍簿。
搜裒将帅材，赏罚颇有序。
经营年岁间，庶可事大举。
灭敌还两宫，雪耻示千古。
却隆太平基，不愧宗与祖。
岂知肘腋间，乃有椒兰妒。
含沙初射影，聚毒阴中蛊。
规模欲破碎，谋议渐龃龉。
固知鲠峭姿，自不敌媚妩。
恨无回天力，剔此木中蠧。
安能破铜山，但志燃郿坞。
时危敢尸禄，抗疏愿引去。
涕泗对冕旒，非不恋轩宁。
君臣以义合，无使赭舂杵。
帝度不可留，乃听上印组。
扁舟返东吴，却理梁谿橹。
多言更萋菲，贝锦成罪罟。
尚荷皇天慈，薄谴居鄂渚。
我来雪霏霏，及此岁将暮。
崎岖山谷间，避寇如避弩。
行尽江南山，始踏湖北土。
风烟愁浩荡，鸿雁拆俦侣。
沉吟白云飞，怅望黄鹤翥。
晴川俯汉阳，葭菼满鹦鹉。
家山渺安在，幽梦到别墅。
三年再谪官，缭络万里路。
浮游幻境中，尘迹叹仰俯。
翠华尚蒙尘，吾敢念门户。
但嗟机会失，事势契先误。
今年寇益横，春夏蹂京辅。
万骑略秦关，余毒被陈汝。
五陵气葱葱，中原郁膴膴。
弃置不复论，弥望皆莽卤。
旌旃满江淮，寇钞连齐鲁。
六飞竟何从，秋晚尚江浒。
何时包干戈，礼瑞奠璜琥。
斯民安田畴，余谷栖廪庾。
四方道路通，舟车走商贾。
吁嗟乎苍天，乃尔艰国步。
譬犹大厦倾，着力事撑柱。
居然听颓覆，此身何所措。
又如抱羸瘵，邪气久已痼。
不能亲药石，乃复甘粔籹。
膏肓骨髓间，性命若丝缕。
安得和缓徒，举手为摩拊。
驯致海宇康，苍生有环堵。

清晓融风肃桂堂，郡寮多暇舞筵张。
台高已验云容媚，日暖悬知刻漏成长。
溪子弩寒千命中，兰英酒熟百传觞。
官曹事集神都近，预拜需函庆一阳。

火云烁尽天幕腥，水光弄碧凉无声。
荷华千柄拂烟际，杰然秀干骈双英。
天敕少昊偏滋荣，宵零仙露饶金茎。
袅袅飘风起天末，绿华珰珮来琤琤。
觥觞式宴资击赏，何人掞藻飞笔精。
越国亭亭八百里，木兰泛咏称明媚。
争如锦水派繁江，孤根擢翠葩分腻。
紫清合曜流霞晖，楚台无梦朝云飞。
韩虢佳人新侍宠，温泉宫里赐霞衣。
赫赫曦阳在东井，珍房萃作皇家庆。
流火初晨复毓灵，连璧更疑唐杰盛。
眇观熙政接元和，嘉谷重荣田野歌。
高宗昔庆刘仁表，五色卿云世甚少。
我今取喻进德流，优哉祥莲出池沼。
草莱泥滓俱弃捐，致君事业殊商皓。
归作皋夔稷卨臣，同心一德翊华勋。

朱栏明媚照横塘，芳树交加枕短墙。
传得东君深意态，染成西蜀好风光。
破红枝上仍施粉，繁翠阴中旋扑香。
应为无诗怨工部，至今含露作啼妆。

北第当衢戟有衣，巾帷鲜媚仆如犀。
万钱供箸鸣钟沸，三组垂腰佩玉低。
座上赋鹦穷处士，楼前盘马小征西。
去天尺五城南路，此去青云别有梯。

玉质犹披翡翠裳，温泉浴罢蔼天香。
回眸百媚嫣然处，羞死三千红粉妆。

承平文物何富哉，宝章万笈藏蓬莱。
余篇散落士夫手，名笔往往牙籖排。
连年戎马扰河洛，锦标玉轴随飞埃。
李侯好事不忍弃，万里艰棘携南来。
炎荒相遇一笑粲，出以示我逾琼瑰。
欧虞颜柳邈已远，兰亭况复昭陵埋。
空遗妙迹刻琬琰，不若古楮存烟煤。
君谟近世称第一，笔力与古肩相挨。
醉翁工夫不在字，名望自足尊舆台。
芙蓉仙人有典则，沧浪逐客气不衰。
胸中磊落难屈折，故使心画奇而巍。
东坡行书骋姿媚，山谷草圣穷萦回。
二公文翰照千古，俯视凡马皆驽骀。
米颠碌碌不足数，运笔尚有从横才。
迩来非是无点画，追时取好如俳谐。
陆书楷法虽小学，古人用意何其能。
君看篆籀写韵语，精巧岂易容追陪。
今人万事不如古，矧以毫墨争雄魁。
嗟余病废卧都峤，何止我马云虺尵。
感时抚事百忧集，对案不复能持杯。
明窗展卷慰岑寂，坐迁旧观双眸开。
梁谿书室插架处，念远更觉增驰怀。
世间雅好无出此，绝胜宝玩琴藏雷。
于今此物未易得，愿言什袭传云来。

英英鲁公，人中之龙。
为唐宗臣，见危纳忠。
巨盗起燕，朔部风从。
独婴孤城，以抗其锋。
功虽不终，志实可则。
间关造朝，号为耆德。
纠缪绳愆，毅然正色。
奸邪媚之，摈使去国。
蹇蹇匪躬，险夷一节。
迨其耄年，奉使希烈。
气沮凶逆，诚贯金铁。
身虽可陨，名不可灭。
岩岩高堂，榜曰忠义。
非公遗像，其孰当置。
登斯堂者，宜仰而畏。
师友其人，无公是愧。

扣桡泛澄虚，濯流睇幽芳。
晚霙衬奇树，夕霏媚疏篁。
归鸟亦暂闲，夜魄动初凉。
忽焉众星微，天髙月舒光。
昔也杜陵子，澹然此茅堂。
客至酒自斟，句得意已忘。
云何常念饥，零落在道旁。
古来技入神，一饭岂所望。
吾辈天所穷，慨歌泪霑裳。

太虚八境初无二，中有道人常洞视。
借问道人何等公，从志其名聂其氏。
华亭春酣战桃李，香气入帘人破睡。
凌波微步度劳尘，栀子同心传密意。
道人不动如澄水，看破新装小年纪。
回身向郎郎忍弃，愁眺月华空掩涕。
含羞转态春百媚，而我定心初不起。
世人悠悠初未知，故有冥籍还见记。
仪州判官临颍生，良原甲夜黄衣吏。
手提淡墨但仓黄，门列阴兵更奇佹。
昧爽堂皇势呀豁，玉带神君气高厉。
靖国再拜呼使前，案头吏抱百叶纸。
数行具书一善事，聂君夜却淫奔李。
由来胸中无浊见，前尘百暗心常止。
一室超然方隐几，入眼狂花乱飘坠。
定情岂复顾条脱，合欢未许同阳燧。
坐令密行动幽祇，棘使华年增一纪。
出门仍问紫衣翁，阴诛与世无差异。
百叶部中分次第，忠孝弃捐神所劓。
杀生之报定何如，朝生暮死蜉蝣尔。
踏翠裁红可怜妓，濯足琼浆被鞭棰。
房公湖边秋色里，阿孙图南前拜跪。
扣头授我如上事，愿谒英篇书所以。
我闻南曹北曹尺有咫，天知地知元密迩。
岂惟妙药彻五藏，况复宝鉴悬千里。
幽中谅有鬼能言，密处须防墙有耳。
诸生举止虽细微，动念观心实幽邃。
端知天上戊申录，记尽人间不平地。
东邻西舍总不知，却有鬼神知子细。
障碍为壁通为空，只有此心难掩蔽。
云何是中有明暗，至行通神裁一理。
道人两眼无赤眚，揩定人间几真伪。
赵骅已矣马元死，郡有隐德如君子。
嗟我诸生苦流转，奔色奔声复奔味。
其间贪魃尤阴诡，收索携提入馋喙。
都儿阿对共揶揄，笑杀官人常梦秽。
虽云幽暗巧规避，僮仆羞之那不愧。
哀哉诡谲王冀公，未省胡颜向祁睿。
我爱昔人尤简贵，寡欲清真有高气。
旷然澹处但真独，胸中岂复留尘累。
生死幽明了不期，是心默与神明契。
王忱绣被下庭堂，李约宝珠存含禭。
九原可作吾与归，敛膝容之想幽致。

翩翩才气逸轻翰，倒写波澜笔力寛。
沈醉不辞金盏侧，清吟长占竹窗寒。
捧心欲效羞颦媚，斵鼻须烦尽垩漫。
辱赠骊珠念无报，但惊怀袖有奇观。

拭目凭阑久，柔风拂面吹。
莺花争妩媚，诗酒鬬清奇。
已近清明节，初过上巳时。
莫萦寻俗事，随意乐春熙。

景近清明节，垂杨翠缕长。
塞鸿归朔漠，海燕度潇湘。
花丽繁争锦，莺娇巧转簧。
西园正明媚，收拾入吟乡。

日暖风和明媚天，最宜吟咏入诗篇。
庭花吐蕊红如锦，岸柳飞丝白似锦。
深院雕梁巢燕返，高林乔木谷莺迁。
韶光正近清明节，花坞楼台酒旆悬。

闲步西园里，春风明媚天。
蝶疑庄叟梦，絮忆谢娘联。
踏草青茵软，看花红锦鲜。
徘徊月影下，欲去又依然。

暑气炎炎正若焚，荷花于此见天真。
香房馥郁随风拆，笑脸妖娆映水新。
间叶浅深殷似点，满池繁媚丽于春。
年年占得余芳在，几见当时步步人。

风牵袅袅摇无定，翠影侵阶已午天。
花发鸟歌春景媚，好看柔软吐香绵。

小炉方鼎蛙蚓鸣，那知帘外东风惊。
乱云初破盘凤影，缺月半堕春江明。
已驱簿领出门去，更洗肝肺令愁醒。
大碑古字久寂寞，高堂素壁空峥嵘。
坐看光焰扫尘土，便觉冰霰临窗屏。
文章断绝生气在，妙句直欲无兰亭。
峄山野火烧欲尽，瘗鹤半在江中陵。
不知此书更奇古，反复餍饫无讥评。
山精地神肯爱护，至今欧虞来乞灵。
要令石鼓举吉日，不必细字临黄庭。
生平访古少如意，对此自足忘经营。
世间儿女争媚好，纸上姓名谁重轻。
迩来半月得坚坐，一室当行千里程。
南楼灯火漫明灭，北里笙竽频送迎。
儒生事业了不恶，故人浮沈吾懒听。
更阑更自取书读，唤起奴仆寻短檠。

秦人跨九州，欲以传万世。
立石名山傍，往往章得意。
至今见遗刻，字体甚雄异。
壮哉苍藓文，未改回屈势。
风雨所侵蚀，中有千丈气。
严如虬龙蟠，深若铁石利。
余威到山鬼，谨守敢失坠。
汉魏能书人，亦岂可睥睨。
未能识藩篱，何止趁姿媚。
初无一日雅，但有三舍避。
文章又奇古，迁雄盖苗裔。
观其所称述，肯为尊者讳。
巧言未大失，末乃为俗累。
呜呼结绳前，此又谁与记。
君臣共无为，垂拱天下治。
春秋纪日月，大易垂彖繋。
嬴氏厌休息，动以衡石计。
斯翁变古文，程邈分篆隶。
自此更滋蔓，日以趋简易。
驰驱千百年，漫有纸笔费。
谁能罢烦文，尽扫诸天外。
此书虽见存，或以少为贵。
持此槁木枝，我亦无甚愧。

幽兰在深山，无人终自芳。
岂伊桃李颜，取媚少年肠。
高氏有潜德，奕世被辉光。
自其父祖来，低首不肯昂。
夫人生既贤，岂止秀闺房。
出身事夫子，和鸣更锵锵。
笙镛列两序，圭币罗中堂。
云何去日远，遂弃凌风翔。
伋也奉慈训，将见久必昌。
瞻彼汝南路，松柏泣新霜。
凄然马鬛封，千岁终不亡。

独自不争春，都无一点尘。
忍将冰雪面，所至媚游人。

岁暮少懽愉，况复婴病苦。
闭门每厌客，幸此连日雨。
寒炉火复焰，乃若相媚妩。
披衣坐壁角，妙处时一暏。
风声耿初夜，有句或未吐。
还书问故人，可复一笑许。

兹轩在何许，远在洞岩侧。
洞岩山水胜，自与尘土隔。
天以奉幽人，宁肯媚过客。
尉曹昔吏隐，到此若有获。
名轩曰尤美，尽去眼界窄。
坐令欧阳公，余意转明白。
车马走道路，我久度此厄。
茫茫六合间，于此有安宅。
轩虽有成坏，山本无异色。
举头见林壑，不必更远索。

君不见我家壁上六幅图，淡墨寒烟半江水。
上有巉然十二峰，乃似突兀当空起。
幽花妩媚闭泥土，乱石峥嵘入荆杞。
巫山县下水到天，神女庙前江接连。
溪流去与飞瀑乱，屋角却对寒崖悬。
阳台昨梦不知处，只今饥鸦迎客舡。
饥鸟受食不肯去，舟子欣然得神护。
晓镜新妆敛旧屏，亦有余红点荒树。
病夫坐稳便幽禅，每见此画心茫然。
文章事业已罢倦，少日气味无寅缘。
楚王不作宋玉死，莫雨朝云千万年。

吾慕韩昌黎，文章妙百世。
体物语尤工，赋竹夸清闷。
唯我独好之，则亦有深意。
虚中可受道，贯时无险易。
复苦魏文贞，直节而妩媚。
伊余清閟中，赏玩有遗味。

藏蔬饱三冬，媚盘无靃靡。
陈虀解束缚，冰雹散刀几。
春畦芜菁苗，入眼渐可喜。
青黄含风露，采摘从此始。
持归作新虀，一饱竞鲜美。
芬香溢肺肝，甘脆响牙齿。
扪腹幽窗下，刍豢讵能比。
忆昔避难初，窜身重嵓里。
云烟昏具茨，老稚且栖止。
燕兵大捜索，焚荡石牛底。
脱命擉虎山，野哭纷四起。
暮投山前店，茅栋例烧毁。
潜伏窟室中，衣敝不盖体。
妻孥坐相对，生意薄于纸。
晨朝行涧中，采芹涧边洗。
郑人夸此虀，他菜非所拟。
氤氲投瓦盎，触鼻似兰芷。
一杯红粉羮，析酲胜仙醴。
乃知野人献，凉薄未宜鄙。
今来滞殊郷，白首家万里。
犹能对荤膻，咀嚼出宫徴。
回思十年梦，争夺殊未巳。
饱食但谋身，吾颡良有泚。

风土南北殊，习尚非一躅。
出疆虽仗节，入国𫏐同俗。
淹留岁再残，朔雪满崖谷。
御冬貂裘弊，一炕且跧伏。
西山石为薪，黝色惊射目。
方炽绝可迩，将尽还自续。
飞飞涌玄云，焰焰积红玉。
稍疑雷出地，又似风薄木。
谁容鼠栖冰，信是龙衔烛。
阳曦助喘息，未害揺空腹。
惠气生袴襦，仍工展拳足。
岂惟脱肤鳞，兼复平体粟。
负暄那用诧，执热定思沃。
收功在岁寒，较德比时燠。
虽余炙手熖，宁有烂额酷。
矧当凝泫辰，炎帝独回毂。
玄冥真退听，祝融端可录。
嗟予亦何者，万里歌黄鹄。
偃仰对窗扉，妍煖谢衾褥。
壮怀羞灶媚，晚悟笑突曲。
因思堕指人，暴露苦皲瘃。
频年未解甲，蹈此锋刃毒。
遥知革辂中，旰食安豆粥。
陪臣将命来，意恳诚亦笃。
有奇不能吐，何术止南牧。
君心想更切，臣罪何由赎。
此身虽自温，此志转烦促。
论武贵止戈，天必从人欲。
安得四海春，永作苍生福。
聊拟少陵翁，秋风赋茅屋。

竹风挟雨撼篷窗，静听秋声转騒窣。
朝来饥卧媚微凉，叩门不作渊明乞。
小栟见饷有新诗，七言端为吾家出。
共谁渠有古人风，孰识中藏谪仙骨。
书如周鼓未差讹，语效商盘仍诘屈。
谁与和者叔不痴，落笔成章一嗟咄。
无用如今君岂樗，自寇从来我非漆。
板茅它日傥相寻，好在山深林更密。

江西草堂清，道价直寰宇。
中分死心坐，亲饮晦堂乳。
与人作阴凉，雨后散烦暑。
千林摇落后，郁郁松柏古。
厖头覆霜雪，碧眼照针缕。
贯穿禅家流，领略我辈语。
居山専论道，余事百不睹。
人言师疏慢，我但见媚妩。
去年潇湘来，丛席历几所。
踞堂号知识，说法若云雨。
阴求乃翁事，未见一人举。
请师长住世，此道要盟主。
杖拂有余闲，时时入州府。

麦秋气清和，槐夏日阴翳。
块然守蓬蒿，何以破昏滞。
肩舆卒辈乏，徒步脚力费。
出门即林丘，散策空梦寐。
賸为犹子怜，遽以此君至。
分明人面目，刻画老根柢。
毛君又一奇，枝干不少异。
想应开一束，妙简得三四。
今晨入吾手，夷险可历试。
芒鞋与周旋，白拂相妩媚。
人生七十稀，况复已过二。
多谢汝扶持，无乃太晚计。

邑西屋连云，中有水竹居。
和风纵轻楫，尚忆故年初。
川光宛明媚，况乘春雨余。
临波一以照，飒飒鬓毛疏。

百花感阳和，次第变枯槁。
寒梅秀腊前，红叶媚春杪。
无端造化儿，戯剧何小小。
迎春复送春，堪笑枝间鸟。
我以虚静观，一室乾坤悄。
平生诵圣言，闻道亦颇早。
了兹色相空，宁复问先后。
冥心大化俱，左肘从生柳。

山行不作懒，杖策穷幽邃。
崎岖十里余，乃得桃源地。
竹树蓊以鲜，峰峦秀而媚。
娇云弄奇姿，啼鸟含幽意。
周遭帷幄中，一带江流驶。
始知造物悭，异境亦所秘。
行行松门深，钟磬出萧寺。
残僧五六辈，相顾各猜异。
须臾问讯通，颜色颇夷粹。
高堂清风多，起我无穷思。
提携更小庵，清绝非人世。
自怜学宦游，十载沉卑位。
功名与丘壑，两计皆未遂。
时变搅中肠，忧端丛千猬。
岂如山间僧，了无秋毫累。
一榻寄岩阿，烟霞为活讣。
脱身名利尘，洗耳市朝事。
兹游成邂逅，颇与宿心契。
晚日下层巅，踌躇聊自慰。
重来定何时，往往先梦寐。

我居不识春，春至验鸟语。
谁知有芳丛，远在幽人墅。
千葩笼雾縠，万朵罗烟缕。
盛开笑白日，半落啼红雨。
余花自臣妾，天公费机杼。
赏玩应亡厌，分来傥相许。
秾姿忽在眼，微馥惊穿户。
初观但妖韶，细看尤媚妩。
尚想压枝态，未易此间伍。
何当就花饮，不忧肠胁腐。

草木摧枯尽，穷冬独后凋。
坚姿工傲雪，直干上凌霄。
烟色蒙高盖，风声涨晚潮。
只怜桃与李，一向媚春韶。

奠币儒宫已告虔，城楼远想独悠然。
阴阴古木回潭外，渺渺平芜落照边。
野色向人聊妩媚，笻枝入手自轻便。
兴来不暇寻思懒，酒后狂歌定几篇。

马蹄随意到，回首隔南岗。
日落鸟犹语，春归花自香。
长红媚幽谷，新绿涨回塘。
假榻知何地，昏钟出上方。

萧萧凉气增，发兴殊不恶。
长烟拂秋晕，小雨滑溪涸。
夜长虫语乏，池冷莲衣落。
崇兰媚深静，晚菊甘寂寞。
寒姿晓更鲜，芳气初不索。
譬彼幽闲女，静饰保纤弱。
又如耿介士，逸志卑燕雀。
无心竞纷华，何处生陨获。
知君深悟此，高歌写真乐。
悠然脱尘鞅，寸田本恢廓。

五季词格卑，一往遂不转。
势如屋将摧，难用一木撁。
国家复古初，出力赖诸彦。
探元测天心，撷秀空芳甸。
气质既雄浑，采章复葱蒨。
炳焉同三代，风雅追未变。
旁收稗官说，笑{谍言=月}时一荐。
岂将𫚥蚬盘，尽易鼎俎膳。
后来失其源，多以怪相眩。
观涛遗巨浸，爱此一沤漩。
芝兰向芜没，萧艾方蔓延。
顾岂无可观，致远恐非便。
方今从雅道，英俊争就选。
当有紫鸾音，一洗时禽啭。
吾宗富清制，金璞饱镕炼。
高轩肯见临，大轴获初见。
盈前森欲动，贪读不知倦。
吴歈鬭妍媚，楚些发哀怨。
暗芳啼晓露，白月垂秋练。
肃肃天庙仪，迟迟洞宫宴。
建标凌倒景，胜气来酣战。
古人用意处，窥闯应已遍。
不然新诗中，安得众体见。
从来绝妙处，经眼不容眴。
歘起追其踪，险若挽飞电。
岂容随俗好，展转就萦纒。
公当英少年，笔力十分健。
更期策高足，勿受尘泥溅。
一朝奋余勇，名埸谁敢擅。
扬光云霓上，声价弥海县。
方知掣鲸手，不足临渊羡。

春阴涔涔透方础，春云蒙蒙阁残雨。
烟中梅子未传黄，坐使名园清兴阻。
谁料天公亦会事，报晴逼晓闻街鼓。
来迟不见碧桃开，满洞翠阴笼牖户。
杖藜徐步穿芳径，芝术丰茸杂兰杜。
含笑无心迷下蔡，酴醾分清从月宇。
共占余春动地香，香地满园无处贮。
步芳桥长清浸阔，花影波光媚栏柱。
漫天柳絮烂不收，点水荷钱疏可数。
行行直到翠微堂，帘幕风轻双燕舞。
梢云何啻千竿竹，铄石空传三伏暑。
远碧岩岩太超绝，高标凛凛如相许。
堂阴路转经古城，茅屋数间营别墅。
白石清溪自潇洒，闲花野草无行伍。
归来还复坐达轩，石鼎酪奴烦旋煮。
因君指似壁间诗，知是昔人觞咏所。
驾麟跨空窥理窟，搜抉幽奇呈脉缕。
当时景物怯劖镌，造化小儿遽相苦。
海山茫茫风驭远，人世空惊如插羽。
幸哉有子续奇芬，新编还见惊人语。
才大终婴珪组累，身闲好作林塘主。
高情随处即逍遥，岂向明时分出处。
早晚乘风肆远图，九万云程看一举。

山上龙泓标水府，方欲往游逢雨阻。
多谢山人会人意，约束群仙住朝雨。
游氛洗尽天宇空，山色湖光相媚妩。
就龙觅水酌清耳，雪山醍醐异凡乳。
是中冷煖已自知，岂更将心求佛祖。
流连清境不知晚，归来已踏冬冬鼓。
年兄笑我太清生，旋扫风轩置樽俎。
欲将歌管聊相温，为出红妆唱金缕。
不信人言竹胜丝，昵昵朱弦将手语。
更长语笑益喧哗，快饮不劳觞插羽。
因思同榜七百人，翠琰镂名藏梵宇。
迩来知有几人在，相遇百中无四五。
与君是时俱少年，快马轻衫冒尘土。
岂知重上君子堂，岁月惊人不堪数。
相看斑鬓点秋霜，况复中间多龃龉。
但余契义敌杉松，青青不受冰霜侮。
自怜忧患落穷山，册府不应重接武。
流离更觉主恩厚，独惭未有涓埃补。
因君感激歌此诗，满酌玉卮须对举。

春光何处盛，先满帝皇州。
日近恩辉动，天低淑气浮。
繁花迷彩仗，弱柳媚芳沟。
风软尘难动，烟酣翠欲流。
驩声连绮陌，仙吹咽琼楼。
愿遂观光志，曲江追胜游。

眼债未全无，惜春心尚有。
喜闻幽兰臭，寻过东山口。
披丛见孤芳，正似得佳友。
小锸破苍藓，护致归座右。
秀色逼尘埃，清芳动窗牖。
爱媚固无厌，嗟惜亦云久。
今为花木者，贵重无与偶。
第能吐青红，贡献率奔走。
官舟塞古汴，往往载蒲柳。
尔何守幽林，国香空自负。
所幸无改芳，可使名不朽。

嗟乎，吾不及识子美，诵读遗文泪如洗。
公文意气何所似，猛虎负山蛟得水。
或如秋风入松竹，或如春温煦桃李。
文章乃尔人可知，何事亨衢半途止。
定应豪气压凡夫，不学持圆媚唇齿。
孤芳独寄丛林中，安得飘风不狂起。
一杯失举强名之，包裹锋芒扼而死。
天乎天乎庸可问，如子美者使作沧浪之钓民尔。

文士务悦目，常患器局卑。
余虽嗜古劲，而乏妩媚姿。
䌷绎起深愧，渐摩赖良规。
温言谩相訹，何以慰所思。

晴光先已媚帘栊，炫昼那堪杏吐红。
柳色半分髙致外，鸟声全在艳香中。
催科共喜钱初减，种艺须闻麦已丰。
官府吾侪亦云暇，可来携榼对东风。

紫笑花香非所媚，人言香胜亦予欺。
初疑丙吉车茵汗，又似微生乞得时。

此君抱节怀霜露，裁以广寒修月斧。
区区拔颖陋管城，落落中绳宜册府。
潜心几绝西门佩，隶古亲传伏生语。
后来颉颃追时好，客卿子墨先生楮。
慈恩柿叶剡谿藤，俗嗜纷纷那足数。
何人喜事翻新制，林下风流微近古。
宣心写面却缄囊，百草千葩增媚妩。
青奴小忍供笔砚，晴窗示尔梅花赋。

冶容多妩媚，劲节自髙尚。
绝知尤物美，宁似此君放。
疏蕖望修竹，凛凛丈人行。
虽然合九奏，未必遗一唱。
移根拂云姿，作伴满月相。
客来与周旋，一洗眼中瘴。
烝哉太丘徒，风味晋人上。
五言落凡目，失喜狂欲恙。
渭川植千亩，玉井开十丈。
幷吞罗心胸，出语还自状。
我穷海滨卧，局促隐雾瘴。
远公有佳招，子猷得真养。
风庭散凫鹜，倘许共清旷。
茗碗烦屡移，早秫行可酿。

堂堂如叟云梦胸，笔端日夜生云风。
地临嵩少萃奇秀，雕锼仿佛穷天功。
捷如接猱健搏虎，妩媚清切归深雄。
六丁不取四天黑，阴山直恐喧雷公。

何郎爱山知贵目，不着芒鞋踏空谷。
诛茅结竹凾丈间，坐揖崔嵬遶江绿。
我亦寻幽不惮远，半世一身随转毂。
峰峦过眼已成梦，南北空嗟髀消肉。
羡公登亭如历块，睥睨乾坤轻一芥。
春繁妩媚发奇姿，秋净孤髙见真态。
固知静者自超诣，世上憧憧良足隘。
智愚何止三十里，咫尺须论百千界。
四时秀色供盘礴，笔下云烟醉中落。
雕锼苦欲觑天巧，造物有灵应作恶。
蓬莱方壶或上下，纷纷陵谷今非昨。
倘令夸子与霄遁，胸中赖有藏山壑。

漫游踪迹成浮家，一身四海惊年华。
不禁草木竞时节，忽见霜干排新花。
晓云生寒日未透，南枝半肥北枝痩。
就中一枝最先发，浪蕊浮花敢居右。
山翁涉世如狼胡，功名日远霜凌须。
与花同是江南客，一笑为解东阳臞。
吟哦遶树正百匝，未放零落空残株。
春风杂花尽明媚，此君风味悬知无。
雨中着子尚不恶，可堪老叶翻虫书。

春江晓鼓收更鼍，笋舆催上西城坡。
嵩阳散人蓝田吏，紫髯参军三语罗。
机云兄弟更奇绝，杖藜杂沓行逶迤。
孤芳冷蕊正明媚，却笑桃李空繁多。
卑枝横路霭香阵，远树山林扬素波。
石肠冷淡老眼暗，对此不忍空樽牺。
四宾衮衮饮翻河，扳花覆盏自起歌。
语剧嗔眉动轻皱，酒薰笑脸生微涡。
跳丸背我何太急，谁为返旆追羲和。
商量嫩蕊暂留住，后来载酒无蹉跎。

昨日花间风送雨，泪脸凝愁暗无语。
今日花间天色明，向人艳冶百媚生。
雨中多思晴亦好，日日看花被花恼。
人间绝色比者谁，汉宫飞燕开元妃。
轻颦浅笑各有态，淡妆浓抹俱相宜。
传闻姚魏多黄紫，醉红不似当筵枝。
移樽洗盏苦不早，明日春光暗中老。
西齐居士心已灰，也向花前狂欲倒。

登天不登山，观海不观水。
认苗须认根，论士须论世。
君以空说莲，无乃涉瓜李。
我以莲喻色，亦堕绮语戏。
二罪一状领，政坐各有以。
一以清净观，一以富艳弃。
不知真色中，即是大空耳。
物生天地间，各以形自媚。
若云皆实相，斯理恐无谓。
君诗如乌有，我诗类亡是。
得失付之塞上翁，对花大嚼金壶空。

蓝田官舍碧山里，南北红蕖照明水。
公余唤客坐晚凉，不独桃源真避世。
举杯欲酌还自愁，退之惭花不御李。
却持卮酒起谢花，我亦前言聊一戏。
就令妩媚正不恶，更向郑公观所以。
世情好恶苦不常，富贵相亲贫贱弃。
与花俱是天涯人，万事要同风过耳。
花闻我语为觧颜，一笑凝然作川媚。
主人有酒君但倾，对花不饮竟何谓。
宰官况有弄丸手，坐觧两家归两是。
花神莫浪疑山翁，翁心壁月当寒空。

蓝田官舍碧山里，南北红蕖照明水。
公余唤客坐晚凉，不独桃源真避世。
举杯欲酌还自愁，退之惭花不御李。
却持卮酒起谢花，我亦前言聊一戏。
就令妩媚正不恶，更向郑公观所以。
世情好恶苦不常，富贵相亲贫贱弃。
与花俱是天涯人，万事要同风过耳。
花闻我语为觧颜，一笑凝然作川媚。
主人有酒君但倾，对花不饮竟何谓。
宰官况有弄丸手，坐觧两家归两是。
花神莫浪疑山翁，翁心壁月当寒空。

湓江散吏来万里，借屋僧房冷如水。
支颐一束傥会心，容膝数椽真傲世。
大而无用涧底松，过者不顾道傍李。
卖刀买犊愧老农，汲水埋盆作儿戏。
画墁求饱人共嗤，怀璧虽珍吾不以。
宰公政明一善收，丞公声同众瑕弃。
着酒时浇磊块胸，传歌为洗淫哇耳。
坐中冰雪回冬臞，句里云烟发春媚。
我惭匪报正羞缩，君肯包荒过称谓。
葛藤更与话短长，菽麦安能辨非是。
但闻古来说厐公，搬柴运水不谈空。

春风著物本无殊，姑射偏成玉雪肤。
独笑浮花媚凡目，水邉疏影不胜孤。

离离颔下髭，短白不可薙。
焉能老行路，结屋聊自芘。
溪横众山绕，左右松竹翳。
山华如幽人，独秀不取媚。
客来饮以漓，累觞亦复醉。
欲眠子姑去，自占十亩翠。
不为沟壑忧，不作子孙计。
旁观大笑之，不解个中意。

